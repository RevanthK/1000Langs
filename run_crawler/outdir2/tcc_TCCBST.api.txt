40001001	Gittaabooda rooproobanga Yeesu Gristo, balleanda Dawdi, balleanda Abrahaamu.
40001002	Abrahaamu gwajiilu Isakka, Isakka gwajiilu Yakkobo, Yakkobo gwajiilu Yuuda ea oorjooga ghaamwat.
40001003	Yuuda gwajiilu Bereesi ea Seera nea ghaamwat ea Damaari, Bereesi gwajiilu Hesroon. Hesroon gwajiilu Araamu,
40001004	Araamu gwajiilu Aminadabu, Aminadabu gwajiilu Nashooni, Nashooni gwajiilu Salmoon,
40001005	Salmoon gwajiilu Boas nea ghaamwat ea Rahaabu, Boas gwajiilu Obeedi nea ghaamwat ea Rutti, Obeedi gwajiilu Yeese,
40001006	Nea Yeese gwajiilu sugoochcheanda was Dawdi. Dawdi gwajiilu Sulemaani nea gheamatta ea gatmooda Uriya gil,
40001007	Sulemaani gwajiilu Rehoboamu, Rehoboamu gwajiilu Abiya, Abiya gwajiilu Asa,
40001008	Asa gwajiilu Yehoshafatti, Yehoshafatti gwajiilu Yoraam, Yoraam gwajiilu Usiya,
40001009	Usiya gwajiilu Yottam, Yottam gwajiilu Ahaasi, Ahaasi gwajiilu Hesekkiya,
40001010	Hesekkiya gwajiilu Manaase, Manaase gwajiilu Amooni, Amooni gwajiilu Yosiya,
40001011	Yosiya gwajiilu Yekkoniya ea oorjooga ghaamwat, niih damanda ghayi abeeda siippaleaga fuga Yahuudi gaweay ng'eanyiida Babiloon gil.
40001012	Ing'atta gibaleakta buuneeda weay Babiloon gwajiilu Yekkoniya Shaltieli, Shaltieli gwajiilu Serubabeeli,
40001013	Serubabeeli gwajiilu Abihuudi, Abihuudi gwajiilu Eliyakkiimu, Eliyakkiimu gwajiilu Asoori,
40001014	Asoori gwajiilu Sadokki, Sadokki gwajiilu Akkimu, Akkimu gwajiilu Eliyuudi,
40001015	Eliyuudi gwajiilu Eliyasaari, Eliyasaari gwajiilu Mattani, Mattani gwajiilu Yakkobo,
40001016	Yakkobo gwajiilu Yoseefu siyeeda Mariya was gheamatta Yeesuuyda suguura Gristo.
40001017	Asi jeachcheenga sean ng'eada Abrahaamu ea ghwahitta Dawdi ea damanang'wan, ghang'eada Dawdi ea ghwahitta gibaleaktida bea Babilooniin jeachcheenga ea damana ang'wan, nea gidang'eada gibaleaktida bea Babilooniin ea ghwahitta Gristo jeachcheenga ea damana ang'wan.
40001018	Jeatta siji Yeesu Gristo ghayi gwasnu. Mariyaayda was ghaamwat damanda duu gonyearra Yoseefu, damanda miih ghabeawa heedean geadaah nea gweayiideat aba uurda Gurorooda Ghaydit;
40001019	iiduw Yoseefooda was siyeadaannyi aba gideaba niny siida doabiwaat gil ea magassa gideaba gayghoabwaspwas hean gagasa gwanung'usa heeda nea ghoahudaada.
40001020	Iiduw nea gudugoottemsheesa ng'asheanji ghwahidu headaannyi Malaykajeanda Ng'uttamiida aba jeeda girgweatka ak gwayeeshsha, “Yoseefu, balleanda Dawdi, adibeali ea nung'waada gheenda Mariya ghoaw gatmoadang'u, aba gideaba gweayumeani iittaannyiin ghwanyas aba uurda Gurorooda Ghaydit.
40001021	Gaygwaji balleanda ak gayguureewana ghawungaaschi Yeesu, aba gideaba niny gaygwalealu buuneadaannyi aba jeeda riing'eega nyaawa.”
40001022	Ghwahiti ng'asheesu seaniin goomajeek ng'asheanda Ng'uttamiida rukuna ghuutta sibaneeda nea gwayi:
40001023	“Ng'ulla gaygagweayiit huda miyeasat ak gaygwaji balleanda, ak gajeeguura gheawungaaschi Imanuweeli” (nea gideaba, Aseetta sindeawi).
40001024	Ing'atta nea ghang'eada Yoseefu ruweanga gwasinda baloolda girrukusiinda malaykajeanda Ng'uttamiida; ak ghwaat gatmoadannyi,
40001025	ea mawa heeda ea gwaji balleanda; ak gaguura gheawungaaschi Yeesu.
40002001	Damanda sijiila Yeesu aba Betleheemooda Yudeeya, damanda waseewa Heroode sugoochcheanda. Ng'ulla, ghwahidu Yerusaleemu weaghoodiga leabu heeda ghayeawa nea gwayi,
40002002	“Gwanda yeenu jeepta siji was sugoochcheanda Yahuudi? Aba gideaba geadeaksi ming'weandaannyi heeda ghayeawa, ak geapkannyi eaghadoawana.”
40002003	Iiy sugoochcheanda siyi Heroode ng'asheesu, gwahirbaban sea Yerusaleemossean.
40002004	Gaguursa ashoohoodiga hees sean ea ng'oorshoodiga buuneeda ak ghoanyaash heeda jea eejiilsa Gristo.
40002005	Geeyeeshsha, “Jeeda Betlehemooda Yudeeya aba gideaba gidaghayi ng'waarda sibaneeda,
40002006	‘Nea ang'iing'i, Ea Betlehemooda ng'eanyiida Yuuda, ang'iing'i muwosi mwanang'eawa eara hay sugoodiga ng'eanyiida Yuuda; aba gideaba headaang'u gaygwarinna sugoochcheanda, jea ghoahaghwa buuneedeanyu was Israeeli.'"
40002007	Gaguursa Heroode aba makcheameeda weaghoodigiga ak ghoanyaash damanda daaha ming'weandideani;
40002008	ak goojeakta Betleheemu nea gwayeeshsha, “Aweayeena ak ghoannyaashti muuchchi iitta jeepta, ama oanyaschi gooyeannean iitta, abeeda gaydawa eara aniini daghadoawan.”
40002009	Hean iiy ng'asheega sugoochcheanda ghwang'waay naweeda; asi ng'ulla, miing'weandida sideaksa heeda ghayeawan, goosheedeawa ea gawa ghaminaadawa deascheeda mida jeepta.
40002010	Idaah fukka ming'weandida gang'weela ng'weellooda haw muuchchi.
40002011	weay gah ghwadaah jeepta ea Mariyaayda was ghaamwat ak goobeedeay ak ghaghadoawan. Ng'atta, goottin shageeniga nyaawa ak ghoadaw haleanjeeda miyas, was lagheanga meeng'meeng'i ea hideeni ng'andit ea bureatta.
40002012	Iiduw nea sireekusa aba jeeda girgweatka eamabiiksiina Heroode, ghwala nawa nuut ak gaweay ng'eang'da nyaawa.
40002013	Ing'atta nea nuweay fukka, ng'ulla ghwahidu heeda Yoseefu Malaykajeanda Ng'uttamiida aba jeeda girgweatka ak gwayeeshsha, “Ng'eada ak giyaadi jeepta ea ghaamwat, amng'awsiina Misri, ak gooppiidi hoowa ea darukuneey, aba gideaba gagasa Heroode gwanuus jeepta.”
40002014	Ghang'eat ak ghwaat jeepta sea ghaamwat eawa, ak gawa Misri,
40002015	goobiida hoowa ea ghami Heroode. Niih gajeenung' gwasa ng'asheandida ghayi rugu Ng'uttamiida aba ghuutta sibaneeda, “Geaguursi balleandeanyu ghoana Misri.”
40002016	Hean jeeng'u Heroode gideaba nimulsa fukka was weaghoodigean, ghwanyareas muuchchi, hean goojeakta buuneeda gwanuuseada diibiga sean was ballojiga aba Betleheemu ea geamida jeedeaba ng'eanyiitta bea gweannyew iyyeenya, ea gea hing'adawa, nea abeeda ea nisikteawa damanda rukusa weaghoodiga.
40002017	Ak gwasa ng'asheanda ghayi rugu sibaneeda suguura Yeremiya nea gwayi:
40002018	“Siyiiy ghuutta siida aba Raama, shookka ea heareega raanya, Raheeli gooyyeawda diibigaaschi; Nea mwamwasa eara hawdeayda, aba gideaba mudugwanda.”
40002019	Ing'atta miyeeda Heroode, hean gabussa Yoseefu Malaykajeanda Ng'uttamiida aba jeeda girgweatka aba Misri,
40002020	Ak gwayeeshsha, “Ng'eada, aada jeepta ea ghaamwat, ak gibiikti ng'eanyiida Israeeli, aba gideaba fuga ghayi gaseadayyi laknooda eaweega jeepta nimeewa.”
40002021	Ghangeat ak ghwaat jeepta ea ghaamwat ak gabikta ng'eanyiida Israeeli.
40002022	Iimuchchu nea ghwayiiy gideaba Akkelao niimbal ng'eanyiida Yudeeya ghoang'ng'waay hoorgeeda ghwaan was Heroode, hean ghoawal gawa hoowa, amaduw nea sireekusa aba jeeda giirgweatka hean ghwayam geaw ak gawa ng'eanyiida Galilaaya.
40002023	Gawa ak goobiida mujiineeda suguura Nasareetti, ak abeeda gwasa ng'asheanda ghayi rukuta sibanga, “Gajeeguura Nasarayajeanda.”
40003001	Askwearjoojikka ghwahidu Yohaaneeda Abattiisachchi, ak gwarukkwiida ng'asheega Aseetta aba dareapcheeda Yudeeya, nea gwayeenniisa;
40003002	“Aduukkuunana, aba gideaba sugoochcheandumeeda humng'eeda nineekkiit.”
40003003	Aba gideaba niih dea ghayi rugu sibaneeda suguura Isaaya gil nea gwayi, “Ghuutta siida nyearra dareapcheeda Asna naweeda Ng'uttamiida Olleappa naweadinngaaschi.”
40003004	Nea abeeda Yohaana gookkweali eaghwada sisna buudeega ngamiya nea gwarattiisa manandaannyi ghealooda; hamittaannyi ea deashamga gil ea maleeda ghamiilalga.
40003005	Ak gaweesa Yerusaleemu, ea ng'eanyiida Yuudeeyeeda sean, ea daroorakka sean bea murdajeega Yordaani,
40003006	ak geeppattiisan aba jeedeenda Yordaan nea ghamwas gideaba nisin ring'eega.
40003007	Hean nea ghwadaah Farisayajeega saang'a ea Sadukayajeega nea ghapka headaannyi goobattiisan, gwayeeshsha, “Ee dayeega udang'usheega! Gwareekuseeng'wa ng'eaha ea amng'awana nyarasta jea ghwahidu?
40003008	Asi ajiila haghweega miisa duukkuunooda,
40003009	nea adootteemsheesi geat aba jeesingeagwa gideaba, ‘Geandeawi ghweanda nea Abrahaamu,’ aba gideaba geayeeshshiineegwa, Aseetta ghoammu gagatkat lagheang'su ghoaw diibiga Abrahaamu.
40003010	Nea joommooda asiyiin guumsheakka geediga, ak geetta maji haghwega miyaas gajealach ak geejaksa jeeda beasta.
40003011	Geabattisananeegwa beega aba dukkuunooda, nea dea jea ghwaduupnaan geash gaburdeawean uurda, nea mammisean eara sareenda geakkaaschi; niny gaygoobattiisananeegwa Gurorooda Ghaydit ea beasta.
40003012	Niny gidaannyi alleeliida gwanda geattindaannyi, ak gaygoobuus muuchchi bugharjeandaannyi, ak gooweamsa nganoadaannyi gijigooda, nea looyda gayghaghwarda aba beesta maygamis.”
40003013	Damandida ghwaan Yeesu nea gwaleabu Galilaaya ea ghwahitta Yordaan heeda Yohaana, eebaattiisan.
40003014	Hean gagasa Yohaana ghaheawa nea gwayeeshsha, “Geagasayi aniini gideaba gajabaattiisan ak giwuni ang'iing'i heedeanyu?”
40003015	Ghwasha Yeesu nea gwayeeshsha, “Mwasa ghamneawa; aba gideaba niih gidamiisindaneasa gil sinooda ng'asheega sean doabiiw.” Ak ghamwas Yohaana.
40003016	Ng'atta giibaattiisanda Yeesu, nea gwascheeng'na jeeda beega; hean ng'ulla ghwajaada humng'eeda ak ghwadaah Gurorooda Aseetta nea gwashubeanda gharibajeanda, ak goobissa uhuudaannyi;
40003017	deagheatta, ghwanya ghuutta nyaasha humng'eeda nea gwayi, “Niih Balleandeanyu abwariinyi, ahoosanani.”
40004001	Ng'atta ghwaat Yeesu Gurorooda ea ghoahiitta dareapcheeda ak gwasimsim meang'nyeandeenda.
40004002	Goluulda geaw eawooji haradam, eawa ea askweari, amaduw huydeanda ghwayeachchih.
40004003	Ghwahidu headaannyi gichchea gwasimsim ak gwayeeshsha, Iiwosi Balleanda Aseetta giyami lagheang'su ghoaw mukkatte.
40004004	Ghwasha nea gwayeeshsha, “Geang'war gideaba, ‘Siida mwoammu goobiideewa ng'eanyiida mukkatte akghwahit, geaghus ng'asheanda rinna ghuutta Aseetta.'"
40004005	Ng'atta ghwaat Meang'nyeandeenda mujiineeda Ghaydit ak goodiing'da uhuuda gheeda Sibatta Aseetta heeda geaw
40004006	ak gwayeeshsha, “Iiwosi Balleanda Aseetta, gijaksi geaw ng'eanyi; aba gideaba geang'waar, ‘Gaygoojeagu malaykajeagaaschi aba badaydaang'u; ak gayghwadeabwaneey geattinga nyaawa amwalasa geashtaang'u lagheaneeda.'"
40004007	Gwayeeshsha Yeesu, “Geang'waar gichcha gideaba, ‘Adisimsimi Ng'uttamiida was Aseettang'u.'"
40004008	Ng'atta ghwaat gichcha Meang'nyeandeenda ak goodiing'da uhuuda giijeeda geaw muuchchi, ak goohiimsa daroorakka sean bea muunda ng'eanyiida ea miyeanoadaannyi,
40004009	gwayeeshsha, “Haleanjeeni seaniin gaydagoonnyi iibeadi ak gighadoawannyaan.”
40004010	Hean gwayeeshsha Yeesu, “Ng'amwana hiji Shattaani! aba gideaba geang'war, ‘Ghadoawana Ng'uttamiida was Aseattaang'u ak gibwadi niny nea gaba geaw.'"
40004011	Hean ghwanung'wa heeda Meang'nyeandeenda ak ghapka malaykajeega ak gagadiyeesa.
40004012	Hean nea ghwayiiy gideaba Yohaana gwanda ghealooniga, gawa Galilaaya;
40004013	ghabeawa Nasareetti ak gawa goobiida Gapernaumu mida ghuutta basooda, mida ng'eanyiida Sablon ea Naftaali,
40004014	ak abeeda gwasa ng'asheanda ghayi rugu sibaneeda suguura Isaaya nea gwayi;
40004015	“Ng'eanyiida Sablon ea ng'eanyiida Naftaali, Naweeda gal basooda, gigheawda Yordaani, Galilaayeeda emoojiga.
40004016	Fukka ghayi abiitta jeeda misaneedean nidaah weeshinda haw, Nea gea ghayi abiitta ng'eanyiida ea jirooneeda miyeeda, ea niibwaay weeshinda.”
40004017	Ghang'eada damandida ghoang'eat Yeesu rukkwiideayeayda ng'asheega Aseetta nea gwayi, “Adukkuunana aba gideaba sugoochcheandumeeda humng'eeda nineekkiit.”
40004018	Damanda neayeewa aba ghuutta basooda Galilaaya, ghwadaah oorju iyyeenya bea ghaamwadagi, nea Simoneeda suguura Betro gil ea oorjeeda ghaamwat suguura Andereya, nea ghoabuutta gheareedanga nyaawa jeeda basooda; aba gideaba fuga leallu ghweayeega.
40004019	Gwayeeshsha, “Ayeanni geeshteanyu ak gaydanung' ahuuwa fuga jea gwaleallu buuneeda.”
40004020	Deagheatta gwanung'sa heeda gheareedanga nyaawa ak ghwaat geeshta.
40004021	Gawa mwadi ak ghwadaah oorju iyyeenya bea ghaamwadagi, suuk Yokkobo balleanda Sebedaayo ea Yohaana oorjeeda ghaamwat, nea gwanda jeeda maleambooda sea Sebedayooyda was ghweanda nyaawa nea gwasin gheareedanga nyaawa, ak gaguursa.
40004022	Deagheatta gwanung'usa heeda maleambooda ea ghweanda nyaawa ak ghwaat geeshta.
40004023	Gwaneayeewa jeeda ng'eanyiida sean bea Galilaaya, nea goonealshi aba jeeda ghoorajeega nyaawa siinnealshachcheewa, nea gwarukkwiida giijasta miy bea sugoochcheandumeeda, nea ghoahaap geeyoonung'weakka sean ea sawanaduutka mideawa buuneeda.
40004024	Gageawiit iittannyi aba ng'eanyiisean bea Sirya, geeyeassa fuga sean miyeani, bearji heeluutka geeyoonung'weakka ea gea mideawa sawanaduutka, ea gea bearji meangeenda, ea gea ahiili, ea gea abittu damealga, ak ghoahaap.
40004025	Ghwaat geashtannyi emeetuw leabu ng'eanyiida Galilaaya ea Dekkapoli ea Yerusaleemu ea Yudeeya ea gigheawda Yordaani.
40005001	Idaah emeetuw, gwading'da giijeeda, hean nea gopteada gaweay headaannyi giinealangaschi.
40005002	Ghoang'eat ghuutta giinealshoodaannyi nea gwayi:
40005003	“Ghang'wana fuga barbari guroruunat, aba gideaba sugoochcheandumeeda humng'eeda daanyaawa.
40005004	Ghang'wana fuga guttu heareega, aba gideaba gayghwanyas hawdeayda.
40005005	Ghang'wana fuga ng'eeni, aba gideaba gaygoombal ng'eanyiida.
40005006	Ghang'wana fuga bearji jalooda ea muwooshta gassooda doobiiwnatta, aba gideaba gajeellang'u.
40005007	Ghang'wana fuga mideawa baydeayda, aba gideaba eara saawa gajeabwayda.
40005008	Ghang'wana fuga mideawa guroruunatka miyaas, aba gideaba gayghwahitta Aseetta.
40005009	Ghang'wana fuga aduptooschi suurja, aba gideaba fiisu gajeeguura diibiga Aseetta
40005010	Ghang'wana fuga sisawana aba doobiiwnatta, aba gideaba sugoochcheandumeeda humng'eeda daanyaawa.
40005011	“Ghoang'wani agooga iyang'eawweegwa buuneeda nea geesawaneegwa nea geerukuna badahuukkeagwa ng'asheega munyas sean aba ng'uyyeega appadaydeanyu.
40005012	Ahoosana nea goong'weelayi, aba gideaba gimeardeeng'wa ahaw aba humng'eeda, niih gidaghayi bay gwasawanda buuneeda sibanga ashooynaneegwa.”
40005013	“Agooga goowoschi balang'da ng'eanyiida; ama balang'da iimudugwasamu gil, gajeahindaan iijeagwasamu gil? Mudugwarachchi gil geaghus eahiisa jarooda ak ghoallaplaap buuneeda.
40005014	Agooga goowoschi weeshinda ng'eanyiida. Mujiineeda sideeksa uhuuda heayeeda mwoammu afunyaat.
40005015	Eara buuneeda meayeetta gheaboong'nyeanda ak geedukuteawa dahuuda iissa ghwayiin uhuuda ghamarda ak ghoabwaay buuneessean mida jeeda gheeda.
40005016	Asi eara weeshindeang'wa gagasa ghoabwaay buuneessean, amaduw nea ghwadaah gadiyoojigeagwa miyaas ghoaghambiit Ghweandeang'wa mida humng'eeda.”
40005017	“Adoaghanyi gili awunnyi dayam deaweeda ghana sibanga; mwawuni dayam ghawunnyi danung' gwasa.
40005018	Aba huumwa geayeeshshineegwa; eara ghang'atta humng'eeda ea ng'eanyiida, ghanyeamanda eara hiji mwanang', ghana roobadeanagi mwanang', muuchchi bea deaweeda majeegeanda ea gwasa ng'asheega sean.
40005019	Asi siida wassean jea ghwalach diigheanjagi mwanang'eawa sean, aba jeedeaba diigheannyeeksu ak ghoanaaldunu buuneeda, gajeeguura dea mwanang' muuchchi aba jeeda sugoochcheandumeeda humng'eeda; amaduw siitta jea gwasin nea ghoanaal suurjeeniin, niih gajeeguura dea haw aba jeeda sugoochcheandumeeda humng'eeda.
40005020	Aba gideaba geayeeshshiineegwa, doobiiwnatteang'wa iimaburdeawana dea ng'oorshoodiga ea dea Farisayajeega, majaghanyi aweayeena jeeda sugoochcheandumeeda humng'eeda.”
40005021	“Ghayi noayiinyi nea geerukusa fugeaba garayi gideaba, ‘Adinuusi siida; siida nuus siida gammiisa girgweaksiinda.’
40005022	Ak aniini geayeeshshineegwa, siida wassean jea gwanyareeksa oorjeeda ghaamwat gammiisa gimrgweaksiinda; ama dea ang'eawi oorjeeda ghaamwaat gammiisa eatta madeeda gweargwa, ama dea eeshsha oorjeeda ghaamwat, ‘Guwosi leekghteanda!’ Gammiisa beasta maloonghajeega.
40005023	Asi iyeadu haleanjeeda isabi geadi bea ghadooweeda badayda heeda wagiida ama deagheatta giipkaadi gideaba gwanda gidinndeayeesi oorjeeda geamadu,
40005024	nung'usiina haleanjeedaang'u isabi geadi bea heeda wagiida ak guwi ghanyi aduupcheena sea oorjeeda geamadu, ama ng'atta gibiigu ak giidaydi haleanjeedaang'u isabi geadi bea ghadooweeda.
40005025	Bay aduupcheewana geaw siida ahaaktaneey, damanda duuandeawana naweeda nea goondaageat heeda ogaleewi gheeda girgweageeda, ammasa gayghwaannyi siida ahaaktaneey heeda siida laja girgweaguutka, ak ghwayiinnyi ada geattinga furiischoochcheanda ak gwajakseey ghealooniga;
40005026	Aba huumwa geayeeshshineey, mayrinnana jeeni ea eaghus aniidayda heelajeanda huydean.”
40005027	“Ghayi noayiinyi nea geeyi, ‘Adiiduw goomealuulli!’
40005028	Ak ghamneawa geayeeshshineegwa siida jea gang'ulla gatmooda seechmeeda nigeawiit gamealuul aba jeadaannyi.
40005029	Asi iissa iinung' ghaang'daang'u bea geattinda dugwa adiinya, giloatti ak gijakti gwasheagiit; aba gideaba amiy ghwashoadeeweey dameallanjagi ak ea meejaksiina saseadaang'u sean jeeda maloonghajeega.
40005030	Ama nung' geattindaang'u bea dugwa adiinya, gilaji ak gijakti asheagiidana geaw; aba gideaba ghang'wana ghwashoadeweey dameallanjagi ak ea mejaksiina saseadang'u sean jeeda maloonghajeega.”
40005031	“Ghayi surgu gichcha gideaba, ‘Siida iinung'usa heeda gatmoadaannyi ea dadawa barawajeanda nung'ooda.’
40005032	Ak aniini geayeeshshineegwa siida wassean nung' gatmoadaannyi, nea mwanung'wa aba gideaba gamealuuli, gayghwanung' gamealuul; ak siida jea ghaghi gatmooda sinung' earada gamealuuli.”
40005033	“Gichcha ea noayiinyi nea geeyeeshsha fugeaba garayi, ‘Adiiduw giyaagi habeawooda ng'uyyeega, ak giihiidi habeawajeegaagu aba heeda Ng'uttamiida.’
40005034	Ak aniini geayeeshshineegwa, adiiduw ghoayaaji habeawooda eara gili mwanang', earaba humng'eeda aba gideaba hoorgeeda sugoochcheandumeeda Aseetta gil,
40005035	ghana earaba ng'eanyiida, aba gideaba hoorgeeda iina geashangaaschi, ghana earaba Yerusaleemu, aba gideaba mujiineeda sugoochcheanda hawi.
40005036	Adiiduw giyeaksi habeawooda eara uhuudaang'u, aba gideaba mimmuusi yamwa budeanjagi nung' gaweeshiit ghana gwattuudu.
40005037	Nea ng'asheegeagwa ghoanung' ghoaw ‘Eah’ ghana ‘Manda.’ Gili wassean nyooh ghwanaawda gwaleabu heedeaba diitta muyiin.”
40005038	“Ghayi noayiinyi nea geergu gideaba, ‘Gheang'da ea gheang'da, ea geeshadeeda ea geeshadeeda.’
40005039	Ak aniini geayeeshshineegwa, adigali geaw siida muy. Siida iilas madang'daang'u bea geattinda dugwa, giidawi eara meatkweeda niirja.
40005040	Nea siida jea ghoahaaktaneey ak gageanda shatteadaang'u, ginung'usi eara hang'daang'u;
40005041	siida idiing'seey beatta neekki adeayeewana niba iyyeenya.
40005042	Adawa dea musnyi, dea gasa ghoalaajaneey gida ea adifuursi muwuutta.”
40005043	“Ghayi noayiinyi nea geeyi, ‘Bwariinya gischeewoochchaandaang'u ak gisti weajoochchaandaang'u.’
40005044	Ak geayeeshshineegwa, abwariinya weajoodigeagwa amwaasha ghawooda appadahuukka fuga sawaneegwa.
40005045	Abeeda gajahuuwa balloojiga Ghweandeang'wa mida humng'eeda; aba gideaba niny iissa daknoadaannyi gooboong'sa fuga munyas ea gea miyaas, ak gooroobassa roopta fuga doobiiweadi ea gea miih doobiiweadi.
40005046	Aba gideaba iyoabwariinyi gea bwariinyeagwa agooga, gajanyasa anagiimwaar? Neada eara fuga ang'ng'oonyi gwaadi saawa ea masinniidunu?
40005047	Ghana iyokkeattoscheewi oorjooga giyeang'wa akghwahit goosinnyi naaha meaji ghwanaawda? Neada eara fuga emoojiga ea masinniidunu?
40005048	Awosa hidaat awuurjeewana gidahidaatta Ghweandeang'wa mida humng'eeda.”
40006001	“Ashageada adiidu goosinnyi alooheedeang'wa aba madeeda buuneeda nea goobaysiini ghwadaheagwa saawa, aba gideaba iyoosinniidunu ea mwajanyasa giimearda aba heeda Ghweandeang'wa mida humng'eeda.
40006002	Asi ang'iing'i iidaydi haleanjeeda iiweadi fuga barbari adidiing'u geaw ak gisindi gidasinniida fuga ammiitu geat aba jeesinga ghorajeega siinnealshachcheewa ea ghuusiga naweadinga, gagwarsa buuneeda. Aba huumwa, geeyeeshshineegwa suuh ninyas gimearda nyaawa.
40006003	Asi ang'iing'i iidaydi haleanjeeda iiweadi fuga barbari eara geattindaang'u ghaadaam adaghwanal gisiin geattindaang'u bea dugwa.
40006004	Haleanjeedaang'u iiweadi fuga barbari adaydaawana makcheameeda, ak Ghweandaang'u deaha makcheamuutka gay gooheanneey.”
40006005	“Asi iyoamwaashchi Aseetta, ea adoowurjeewi fugiga ammiittu geadiin; saawa ghabwariiy ghamwaash Aseetta nea ghaminaada aba jeesinga ghorajeega siinnealshachcheewa ea ghuusiga naweadinga, ghwadaah buuneeda. Aba huumwa, geayeeshshineegwa, nigeawiit ghwanyas gimearda nyaawa.
40006006	Nea ang'iing'i iimwaashi Aseetta, guwi jeeda ghoariidaang'u hoowa bea gahiin ak giradi gidaghuut ak gimwaashi Aseetta aba heeda Ghweandaang'u mida makcheameeda; ama abeeda Ghweandaang'u deaha makcheamuutka gaygooheanneey.
40006007	Agooga iyoamwaashchi Aseetta ea adoochuurayi awuurjeewana fuga emoojiga; saawa ghaghay gili jea gooleeysiit aba ng'asheega nyaawa saang'a.
40006008	Asi adoowuurjeewi saawa, aba gideaba Ghweandeang'wa ghwanal gidoogasayi nea miyoomsa.
40006009	Asi amwaashtunu Aseetta: Ghweandeanya mida humng'eeda, Ghaawungaagu eakghambiida.
40006010	Sugoochcheandumeadaang'u nung' ghwahidu, Gidigasayi gagasa eesin, aba hiji bea ng'eanyidean gawuurji gissisinniida aba hoowa bea humng'eedean.
40006011	Goaneasa askweareani daghwardeanya;
40006012	Samseasa siileenigaasa, gawuurji gidasisammisiindi fuga mideawa siileenigaasa.
40006013	Adigealleasa jeeda simsimda, ak gighuhaneasa gitta muyiin.
40006014	Aba gideaba iyoosammiisi gidinyeannyeekka buuneeda, eara Ghweandeang'wa mida humng'eeda gaygwasamseegwa agooga;
40006015	ama moosammisiini gidinyeannyeekka buuneeda, eara Ghweandeang'wa maygwasamseegwa gidinyeannyeekkeagwa.”
40006016	“Gichcha iyoorachchi jalooda, ea adoowuurjeewi fuga ammittu geat, saawa iissa gookkaroomnyi gheamamuunatka nyaawa ghoahiimu geat ghwadaah buuneeda gideaba ghoarachchi jalooda. Aba gideaba geayeeshshineegwa suuh ninyas giimearda nyaawa.
40006017	Asi iluuldi geaw, giyeashi uhuudaang'u ak gihuuni gheamamdaang'u,
40006018	amwanala buuneeda gideaba giradi jalooda ak ghwanal Ghweandaang'u mida makcheameeda. Abeeda Ghweandaang'u ammu ghwadaah makcheameeda gayghoamwaarnyi.”
40006019	“Adoottiiwsi gheaseedeang'wa badayda ng'eannyiida ammu ghwaak muguyga ea girgweatka nea ghapka mareanghooga ak gwanyarja ak gwajagwadiin,
40006020	asi oottiiwa gheaseedeang'wa aba humng'eeda heeda mwoammu ghwaak muguyga ea girgweatka, ghana gwanyarja mareanghooga ak gwajagwat.
40006021	Aba gideaba heeda mida gheaseadaang'u heeda jea gwanda guroroadaang'u.”
40006022	“Gheabong'nyeanda saseeda gheang'da gil. Ama majeek gheang'daang'u, abeeda eara saseadaang'u sean gajea eesh;
40006023	ama miimajeek gheang'daang'u, abeeda eara saseadaang'u sean gaygwanda jeeda misaneeda. Abeeda weeshindida mida jeadang'uun imisana, ada misaneani gajea miih misaneeda!”
40006024	“Manda siida ammu gagadiyeesa fiisu hees iyyeenya. Aba gideaba gayghwasit agi nea ghabwariiy niirja, ghana ghoang'ngwaay geat sea niih ak gafool niirja. Majoammuusa agadiyesiina Aseetta ea baruureega.”
40006025	“Aba sareani geayeeshshineegwa, adoodeawiissi eaweegeagwa, aba gichchea ayaaga ghana gichchea aleaha, ghana gichchea ookwealsiina sasanuukkeagwa. Heappi eaweega mwang'ala hamitta, nea saseeda amwang'ala hang'weakka?
40006026	Ang'ulla dariidakka mida humng'eeda: mahissiida nea malachcha booga gabiissa ea meaweamsiina gijigoonga, eara saawa ghoarear Ghweandeang'wa mida humng'eeda. Heappi agooga! Moang'ali saawa?
40006027	Ng'eaha gil aba jeedeang'wa ammu goodeawiit geaw ak ghoahaat geawundaannyi eara ea geattinagi gil?
40006028	Ama hang'weakka ghoanung' goodeawideegwa nea naha? Oapkaada deakghweeda mida dareabeetta, gida heettiideayda; ea masinna gadiyeeda nea mamanmanna;
40006029	ak geayeeshshineegwa, eara Sulemaani aba jeeda miyeenoadaannyi sean miyeekwa muuchchi ea gawuurji deakghweanagi aba jeedeaba suh.
40006030	Asi iinung' Aseetta gookwealsheattunu nyeega mida dareabeetta, mida askwareani ammuchchu ea niyaak beasta, heappi maygookwealshooweegwa muuchchi agooga ea fuga mwanang' masawi?.
40006031	Asi adoodeawiichchi nea gooyeennyi, ‘Gajeayaaga naaha?’ ghana ‘Gajealeaha naaha?’ ghana ‘Gajeekkweala naha?’
40006032	Aba gideaba haleanjeeni gagaseadayi fuga emoojiga; aba gideaba Ghweandeang'wa bea humng'eeda ghwanal gideaba googasayi suuseaniin.
40006033	Anyooh ghanyi oshsheeda agassa sugoochcheandumeadaannyi ea doobiiwnattaannyi, ak abeeda gajeehheaneegwa haleanjeeni seaniin gajea geagwa.
40006034	Asi adoodeawiissi ng'asheegeaba numuji, aba gideaba numuji gaygwadeawiissa geaw. Giliwas eaweechcha ghoahiit deawiitmeadaannyi.”
40007001	“Adoorgweakkiisi buuneeda gajiiduw eara agooga geergweakseegwa.
40007002	Aba gideaba gidoorgweakkisiindi buuneeda, abeeda gajeergweaksiinduneegwa agooga, ak gidoottenniidi agooga eara agooga gajeetteeneegwa.
40007003	Anda ak ging'weersi hararooyeanda mida gheang'da oorjeeda geamadu, nea ming'weersiini geetta mida gheang'daang'u ang'iing'i?
40007004	Ghana gajammusa eshshiindaan oorjeeda geamadu, ‘Nung' dageanu hararooyeanda mida ghang'daang'u,’ nea ghana gwanda jeeda gheang'daang'u ang'iing'i geetta?
40007005	Ea siida ammiittu geaw, nyooh ghannyi asheeda geanda geetta mida jeeda gheang'daang'u, ak abeeda gajammuusa geanni hararooyeanda mida gheang'da oorjeeda geamadu.
40007006	Adoattawji gudajeega haleanjeeda ghaydidi, ghana ahisana ukkurumajeega booshkeagwa ak ghwadattas, gajiiduw gwayamseegwa geat ak ghwageagwa.”
40007007	“Amusa, ak gajeegooneegwa, agassa ak gajanyasa, aguurdeawana dooshta ak gajeejeasseegwa.
40007008	Aba gideaba siida nyooh gamusiischi gajeattaw, ama siida gasiischi gayghwanyas, nea siida guurdeawa dooshta gajeejeassa.
40007009	Heappi gajea ng'eaha aba jeedeang'wa, jea gamus balleandaannyi mukkatte, ak ghwoadaw lagheaneeda?
40007010	Ghana iimus ghweayeanda, jea ghwoadaw ichchibooda?
40007011	Abeeda iyoanalli agoogeeda munyas gideaba gajoattawa diibigeagwa haleanjeeda miyaas, ea mayghwaraanya muuchchi Ghweandeang'wa mida humng'eeda ak ghoadaw gea miyaas fukka ikkaaschi musiini!
40007012	Haleanjeeda sean ogasayi gideaba gaygwasinneegwa buuneeda, eara agooga asissiina saawa, aba gideaba niih ng'asheanda was deaweeda ea sibanga.”
40007013	“Aweayeena ghoah nea goosku gidaghuutta mwariis; aba gideaba gidaghuut aabwara nea naweeda aabwara dea jea gahutteawweegwa ak asaang'a fuga jea gwasik gidaghudeani.
40007014	Gidaghuut amwariis nea naweeda amwariis dea jea gagal ghuhooda, ak gajea ng'ay fuga jea ghwadaah.”
40007015	“Ashageada sibanga ng'uyyeega fuga iissa ghapka heedeang'wa nea niikwa eagweega gisilga, nea aba jiih ea suyeekka ng'weani.
40007016	Gajanala aba haghweega nyaawa. buuneeda ghoammu gabinna haghweega sabiibu geetta halaghweenga ghana haghweega shaboogheechcheanda heeda ng'eamga?”
40007017	“Gwasunu eara geetta miy gwajiila haghweega miyaas, nea geetta muy gwajiila haghweega munyas.
40007018	Geetta miy mwoammu gwaji haghweega munyas, nea geetta muy amwoammu gwaji haghweega miyaas.
40007019	Gilinyooh ea geetta iimaji haghweega miyaas gajealach ak geejaksa jeeda beasta.
40007020	Asi gajanalana haghweega nyaawa.”
40007021	“Miih giliwas siih ennisean, ‘Ng'uttamiida, Ng'uttamiida,’ jea gawa jeeda sugoochcheandumeeda humng'eeda, geaghus siida sin gidagasa Bwaabwa mida humng'eeda.
40007022	Eaweettida gaygwayeeshshinean fuga saang'a; ‘Ng'uttamiida, Ng'uttamiida, miyearamoorana aba ghawungaagu, nea aba ghawungaagu geerruutti meangeenda, ak geesinnyi haleanjeeda saang'a deamdeameadi aba ghawungaagu?’
40007023	Abeeda gaydayeeshsha saawa, ‘Aniini moang'wa danaleagwa eara hay, ang'amwana heedeanyu, agoogeeda sina ng'asheega munyas.’
40007024	“Asi siida wassean nyooh ghwayiiy ng'asheegeasu ak gwasin, gajeegala weaghoochcheanda fughareeda, deeksa gheannyi uhuuda harearacheanda;
40007025	Ghwaroabwan roopta, ak ghwahidu guldeayda, ghwahidu jeammeda ak ghwalas gheedida, ak ea mwoabeada, aba gideaba sindeettannyi geedeeksa uhuuda harearachcheanda.
40007026	Ama siida was sean iiy ng'asheesu ikkeasuun ak ea masna, gajeegala siida dasha, ghayi deeksa gheannyi uhuuda iseaskweanda;
40007027	ghwaroabwan, ak ghwahidu guldeayda, ghwahidu jeammeeda ak ghwalas gheedida, ak ghoabeada; ak gibeedeaydaannyi aahaw.”
40007028	Iiduw nea nihiit Yeesu ng'asheesu, ghahamng'eanyi emeeda aba ginealshoadannyi,
40007029	aba gideaba goonealsheatta siida mideawa gheambalmeeda, nea mawuurji eara ng'oorshoodiga nyaawa.
40008001	Iiduw nea ghwararang'aana giijeeda, ghwaat geeshta emeetuw;
40008002	hean ghwahidu siida bearji udamusuura ak gwatkuyi aba madeadaannyi ak gwayeeshsha, “Ng'uttamiida iigasayi gimmuusi amminnaan.”
40008003	Ghoahakta geadi ak ghawaasa nea gwayeeshsha, “Geagasayi; miinni.” Deagheatta ghahaabwa udamusuura.
40008004	“Adaaha, adiiduw giruksi siih gil; ng'eada una, ak gihimsi geaw ashoohoochcheanda, ak giidaydi haleanjeeda sisappa geadi bea ghadooweeda gawuurji gida ghayi rukuteayda Muusa, ak abeeda ghwanal buuneeda.”
40008005	Iimuchchu nea gawa Yeesu jeeda mujiineeda Gapernaumu, gawa headaannyi shirikkarajeanda haw bea Ruumi,
40008006	ak gamearmearani nea gwayeeshsha, “Ng'uttamiida soomjeandeanyu gwalil aba ghoah goobittu damealga nea gwasawana muuchchi.”
40008007	Gwayeeshsha niny, “Gaydoan dahaap.”
40008008	Gwayeeshsha shirikkarajeandida hawiin, “Ng'uttamiida aniini mammisean gideaba gaynyuunyi jeedeaba gheenyu; ang'iing'i rukuni ng'asheanda akghwahit, ak gayghahaap soomjeandeanyu.
40008009	Aba gideaba eara aniini geewoschi siida ghayi mida hing'eadayda gheambalmeeda, mida hing'eadaydeanyu shirikkara, ama eayeeshshi niih, ‘Una,’ gawa, ghana niih ‘Beenni,’ ghwaan, ak eara soomjeandeanyu iyeayeeshshi ‘Sina gili,’ gwasin.”
40008010	Iiy Yeesu ng'asheesu, ghahamng'eanyi ak gwayeeshsha fukwachchi aat geeshta, “Aba huumwa geayeeshshineegwa, miidadaah aba jeeda ng'eanyiida Israeeli siida mideawa masaweega uurji nih.
40008011	Asi geayeeshshineegwa, gayghapka fuga saang'a jea gwaleabu heeda ghayeawa ea heeda biyeara ak gaygoobiitpiit ak gweagiischi sea Abrahaamu, ea Isakka, ea Yakkobo aba jeeda sugoochcheandumeeda humng'eeda,
40008012	amaduw balloojiga sugoochcheandumeeda gajeehisa jeeda misaneeda jarooda; heeda jeagwanda shookka ea giwirrooda geeshatka.”
40008013	Ng'atta gwayeeshsha Yeesu shirikkarajeandida hawin, “Una; ak gagasa ghoaw gitta imwasiin.” Ghahaap soomjeandaannyi bea gadiyeeda aba damandida.
40008014	Iiduw nea gawa Yeesu jeeda gheeh Betro, ghwadaah gheamatta agweaji Betro nea gwalil aba badayda bulaliida nea gabearji sheagheeda;
40008015	ghawaasa Yeesu geattindaannyi, ak goosha sheagheeda, ak ghang'eat gagadiyeesa.
40008016	Iiduw nea niiw shing'ada geeyeassa fuga saang'a bearji meangeenda; gooruutta meangeenda aba ng'asheanda, ak ghoahaap buuneessean miyeani.
40008017	Niih abeeda gayghoahiit ng'asheanda ghayi rugu sibaneeda suguura Isaaya nea gwayi, “Ghwasar niny munyasnachcheakkaasa ak gageanda miyeannyeakkaasa.”
40008018	Hean ghwadaah Yeesu emeetuw nea gwaneaweesa, ghwanung' ghoaghaaw ginealanga.
40008019	Gaweesa Ng'orshoochcheanjagi ak gwayeeshsha, “Ginealshoochcheanda, gaydeadu geashtaang'u heechchea una sean.”
40008020	Gwayeeshsha Yeesu, “Fureayoonga gwandeawa shoomeanga, dariidakka gwandeawa ghoorajeega; nea Balleanda Siida ea mandeawana heechchea ghwayiin uhuudannyi.”
40008021	Gwayeeshsha nuut aba jeeda giinealangaaschi, “Ng'uttamiida, goonean beatta ghannyi dawa dabuy Bwaabwa.”
40008022	Ak gwayeeshsha Yeesu, “Eanni geeshteanyu, nung'waada fuga nimeewa gabuy muscheekka nyaawa.”
40008023	Hean nea gwading'da maleambooda gamaseaw giinealangaaschi.
40008024	Deagheatta, ghwahidu siilakghta ng'waan bea basooda, ak gooyuuk maleambooda laweajajeega; nea abeeda gwalil.
40008025	Gaweay heeda giinealangaaschi ak ghwaheat nea geeyeeshsha, “Ng'uttamiida laalneasa sishsheali.”
40008026	Gwayeeshsha Yeesu, “Anda nung'udeagwa muuwda, Ea fuga mwanang' masawi.” Ghang'eat ak gwareekusa jeammeeda ea basooda ak ghahawuda basooda ea gwayi saw.
40008027	Ghahamng'eanyi buuneeda nea gwayi, “Siisi siidurjiini, awal gheang'da basooda ea jeammeedean?”
40008028	Iiduw nea nuwa gigheawda mida ng'eanyiida Gadarene gwaroonnyi fiih iyyeenya bearji meangeenda, nea gwaleabu heeda subunnyiisa buuneeda. Fiisu abeeda ea ng'weani ea eeyi bwak ea ghoawal buuneeda sigoodeaba naweetta.
40008029	Ng'ulla Goojuur nea gwayeena, “Geendeayeesi naaha sea ang'iing'i, Ea Balleanda Aseetta? Guwuni sawaneasa nea miighwahidu damandeanya?”
40008030	Abeeda gwanda hawannyeanda ukkurmajeega nea sheagi nea ghoajeada.
40008031	Gamus meangiga bea endean nea gwayeeshsha, “Iiruuttaneasa ginung'waadi eeweaya eappitta jeedeaba hawandida bea ukkurmajeegean.”
40008032	Gwayeeshsha, “Aweayeena;” Gwaritteawa fukka. Gaweay ak ghoabitta jeeda ukkurmajeega; ak ghoabuuttaawa geat rakghraghooneeda ak gwajaksa geat basooda ak goosha sean.
40008033	Ghwahal geat haghweadoodiga ak gaweay mujiini ak ghoadaarda iitteaba ng'asheesu seaniin sea iitteaba fukka bearji meangeendean.
40008034	Hean gaweay Buneassean bea mujiineetteani roonnyeeda Yeesu, geeyi bwak amadaah geemus gideaba ng'amwana ng'eanyiideanya.
40009001	Gwading'da maleambooda ak ghoaghawa basooda ak ghwahitta mujiineeda nyaawa.
40009002	Hean geeyeassa siida abittu damealga nea geeyeanna badayda bulaliida, hean daah Yeesu masaweega nyaawa, gwayeeshsha siitta abittu damealgean, “Nung' gahoosan guroroodaang'u Balleandeanyu; sisamsa riing'eagaagu.”
40009003	Hean gwayi ng'oorshoodiga mwaatkwa aba jeesinga nyaawa, “Siisi goong'eawi Aseetta.”
40009004	Gwajeeng'u Yeesu gidabaloolda saawa aba jeesinga nyaawa, ak gwayeeshsha, “Ghwasaan anda goobalooli ng'asheega munyas aba jeesingeagwa?
40009005	Awussus anneeda gideaba geeyi, ‘Sisamseey riing'eagaagu,’ ghana eeyi, ‘Ng'eada ak guwi?’
40009006	Geagasayi anala gideaba, Balleanda Siida gwandeawa gheambalmeeda aba badayda ng'eanyiida jea gwasamsiina ring'eega;” ak gwayeeshsha siitta abittu damealgean, “Ng'eada, sareana muundaang'u ak guwi ghoah.”
40009007	Ghang'eat siidida ak gawa gheannyi.
40009008	Daah emeeda siidida ghang'ut muuwda ak ghoaghaambiit Aseetta ghayi adaw buuneeda gheambalmeeda sunuun.
40009009	Damanda ng'attaawa Yeesu aba hoowa ghwadaah siisi suguura Mattayo nea gwanda jeeda ghoriida sing'ng'oonnya gwaadi; gwayeeshsha, “Eanni geeshteanyu.” Ghang'eat ak ghwaat geeshta.
40009010	Iiduw nea goopteada aba ghoah damanda agiischooda, deagheatta ghwahidu fuga saang'a ang'ng'oonyi gwaadi, ea fuga ring'eega ama hidu goobiitpiit sea Yeesu ea ginealshoodigaaschi.
40009011	Daah Farisayajeega, gwayeeshsha giinealangaaschi, “Anda giinealshoochcheandeang'wa goombuuchchi fuga ang'ng'oonyi gwaadi ea fuga ring'eega?”
40009012	Iiy niny gwayeeshsha, “Fuga majeekcheewi magaseadayyi bwanamwaganga, geaghus fuga miyeani.
40009013	Asi aweayeena ak ghoanaali geat ng'asheesu, ‘Geagasayi baydeayda nea miih haleanjeeda sisappa geadi bea ghadoweeda.’ Aba gideaba mwaawuni daguursa fuga doobiiweadi, ghawunnyi daguursa gea mideawa ring'eaga.”
40009014	Hean gaweay heeda Yeesu Giinealanga Yohaana ak gwayeeshsha, “Ghwasaan anda aseasa ea Farisaayajeega geeradayi jalooda, nea giinealangaagu ea maratta jalooda?”
40009015	Ghwasha Yeesu nea gwayeeshsha, “Fuga suguursa nyeangiida ghoammu gaguuttu heareega nea gwandeawa siida geeshi? Gwanda askwearjoojiga jea ghwahidu jea egeandeawa siida geeshshi jeennyaawa, aba damani gayghwarat jalooda.
40009016	Manda siida jea ghawaasa weasteesh hang'da waas. Aba gideaba weasteesh gayghabwaash hang'dida waasiin ak abeeda gayghoahaada seawadeeda.
40009017	Eara buuneeda mayiinna difaayeeda miighwaheas jeeda ghadeatka woosi; iisihindunu gaygwanyara ghadeatka, ak gaweay difaayeeda, ak gameewa ghadeatka; buuneeda gwayiina difaayeeda miighwaheas jeeda ghadeatka eashish ak gabaseayu sean.”
40009018	Damandida rukuna ng'asheesuun, ghwahidu siisi haw bea emeeda Yahuudi ak gwatkuyi aba madeadaannyi ak gwayeeshsha, “Nimi hudeanyu ghamneawa. Beenni eweaya iina geattindaagu uhuudaannyi ak gaygwaduudu.”
40009019	Ghang'eat Yeesu ea giinealangaaschi ak ghwaat geeshta.
40009020	Ng'atta ghwaan Gatmoonagi beardooschi miyeanda areami foojeanda gweannyeew damaniiyyeenya gweadu geeshta ak ghawaasa weeleeda hang'daannyi;
40009021	aba gideaba gwayi aba jeadaannyi, “Iyaawaaschi weeleeda hang'daannyi gaydahaap.”
40009022	Ghwasach ghaat Yeesu ak ghwadaah ak gwayeeshsha, “Hudeanyu hoosana nihapnyi masaweega imwaschaan.” Ghahaap gatmoodida aba damandida.
40009023	Ng'atta gawa Yeesu jeedeaba gheetta bea sugoochcheandean. Hean ghwadaah emeeda saang'a mida gea ayyeawda nea gaguttu heareega,
40009024	gwayeeshsha, “Ang'amwana hiji, aba gideaba huda miighami gabeachchi ruweanga.” Geebarra rear.
40009025	Iiduw nea siing'ng'aamwa buuneeda hoowa, gawa Yeesu jeeda ghoriida ak ghoang'ng'waay geattinda huda ama ng'atta ghang'eat.
40009026	Gageawiit iitteaba ng'asheanji aba jeedeaba ng'eanyiitta seaniin.
40009027	Ghabeawa Yeesu hoowa nea damandida beawaan, ghwaat geeshta fiih iyyeenya ng'oawwi, nea goojuur nea gwayeeshsha, “Balleanda Dawdi eaniyean bwaydaneasa.”
40009028	Weah Yeesu jeeda gheeda gamaseaw fugiga assiyyeenya ng'oawwin ak ghoanyash gideaba “Ghoamwaschi gideaba ghammuuschi dahabeagwa?” Ghwasha saawa nea gwayeeshsha, “Geamwaschi Ng'uttamiida.”
40009029	Hean ghawaas gheanyanga nyaawa nea gwayeeshsha, “Aba gitteenna masaweegeagwa gagasa anyasa.”
40009030	Ghwajaada gheanyanga nyaawa. Ama ng'atta gwareekusa Yeesu nea ghoang'waniit, nea gwayeeshsha “Adiiduw goorukwsi eara siih ng'asheanji.”
40009031	Ghang'eatng'eat Saawa gaweay ak ghoabwaash iitta Yeesu fugeaba ng'eanyiitta seaniin.
40009032	Ak gwayeeshsha, “Aweayeena” Hean gwaritteaysa ak gaweay jeeda ukkurmajeega.
40009033	Hean siirruutta meangeenda gabalool siidida. Ghaham ng'eanyi eemeeda nea gwayi, “Ng'asheanda sunu miyeadaaha aba jeeda ng'eanyiida Israeeli.”
40009034	Nea Farisayajeega saawa gwayeena, “Gooruutta meangeenda aba uurda dea haweewa meangeenda.”
40009035	Gwaneayeewa Yeesu jeeda mujiinajeega sean ea gharang'weakka nea goonealshi aba jeesinga ghoorajeega nyaawa siinnealshachcheewa ikkaanyaawa nea gwarukkwiida Giijasta miy bea sugoochcheandumeeda, nea ghoahaap geeyoonung'weakka sean ea gilinyooh ea sawanadeeda.
40009036	Hean daah emeetuw nea gabadageat ghabwayda aba jeedaannyi aba gideaba ghwadaah gwattemban gawuurji gisilga nyaah jeagischoochchean.
40009037	Ghwalamda ak gwayeeshsha giinealangaaschi, “Booga asaang'a, ak eang'ay fuga gadiyeeda;
40009038	asi amwoasha Ng'uttamiida bea booga goojeagu fuga gadiyeeda ghapka ghwalachchi boagaaschi.”
40010001	Gaguursa giinealangaaschi attamaniyyeenya, ak ghoadaw gheambalmeeda jea gooruutteawa meangeenda munyas nea ghoahaap geeyoonung'weakka ea sawanaduutka sean.
40010002	Gheawungeaba giijasoodusu attamaniyyeenyean ea suhu, dea madeeda Simoneeda suguura Betrohi ea oorjeeda ghaamwat suguura Andereya, ea Yakkobo balleanda Sebedaayo ea Yohaana oorjeeda ghaamwat.
40010003	Filippo ea Bartolomaayo, Domaso ea Mattayooyda ghayi ang'ng'oonyi gwaadi, ea Yakkobo balleanda Alfaayo, ea Dadaayo.
40010004	Simoneeda Ganaani ea Yudaayda Iskariyootte ghayi laabwadaw Yeesu.
40010005	Goojeakta Yeesu giijasoodigiga attamaniyyeenyean ak ghoadaw giijasta nea gwayeeshsha, “Adooweeyi jeeda daroorakka emoojiga, ghana jeeda mujiineeda wassean bea Samariya.
40010006	Ghang'wana ghoang'ng'waanyi naweeda aweayeena heeda gisilga roodeadi bea Israeeli.
40010007	Aba jeeda neayeedeang'wa arukkwiida gideaba, ‘Sugoochcheandumeeda humng'eeda nineekkiit.’
40010008	Oahaabwa fuga miyeani, ak goottuudu fuga nimeewa, nea ghoammidu fuga bearji udamusuura, nea goorruutti meangeenda. Geegooneegwa mwadaagha, oattayda mwadaagha.
40010009	Adoayadi jeesinga shageenigeawa lappiya ghana lagheanga meeng'meeng'i sisinna lappiya wassean, ghana heelajeega,
40010010	ghana shageeda naweeda, ghana hang'deaba iyyeenya, ghana geekka ghana bileang'ida. Aba gideaba siida gadiyeeda gammiisa nyasitta daghwardaannyi.
40010011	Iyooweayi jeeda mujiineeda wassean ghana gharang'da, googasayi siida deaptaneagwa biissa adoabiiwaat ak gooppiidi gheannyi ea abeawana hoowa.
40010012	Iyooweayi jeeda gheeda gookkeachcheewi fuga bea gheeda.
40010013	Nea gheetta iimiisa hoyyooydeang'wa, abeeda danyasa hoyyooydeang'wa. Ama deappa ea mammisiina abeeda hooyyooydeang'wa gaygabiikseegwa agooga.
40010014	Nea siida iimwadeataneegwa ghana ghaheawa gooleeysiit ng'asheegeagwa, iyooritteawi gheetta ghana mujiineedida, ghoalalakti birjeanda mida geeshangeagwa.
40010015	Aba huumwa geayeeshsheegwa eaweetta girgweaksiinda gajeawussus ng'eanyiida Sodooma ea Gomoora gamilikghteaysa ghorjooda eaweetta girgweaksiinda ea ghang'al mujiineetta.”
40010016	“Asi Aniini geajeakteaydaneegwa gisilga jeeda suyeekka; asi andeawana weaghumeeda ea awuurjeewana ichchibooda, nea goong'eeniitti ghariibajeanda.
40010017	Ashageada buuneeda aba gideaba gayghwaadeagwa gheeda siirgweachcha nea ghabwareagwa aba jeesinga gealga nyaawa siinnealshachcheewa.
40010018	Gajeayadeagwa madeeda sugoodiga ea dea fuga ahaaghwa ng'eanyiida appadaydeanyu, ak goomuwiisi Giijasta miy saawa ea fuga emoojiga.
40010019	Asi isiyaadeagwa adootteemsheesi gichchea arukuta aba gideaba damandida gajeegooneegwa gichchea arukuta.
40010020	Aba gideaba miih agooga gil fuga jea gabalool, gaygabalool Gurorooda Ghweandeang'wa aba jeesingeagwa.
40010021	Siida gayghwalabwadaw oorjeeda ghaamwat enuus, ak ghwalabwadaw ghweanda jeaptaannyi, nea gwayamsa geat diibiga ghweaniga nyaawa ea gheamadiga nyaawa ak ghabwar gameewa.
40010022	Nea gayghwasteagwa buuneassean aba gheawungeasu. Nea siichchea ghamilikghta ea gammudean abeeda ea siichchea eelealu.
40010023	Ighabwaseagwa buuneeda aba mujiineani, goomng'awsi mujiineannuut. Aba huumwa geayeeshshineegwa majaduulni mujiinajeega ng'eanyiida Israeeli nea miighwahidu Balleanda Siida.
40010024	Giinealaneeda mwoammu ghang'al giinealshoochchandaannyi; nea eara soomjeanda ea mwoammu ghang'al siida haw adaw gadiyeeda.
40010025	Ghwahit iwuurji giinealaneeda sea giinealshoochcheandaannyi, ak gawuurji somjeanda sea siidaannyi haw bea gadiyeeda. Abeeda iisuguura siida bea gheeda Beelsebuuli, heappi abeeda ea maygwasissa ng'asheega munyas muuchchi fuga mida jeedeaba gheannyi.”
40010026	“Asi adoawwalli saawa aba gideaba ng'asheanda funyaat gajeajaat, nea gitta funyaadiin gajeattahaach.
40010027	Ng'asheanda earukuneegwa aba jeeda misaneeda, oorukuta aba eeshpwara; nea ng'asheanda oayiinyi meang'shooda, arukkwiida aba uhuuda gheeda.
40010028	Adoawwalli fuga ammu gwanuus saseeda ak amwoammu gwanuus gurorooda; ghang'wana giiwali siitta ammu gwanuus saseeda ak gwajaksa gurorooda jeeda maloonghajeegean.
40010029	Heappi udabwaraadaji iyyeenya meesheahhideawana heelajeanjagi? Eara akkalealla mwoammu goobissa ng'eanyi nea mwamwasa Ghweandeang'wa.
40010030	Nea agooga eara buudeega iheengeagwa ea siyiida sean.
40010031	Adoabealli, agooga; ghoang'alli udabwaraadajeega saang'a.”
40010032	Siida mwasan aba madeeda buuneeda, abeeda earanini gaydamwas niny aba madeeda Bwaabeeda mida humng'eeda;
40010033	nea siida wassean jea ghaheawanaan aba madeeda buuneeda, eara aniini gaydaheawa niny aba madeeda Bwaabeeda mida humng'eeda.
40010034	“Adiiduw ghoaghannyi gili eayeadu hoyyooh jeeda ng'eanyiida; meayeanni hoyyooh geayeadu ng'uchcheeda.
40010035	Aba gideaba ghawunnyi deang'uuchchi siida ea ghwaan, ea huda ea ghaamwat, ea gatmooda ea ghamasiyeeda;
40010036	weajoodiga siida fuga gheannyaawa.
40010037	Siida bwariiy ghwaan ea ghaamwat ea ghwalabwanaan hoowa siisi mammisean; siida bwariiy balleanda ghana huda ea ghwalabwanaana hoowa, siisi mammisean;
40010038	nea dea mwasara behiidannyi ak gweada geeshteanyu ea mammisean.
40010039	Siida agaba aweagaaschi gaygahutteawi, nea siida hutteawi aweagaschi appadaydeanyu gaygwalealu.”
40010040	“Siida deaptaneegwa ghwadeaptanaan aniini, nea siida deaptanaan, ghwadeapta siida ghayi ajeaknean.
40010041	Siitteapta sibaneeda aba gideaba sibaneeda gil, gayghwanyas giimearda sibaneeda. Dea deapta siida doabiiwaat aba gideaba ea doabiiwaat eara niny gayghwanyas giimearda doobiiwnatta.
40010042	Siida wassean jea ghoadaw siiyagi aba jeedeaba fiisu manang'iin beega garbappi aba gideaba giinealaneeda, aba huumwa geayeeshshineegwa eara niny mayghwaroat giimeardaannyi.”
40011001	Iing'atta gidawda adaw Yeesu giinealangaaschi attamaniyyeenya iittaannyi, ghabeawa hoowa ak gawa goonealshi aba jeeda mujiinajeega nyaawa nea gwarukkwiida Giijasta miy.
40011002	Iiduw nea ghwayiiy Yohaaneeda Abaattiisachchi iitta gissina Yeesu nea gwanda ghealooniga, hean goojeakta giinealangaaschi ghoanyaash
40011003	nea gwayeeshsha, “Assang'iingi guwosi siida ghayi jea ghwahidu ghana jea eefurda nuut?”
40011004	Ghwasha Yeesu ak gwayeeshsha saawa, “Aweayeena ak goorukusi Yohaana iitta ng'asheega oayiinyi ea gea oadaayi:
40011005	fuga ng'oawwi ghoang'wearda, fuga badeeda gaweelweel, gea bearji udamusuura geammidu, gea miinyi gwayiing'shi, fuga meewa gwaduuttu nea fuga barbari geerukusa Giijasta Miy.
40011006	Nea ghang'wana siida mwasta gil appadaydeanyu.”
40011007	Ngeatng'eat gabiikta, gwarukusa Yeesu emeeda ghwanyawa badageat iitta Yohaana, “Gooweayi adaaha naaha aba dareapcheeda? Nyeeshtooda ayuuk jeammeeda?
40011008	Abeeda gooweayi adaaha naaha? Siida akkwa hang'weakka oormajeega? Ng'ulla fuga akkweali hang'weakka oormajeega goobiitta gealga sugoodiga.
40011009	Abeeda ghwasaan andagooritti? Gooweayi adaaha naaha? Sibaneeda? Eah, geayeeshshiineegwa eara daahaweewa sibaneeda.
40011010	Niih siida sung'oorsa ng'asheesuun gil, ‘Ng'ulla aniini geajeagu giijasoochcheandeanyu madeeda gheanyangaang'u, jea gwasinneey naweadang'u aba madeadaang'u.’
40011011	Aba huumwa geayeeshshineegwa, manda siida wassean aba geajiigadeemga dea haweewa Yohaaneeda Abattiisachchi eara siitta siyi amwanang'eawa sean aba jeeda sugoochcheandumeeda humng'eedean ahaweewa niny.
40011012	Ghang'eada askwearjoojiga Yohaaneeda Abattiisachchi ea gagul ghamneawa sugoochcheandumeeda humng'eeda subwasay, nea fuga bwasay gageanda aba uurda.
40011013	Aba gideaba ghang'eada sibanga ea deaweeda gwaramoorani eaghwahitta damanda Yohaana;
40011014	nea iyoogasayi amwasa niny ea Eliyayda jea ghwaani.
40011015	Siida mideawa iidiga ea dayiing'shi!
40011016	Asi gaydagala naaha seaygeani? Gawuurji diibiga mida naada, guurriisa suurja nea gwayeenniisa,
40011017	‘Geang'waschi, ak ea mwoang'wasi; geeyyeawdi, ak ea mooyyeawdani.’
40011018	Aba gideaba ghwahidu Yohaana ak ea meagiischi nea mwali gil, ak gwayi, ‘Gwandeawa meangeenda;’
40011019	ghwahidu Balleanda Siida ak gweagiischi nea gwaleeshi, ak gwayi, ‘Ng'ulla, niih aadeaw nea boogideati, nea gwaduupchi fuga ang'ng'oonyi gwaadi ea fuga riing'eega!’ Amaduw weaghumeeda ea nidaajiit aba sinaweagaaschi.”
40011020	Iimuchchu goojuursa mujiinajeegiga ghayi sissa niny ng'asheega deamdeameadi ak ea madukkuunana riing'eega nyawaan.
40011021	“Eamuy deang'wa Gurasiini! Eamuy deang'wa Betsayda! Aba gideaba ng'asheakka ghayi deamdeameadi sisissa jeadeang'wean, inyeada ghayi geasissa mujiineada Diro ea Sidooni, gajeenigeawiit gwadukkuuna ng'asheaga munyas ak ghwayeashta deareada nea gookkwa guniyajeaga.
40011022	Asi geayeeshshineagwa, gajeawussus gideaba gayghamilikghta ghoorjooda nyaawa Diro ea Sidooni ea ghwalaabwaneegwa hoowa.
40011023	Eara angiing'i Gapernaumu, gajeettiing'neey ea gula humng'eeda? Gajeahing'neayi ea una jeeda maloonghajeega. Aba gideaba inyeeda ghayi ng'asheaga deamdeameadi sisin aba ng'eang'deang'wa geesissa mujiineeda Sodooma, gwachchi mujiineetta gajeagudugwanda ea gagul ghamneawa.
40011024	Ak gaydayeeshshineegwa, eaweetta girgweaksinda gaynyasa ang'iing'i ghoorjooda haw adaraam dea Sodooma.”
40011025	Aba damandida gwayi Yeesu, “Geabadiischoweey ea Bwaabwa was Ng'uttamiida humng'eeda ea ng'eanyiida, aba gideaba gufunyi ng'asheesu fuga weaghoodi ea fuga mideawa fughareenga akkihiimsi diibiga manang'i;
40011026	ea Bwaabwa niih gweagu gideaba gidubwariiydi, ang'iing'i gil.
40011027	Nugoonan Bwaabwa haleanjeessean. Manda siida nal Balleanda geaghus Ghweanda, ghana siida nal Bwaabwa geaghus Balleanda ghana siida wassean gasa Balleanda goohiimsa.
40011028	Apkaani heedeanyu oagasean agoogeeda deawiit nea ghabwanyeagwa sareenda, ak gaydeafuufeegwa.
40011029	Aghasana geat jookkeedeanyu, ak ghoanalanaan ng'asheega; aba gideaba aniini geewoschi ng'eeni nea geayeadayi geaw ng'eanyi aba guroroodeanyu, ak abeeda gajanyasa hoseaneega aba jeesingeagwa.”
40011030	“Aba gideaba jookkeedeanyu ea bumbun nea sareendeanyu aassas!”
40012001	Damandida gwasik Yeesu jeeda madameega eaweetta sabatto. Iiduw ghwayeachchi giinealangaaschi, ak gwahirjeaweada muschoonga ak ghwaak.
40012002	Daah Farisayajeega gissin giinealanga gwarukusa Yeesu gideaba, “Ang'wearda, giinealangaagu gwasin ng'asheanda mammisiina sinooda eaweetta Sabatto.”
40012003	Gwayeeshsha saawa, “Heappi miyoassoamwana gidaghayi sin Dawdi sea fuga mideawa damanda yeada jih:
40012004	gidabeada jeeda gheeda Aseetta ak ghwaak mukkatteeyda gihiimnooda, nea mammiisiina gideaba gayghwaak niny ghana fuga mideawa geaghus ghwaak ashoohoodiga?
40012005	Ghana miyoassoamwana aba jeeda deaweeda gideaba gili was askwearjeanda sabatto issa ghwadattas ashoohoodiga diineeda Yahuudi deaweeda aba jeeda gheeda sibatta Aseetta ak ea moawa gidinnyeanda?
40012006	Asi geayeeshshineegwa hiji gwanda siida haweawa eara gheeda sibatta Aseetta.
40012007	Ama inyeeda gajanala iitteaba ng'asheesu, ‘Geagasayi baydeayda miih haleanjeeda sisappa geadi bea ghadooweeda,’ gwachchi majoopparanna fuga manda gidamuy nisin.
40012008	Aba gideaba Balleanda Siida niny Ng'uttamiida Sabattohi.”
40012009	Ghabeawa hoowa ak gawa jeeda ghoriida nyaawa sinealshachcheewa.
40012010	Nea abeeda gwanda hoowa siida aptu geattinda. Geannyaash nea geeyeeshsha, “Ghwahidi gideaba gajeahhaap siida eaweetta Sabatto?” Geannyaash ng'asheanji nea geegasa gichchea eahaaktayda.
40012011	Gwayeeshsha saawa, “Aba jeedeang'wa gajea ng'eaha jea gang'adeesa gisillandannyi jeeda shoomanda eaweetta Sabatto jea ea maygwalealu?
40012012	Siida ghang'al gisilleanda niba hada! Ada abeeda ghwahit siinooda ng'asheega miyaas eaweeda Sabatto.”
40012013	Ng'atta gwayeeshsha siidida, “Adoabiiwa gattindaang'u.” Ghoadoobiiw, ak ghahaap ea gawuurji geattinda niirja.
40012014	Iiduw gwaritta Farisayajeega jarooda ak ghwadawdaaw gichchea gwanuusta.
40012015	Geeyi bwak ama jeeng'u Yeesu ng'asheanji ghabeawa hoowa. Ghwaat geashta fuga saang'a ak ghoahaap fuga miyeani sean,
40012016	ghaheawa nea gwayeeshsha adoorukusi siih iitteanyu.
40012017	Abeeda gwasa gida ghayi rugu sibaneeda suguura Isaaya nea gwayi:
40012018	“Ng'ulla siideanyu bea gadiyeeda aloachchi, abwariinyi nea iissa ghwanung' gahoosan jeedeanyu. Gaydayiin guroroodeanyu badaydaannyi, nea gaygwarukkwiida girgweageedeanyu aba jeeda emoojiga.
40012019	Maygwasheang'a ng'asheega ghana goojuuri, nea eara ghuuttannyi ghanyea majeeyiing'sa naweadinga;
40012020	ghanyea maygwahirja muudayeanda ng'arng'ar, nea eara weasta aroasan ea maygwanuus, bwak ea eaghus eanisin girgweageeda jea goombaliischi.
40012021	Nea gheawungaaschi gayghwarar emoojiga.”
40012022	Hean Geeyeassa siisi ng'oaw bissea manda ghuutta bearji meangeenda; ghoahaap ak ghoang'wearda nea gabalool.
40012023	Ghahamng'eanyi Buuneessean nea gwayi, “Siisi miih balleanda Dawdihi?”
40012024	Iiy Farisayajeega ng'asheesu gwayi, “Siisi ghahoan meangeenda aba gideaba gwandeawa uurda Belsebuuli, meang'nyeandida bea eenda hawiin.”
40012025	Gwajeeng'u gidabaloola saawa aba jeesinga nyaawa ak gwayeeshsha, “Sugoochcheandumeeda wassean iibearshi ea maygamajeegiit, ghana eara mujiini ghana gheeda wassean iidardaawaat, gheawi ea mayghamiinaada.
40012026	Shattaani iihoan Shattaani, abeeda gang'uchi geaw. Abeeda sugoochcheandumeadannyi gayghaminadaydaan?
40012027	Aniini iyearuutteawi meangeenda uurda Belsebuuli, heappi! Abeeda balloojiigeagwa saawa gooruuttideawa naaha? Aba gideaba saawa fuga jea goorgweakseegwa agooga.
40012028	Ama ghamneawa earutteawi meangeenda uurda Gurorooda Aseetta, abeeda ghoanalli gideaba nihidu heedeang'wa Sugoochcheandumeeda Aseetta.
40012029	Gayghoammustaan siida gideaba gayghabwasay gheeda siida mideawa uurda ak ghoawreat halanjeadannyi, nea mighannyi gwarada siitta mideawa uurdean? Ak abeeda gayghoammu ghoareat halanjeadannyi.
40012030	Siida manda meatkwedeanyu niifuurnean muwuutta, nea siida wassean mabwadana geat sea aniini ghoadaarda.
40012031	Aba sareani geayeeshshineegwa, buuneeda gajeesamsa ring'eega nyaawa sean ea ging'weakka nyaawa sean, dukku fuga ang'eawi Gurorooda Ghaydit rukuna badayda ng'asheega munyas mayghwanyas samsiinda.
40012032	Amaduw gichcha siida jea gwarukuna ng'asheanda muy badayda Balleanda Siida gajeesamsa, dukku siitta jea gwargu ng'asheanda muy badayda Gurorooda Ghaydidiin, ea majeesamsa aba jeedeaba ng'eanyiini, ghana earaba ng'eanyiitta jea ghwahiiduunu.
40012033	“Asna geetta ghammiidu ak ghamiyasiit eara haghweagaaschi, ghana anung' gamunyiit geetta ak gamunyasiidi eara haghweagaaschi aba gideaba geetta geenalla haghweagaaschi.
40012034	Ea dayeega udang'usheega! Gajoammuustaan rukunooda ng'asheega miyaas nea goowoschi munyas? Aba gideaba siida iissa gwargu ng'asheekka nyiit guroroadaannyiin.
40012035	Siida miy aba jeeda gheaseadaannyi miy iissa gwargu ng'asheega miyaas, nea siida muy aba jeeda gheaseadaannyi muy iissa gwargu ng'asheega munyas.
40012036	Asi geayeeshshineegwa, eawetta girgweaksiinda gaygaba siisi rugu ng'asheanda marachchi gil ghayi nyooh ea nurgu;
40012037	aba gideaba aba ng'asheagaagu gajeegoonnyi doabiwnatta, ak aba ng'asheegaagu gajeergweakseay.”
40012038	Ak gwayeeshsha Ng'oorshoodiga ea Farisayajeega, “Giinealshoochcheanda geegasayi eadaaha gwadeagooda aba headaang'u.”
40012039	Ghwasha nea gwayeeshsha, “Seaygeeda munyas biissa gamealuuli ak ea mwajeattaw gwadeagooda; geaghus gwadeagooda ghayi bea sibaneeda suguura Yoona.
40012040	Gawuurji gida abiideatta Yoona jeeda ghweayeanda haw eawooji samwagu eawa ea askweari niih gichchea gawuurji Balleanda Siida gaygoobiida jeessigeeda eawooji samwagu eawa ea askweari.
40012041	Gayghamiinaada fuga Ninaawi eaweeda girgweaksiinda ak gaygoorgweaksa seaygeani aba gideaba gwandeawa gidinyeanda. Aba gideaba fuga Ninaawi ghayi saawa gwadukkuuna ring'eeda aba ng'asheega rukkwiida Yoona, nea aba hiji gwanda siida haweawa Yoona.
40012042	Gayghwahidu gatmooda ahaaghwa Wiilooda Ng'eanyiida Biyeara eaweetta jea eergweaksiina seaygeani, ak gaygoorgweaksa aba gideaba gwandeawa fiisu gidinyeanda. Aba gideaba niny gwasimna deasheagi ak ghwaan gooleeysiit weaghumeeda Sulemaani, nea ging'ulayi gwanda hiji siida haweawa Sulemaani.”
40012043	“Meang'nyeandeenda muy iritteawa siida iissa gwaneayeewa ng'eannyiida manda beega, nea gagasa heechchea gafuufa ak amwanyasa.
40012044	Amaduw gwayeeshsha geaw, Gaydabiikta gheenyu heetta earinni, biigu ghwahitta nea sippuus ak ea sisissin nea manda jeeda siih.
40012045	Ghang'eat gawa ak gweadu meangeenda suuk ispwa, munyas ea ghwalabwa hoowa niny, ak ghapka sean ghamway jeedeaba siisi; amaduw gamunyiit seareedeaba siitta ea ghwalaabwa hoowa dea ghayi bea mwadi. Niih gichchea gawuurji gil aba seaygeeni ghamneawa munyasiin.”
40012046	Damanda duu gabaloola sea buuneeda, hean ghwahidu ghaamwat sea oorjooga ghaamwat ak ghaminaada aba gidaghuut nea gagasa goobalool.
40012047	Ghwalamda Siyagi ak gwayeeshsha, “Ng'ulla gwanda geamadu ea oorjooga geamadu jarooda ghaminaada nea gagasa goobaloolnyi.”
40012048	Ghwasha nea gwayeeshsha siitta adaw iittean, “Iyya ng'eaha, ama oorjooga giyeanya geabeang'a?”
40012049	Ng'atta ghamiin giinealangaaschi nea gwayeeshsha, “Ng'ulla iyya ea oorjooga giyyeanya!
40012050	Aba gideaba siida wassean nyooh gwasin gitta bwariiy Bwaabeeda mida humng'eedean, siisi abeeda oorjeeda giyyeanya gil, ea huda giyyeanya, ea iyya.”
40013001	Eaweettida gwaritteawa Yeesu ghoah ak gawa goobideada aba ghuutta basooda.
40013002	Gabassa geat emeettuw, ak geey bwak ea gwading'da maleambooda; ak goobideada nea ghaminaada emeeda aba ghuutta basooda.
40013003	Gwarukusa buuneeda ng'asheega saang'a nea gagalla geat nea gwayeeshsha, “Ghayi gawa siih histeada.
40013004	Damani histeawean gwanda gea abitpissa jeennaweeda, ghwahidu dariidakka ak ghwaak.
40013005	Suurja goobitpissa badahuukka harearatka, heeda manda sigeeda saang'a, deagheatta gwardu iiduw ea manda sigeeda ang'ng'waay hawunga,
40013006	iiduw nea gwadagu daknooda ghoaseal beasta daknooda; ak ghwasis aba gideaba manda hawunga.
40013007	Suuk goobitpissa jeeda halaghweenga, rudu halaghweenga ghaminghis.
40013008	Suuk goobitpissa heeda mida sigeeda miyaas, gwardu ak gwaji akkalealla bughala, gwaji niirja laadam, gwaji niirja diktam ea damanamughuush.
40013009	Siida mideawa iidiga, ea dayiing'shi.”
40013010	Ghapka headaannyi Giinealanga ak gwayeeshsha, “Ghwasaan andagibalooli saawa nea gigalli geat ng'asheega?”
40013011	Ghwasha nea gwayeeshsha saawa, “Agooga sugooneegwa nalooda makcheameeda sugoochcheandumeeda humng'eeda, nea saawa ea miyeattaw.
40013012	Aba gideaba siida wassean mideawa gil gajeeheassa ea ghwanaawda, nea siitta mandeawana giliin, eara giitta mideawean gajearreat.
40013013	Niih gideabaysiini gibaloolda nyaawa nea geagalli geat ng'asheegeani, aba gideaba saawa iyang'wearda ea mwadaaha, ghoaleaydiit ak amwayiinya nea mwanala.
40013014	Aba heannyaawa gwasa ng'asheanda rugu sibaneeda siyi Isaaya nea gwayi: ‘Iing'da gajayiinya, ak ea mwajanala, ging'weerdeayda gajoang'ng'wearda, ak ea mwajadaaha.
40013015	Aba gideaba guroruunatkeaba fiisu nidurmaniidi, nea iidiga nyaawa ea mayiingshi muuchchi, ak ea niiluulan gheanyanga nyaawa, adaghwadaah aba gheanyanga nyaawa, ak ghwayiiy aba iidiga nyaawa, ak gwajeeng'u aba guroruunatka nyaawa, ak gwayamsean geat ak ghaahaapchi.’
40013016	Ghoang'wani agooga aba gideaba gheanyangeagwa ghoang'wearda nea iidigeagwa gwayiing'shi.
40013017	Aba huumwa geayeeshshineegwa sibanga saang'a ea fuga doobiiweadi ghayi gagaseadayi deakteaba ng'asheesu ghamneawa oadayiin, ak ea mwadaaha, nea ghwayiiy ng'asheesu ghamneawa oayinyiin ak ea mwayiinya.
40013018	“Asi agooga oalleaydiit gideagali siida wea histeayda.
40013019	Siida wassean iiy ng'asheanda sugoochcheandumeeda ak ea mwanala, ghwahidu giitta muyiin ak ghoasealda gidida sihisa guroroadaannyiin.
40013020	Nea dea sihisa jeeda harearatkean ea siitta iiy ng'asheandideaniin gil ama deagheatta ghoang'ng'waay nea gang'weela.
40013021	Amaduw ea mandeawana hawunga aba jeadaannyi iissa ghoang'ng'waay ng'asheandida gilinuwaas, ama hidu sawanadeeda ghana gapnu ghabasta appadaydeaba ng'asheenji gabay ghoabeada.
40013022	Nea dea abissa jeeda geediga halaghweenga, ea siitta iiy ng'asheanda amaduw aba geawunda gheang'da barureega badayda ng'eanyiida, ghaminighis ak ea mudugwaji haghweega.
40013023	Nea dea sihisa heeda sigeeda miyasiin ea siitta iiy ng'asheandideaniin ak gwajeeng'uuni; niih dea jiih haghweega, gwaji akkalealla bughala, akwaji niih laadam, akwaji niih diktam ea damanamughuush.”
40013024	Gwarukuta gichcha galeega nea gwayeeshsha, “Sugoochcheandumeeda humng'eeda gawuurji siida weah gwahista histeanga miyaas aba jeeda madamnyeandannyi.
40013025	Iiduw nea nilil buuneeda, ghwahidu weajoochcheanda ak gwahisa morookka dang'adiga ngano ak ghang'eat gawa.
40013026	Rudu nngano nea ghamwanmwan nea gwaji geadaah gaguuyi sea moorookka.
40013027	Gaweay soomjooga ak gwayeeshsha siitta bea madamnyeandean, ‘Ea Siida mureeda, mwaghannyi ghayi gihisti mmbeeyooda miyaas aba jeeda madamnyandang'u? Amaduw gwarinna yeenu moorookka?’
40013028	Gwayeeshsha niny, ‘Niih gwasin weajoochcheanda.’ Ghoanyaash soomjooga nea gwayeeshsha niny, ‘Gigasayi eweaya eammughuusha?’
40013029	Gwayeeshsha, ‘Manda; iyoammughuushchi morookka gajiiduw ghoaloachchi eara nngano.
40013030	Anung'waada gwaheettu sean ea ghwahitta damanda lajiitta; damandida gaydayeeshsha fukka jea ghwalajiin, oshsheeda oammughuusha morookka ak ghoarachchi gharmuchcheekka ak geaghwarda, nea nngano goowweamsi gijigoodeanyu.'"
40013031	Gwarukta gichcha galeega nea gwayeesha, “Sugoochcheandumeeda humng'eeda gawuurji sea ghajiileanda geetta suguura haradaali ghayi geanu siida akwahisa jeeda madamnyandaannyi;
40013032	gabiissa amwanang'eawa ghajilga sean amaduw nea gwardu gwaheedu ak geadaah nea niiw geetta haw, ghwahidu dariidakka ak gwadeeksa ghoorajeega nyaawa damealgaaschi.”
40013033	Gwarukusa saawa gichcha galeega, “Sugoochcheandumeeda humng'eeda geegala sea hamiiraayda geanu gatmooda, ak googuuyi sea dearang'spa gweeraji samwagu ak geeyi bwak ea ghaghuut geaw sean.”
40013034	Suuh seaniin goobaloola Yeesu emeettuw aba galeega nea moang'ng'wa gwarukuta ng'ashaan nea manda gidagala.
40013035	Abeeda ghoaw huumwa ng'asheanda ghayi rugu sibaneeda nea gwayi: “Gaydajaat ghuutteanyu aba galeega, gaydargu gea funyaat ghang'eada deasubwada sindeetta ng'eanyiida.”
40013036	Iiduw gwaheelli emeettuw ak gawa ghoah. Gamaseaw Giinealangaaschi ak gwayeeshsha “Goona ganeega ng'asheanda gwachchi igali geat sea morookka madamnyeandean.”
40013037	Gwayeeshsha, “Siida hista histeanga miyaas Balleanda Siida;
40013038	madamnyeandida ea ng'eanyiida gil, histeanga miyas balloojiga sugoochcheandumeeda; nea morookkiga ea balloojigeaba diitta muyiini.
40013039	Nea weajoochcheandida histean ea meang'nyeandeenda, nea lajitta ea mudeanooda ng'eanyiida, nea fuga lach ea malaykajeega.
40013040	Asi gitta simmugurriida morookka ak geang'uda beastean, ea gichchea gawuurji mudeanooda ng'eanyiida.
40013041	Balleanda Siida gaygoojeagu malaykajeagaaschi, ak ghoawaam aba jeeda sugoochcheandumeadaannyi haleanjeessean eadu ringeeda ea fuga sean sina ng'asheega munyas.
40013042	Ak geehisa jeeda duwayda beasta; ak gooyyeawda fuga nyaawa aba hoowa nea goowiiri geeshatka aba sawanadeeda.
40013043	Abeeda geadoobiiweadi gayghoameang'daayda Aseetta aba jeeda sugoochcheandumeeda Bwaabeeda nyaawa. Siida mideawa iidiga ea dayiinya.
40013044	“Gichcha sugoochcheandumeeda humng'eeda gawuurji gheaseeda funyaat aba jeeda madamnyeanda, ama daah siida ghafuy; aba ng'weeloadaannyi gawa ak ghwashaayda haleanjeedaannyi sean mideawa ak ghwasha madamnyeandida.
40013045	“Gichcha sugoochcheandumeeda humng'eeda gawuurji sea siida sheahhiida haleanjeeda gasa boshcheanda miy,
40013046	geeyi bwak ama daah boshchanjagi mideawa sheayeeda haw, gawa ak ghwashaayda haleanjeedaannyi sean ak ghwasha.
40013047	“Gichcha sugoochcheandumeeda humng'eeda gawuurji sea gheareedanga siippuutta jeeda basooda, ak ghoang'ng'waay heeluutka sean bea ghweayeega;
40013048	geeyi bwak ama nyiit, goongiiru buuneeda ea ghwahidu ghuutta basooda ak ghaghwal ghweayeega miyaas ak ghwayiin jeesinga dabiitta nyaawa nea gea munyas gwahista.
40013049	Niih gichchea gawuurji gil eaweetta muudeanooda ng'eanyiida aba gideaba eaweettida gayghwahidu malaykajeega ak gooheelli fuga munyas ea gea doobiiweadi,
40013050	ak gwahisa fuga munyas jeeda duwayda beasta; abeeda gaygwanda buuneeda nea giwiirda geeshatka.”
40013051	“Heappi nojeeng'u ng'asheesu seaniin?” Ghwalamda Saawa ak gwayeeshsha, “Eah.”
40013052	Ng'atta gwayeeshsha saawa, “Asi gilinyooh ea ng'oorshoochcheanda gil was giinealaneeda sugoochcheandumeeda humng'eeda, gawuurji sea siida mideawa gheeda geanu aba jeeda gheaseadaannyi haleanjeeda eashish ea gea woosi.”
40013053	Iiduw nea ghoahiit Yeesu galeegiga ghang'eat gawa,
40013054	gawa ng'eang'da nyaawa hitta hoowa goonealshi aba jeeda ghooriida nyaawa siinnealshachcheewa, ak goonealshi ea ghahamng'eanyi buuneeda nea gwayi, “Siisi ghwanyasa yeenu weaghumeeni ea ng'asheesu deamdeameadiin?
40013055	Neada siisi ea miih balleandeaba siitta sina behajeegeani? Neada ghaamwat ea megureewana Mariyahi? Nea oorjooga ghaamwat ea miih Yakkobo gil ea Yoseefu ea Simon ea Yuudahi?
40013056	Ama eara haweega ghaamwat sean ea meendeawanani aba hiji? Abeeda ghwanyasa yeenu siisi ng'asheesu seaniin?”
40013057	Deagheatta geenyareesi aba ng'asheagaaschi. Hean gwayeeshsha Yeesu saawa, “Sibaneeda majaghanyi ea meattawa mureeda, geaghus ea meattawa aba ng'eanyiidaannyi ea gheannyaawa.”
40013058	Ea mudugwasissa hoowa deamdeamang'su saang'a aba gideaba mandeawana masaweega.
40014001	Aba damandida ghwayiiy sugoochcheanda suguura Heroode geawunda iitta Yeesu;
40014002	Hean gwayeeshsha soomjoogaaschi, “Siisi gajea Yohaaneeda Abattiisachchi gil, nuduunna miyeeda; ak ghoaw ghamneawa uuri sina ng'asheesuun.”
40014003	Aba gideaba Heroode ghayi ghoang'ng'waay Yohaana ak gwajaksa ghealooniga, appadayda Herodiyaayda ghayi was gatmooda oorjeeda ghaamwat suguura Filippo;
40014004	nea gweagu ng'asheanda ghayi rukusa Yohaana nea gwayeeshsha, “Mwadoabiiwa gideaba gaymideawana gatmooda oorjeeda giyeang'wa.”
40014005	Gagasa gwanuus Yohaana amaduw ghoawal buuneeda aba gideaba ghwanal buuneessean gideaba Yohaana sibaneeda.
40014006	Muchchu gagul damanda ghwelmeeda eaweetta ghayi sijiila Heroode, ghang'was hudeaba Heroodiya aba madeeda rabasta, ak geeyi bwak ea gahoosan Heroode,
40014007	ak gwaheelleesa nea gweaksa habeawooda nea gwayeeshsha gaydagoonnyi gidawassean ing'allaan.
40014008	Aba damandida gagwarsa ghamwat ak gwayeeshsha, “Goonean uhuuda Yohaaneeda Abattiisachchi iina jeeda harakta.”
40014009	Gagiisan Sugoochcheanda; amaduw nea ghoapkaat habeawooda ghwanyawa akk ea gheanyanga rabasta ghwanung' eattaw;
40014010	goojeakta siida gawa ghealooni ak ghwalach gheatta Yohaana.
40014011	Geeyeanna uhuudannyi jeeda harakta ak geattaw hudida, ak ghwaat niny heeda ghamwat.
40014012	Ghwahidu giinealangaaschi ak gageanda musta ak gabuy; ama ng'atta gaweay ghoadaw Yeesu iitta.
40014013	Ng'atta iing'da iiy Yeesu ng'asheesu, ghabeawa hoowa nea ghwaat maleambooda ak gawa heeda manda siih. Nyas iitta emeetuw ghabeawa geeshanga gamaseaw niny nea ghabeawa mujiinajeega nyaawa.
40014014	Hitta Yeesu ghuutta basooda ghwadaah emeetuw ak gwasamsa amaduw ghoahaap geeyoonung'ng'weakka nyaawa.
40014015	Iiduw nea niiw shing'ada, gaweay heeda Giinealangaaschi ak gwayeeshsha, “Hiji sindiin heeda manda sihi, adawa eemeeda beatta gaweay gharang'weakka gwasheaysa geat gichchaghwaak.”
40014016	Gwayeeshsha Yeesu “Manda gichchea ghwaat, oattawa agooga gichchaghwaak.”
40014017	Geeyeeshsha niny, “Geendeawi aba hiji mukkattaji muut ea ghweayi iyyeenya.”
40014018	Gwayeeshsha, “Ayeanni heedeanyu.”
40014019	Gwayeeshsha anung' goobiitpiit emeeda aba heeda mida nyeega; ng'atta gageanu mukkattajeekka ammudiin ea ghweayeekka assiyyeenyean ak gang'ula humng'eeda, ak gang'ushsha, ng'atta ghabwanajaada mukkattajeegiga ak ghoadaw giinealangaaschi, amahit ghoadaw giinealanga emeeda.
40014020	Gweagiischi sean ea gwalang'u. Ghoawaam gheaptanga ak ghwannyiit soscheew damaniyyeenya.
40014021	Moonneeda fuga siing'ng'aatta ea sagalamnyooji muut headiga, nea meeyiitta gadeemga ea diibiga.
40014022	Iiduw ghwanung' goosheeda giinealangaaschi gaweay gigheawda basooda nea ghoaghaawa maleambooda, nea gahuydean niny aba gideaba migwaheelli sea emeeda.
40014023	Hean heelli emeeda gwading'da giijeeda heeda funyaat ghamwaash Aseetta. Iiduw ghoaw shing'ada nea gaba geaw aba hoowa,
40014024	nea aba damani maleambooda gwachchi ea nihitta bugusta basooda, nea goodeawiit laweajajeega aba gideaba gwaroonnyi jeammeeda.
40014025	Huuw gheatta beashatta gawa nea ghabeawa badayda beega nea gaweesa.
40014026	Daah giinealanga nea ghabeawa badayda beega, ghabeal nea gwayi, “Niih maloonghajeanda!” Googuul aba muuwda.
40014027	Deagheatta gwayeeshsha saawa, “Oappida ng'eanyi adoabealli siida aniini.”
40014028	Ghwasha Betro nea gwayeeshsha, “Ng'uttamiida iyang'ing'i gil ginung' doan headaang'u nea ghabeawi badayda beega.”
40014029	Gwayeeshsha, “Beenni.” Ng'atta ghwararang'aada Betro aba jeeda maleambooda ak gawa appadayda beega nea gagal heeda Yeesu;
40014030	hean daah jeammeeda, ghabeal ak gwalik beega, ak googuul nea gwayeeshsha, “Ng'uttamiida lealnean.”
40014031	Deagheatta ghoahaakta Yeesu geattindaannyi ak ghoang'ng'waay nea gwayeeshsha, “Ea siida mwanang' masawi, ghwasaan anda gibeali?”
40014032	Ding'da duwaawi maleambooda ghahawda jeammeeda.
40014033	Hean ghaghadoawan fukka sean mida jeeda maleamboodean nea gwayeeshsha, “Aba huumwa ang'iing'i guwosi Balleanda Aseetta.”
40014034	Ghoaghaawa basooda ak ghwahitta ng'eanyiida Genasaretti.
40014035	Jeeng'u fugeaba hoowa, ghoadayda iitta aba daroorakkiga neekkeewean. Geeyeassa fuga sean miyeani,
40014036	geemearmearani niny eawaas earea wileeda hang'daannyi gil akghwahit; nea fukka sean waas weeleadaannyiin geahhaap.
40015001	Hean gaweesa Farisayajeega ea ng'oorshoodiga nea gwaleabu Yerusaleemu ak ghapka heeda Yeesu ak ghoannyash,
40015002	“Ghwasaan anda giinealangaagu maduuppa ng'asheega siing'ng'wanyaana fugeaba garayi bea ghaheanya? Iissa gweagiischi nea meahuuna geattinga.”
40015003	Ghwasha nea gwayeeshsha, “Anda eara agooga iissa goofoolli diigheanda Aseetta aba ng'asheegeagwa oang'ng'waannyi?
40015004	Gwayi Aseetta; ‘Sissiina mureeda gweanu ea geamadu,’ nea ‘Siida ang'eawi ghwaan ghana ghaamwat ea deenuusa.’
40015005	Ak gooyeennyi agooga, ‘Siida iiyyeeshsha ghwaan ghana ghaamwat, gitta gwachchi jea dagoonnyi, naadawji Aseetta.’
40015006	Asi aba seareeda ghaheang'wa, noanung' ghoaw ng'asheanda Aseetta gidamwadaagha.
40015007	Ea fuga ammittu geat! Nidoabiiw ng'asheanda ghayi ramoaran sibaneeda suguura Isaaya appadahuukkeagwa nea gwayi,
40015008	‘Fiisu iissa gwasinnean mureeda aba ghuusiga, nea guroruunatka nyaawa ea sheageewean;
40015009	saawa gagadoowannean mwadaagha, nea ghoanaal giinealshooda was ng'asheega buuneeda.'"
40015010	Gaguursa emeeda bwat geat ak gwayeeshsha, “Oalleaydiit ak ghoanalli:
40015011	manda gichchea gwasik ghuut ak ghang'uda siida ririnnyeanda, geaghus gidarinna ghuutta, niih dea jea ghang'uda siida ririnnyeanda.”
40015012	Ng'atta gaweay heeda giinealangaaschi ak gwayeeshsha, “Heappi ginali gideaba gwachchi Farisayajeega iyiiy ng'asheandida gwanyareesi?”
40015013	Ghwasha nea gwayeeshsha, “Gilinyooh ea histeannyeanda gil iimahista Bwaabwa bea humng'eeda gajealoatta.
40015014	Anung'waada saawa, suuh fuga adoobiiwshi ng'oawwi. Nea siida ng'oaw iyadoabiiw siida ng'oaw, gayghoabitta duwaawi jeeda shoomanda.”
40015015	Ng'atta gwayeeshsha Betro niny, “Ng'achcha iidigaasa aba galeesu.”
40015016	Gwayeeshsha, “Eara agooga mandaneegwa fughareenga?
40015017	Miianala eara ghamneawa gideaba gidanyooh gwasik ghuutta siida iissa ghang'atta gawa jeeda, amaduw gwaritta jarooda?
40015018	Amaduukku ng'asheega rittuuna ghuutta gwaleappu gurorooda, amaduw ghang'uda siida ririnnyeanda.
40015019	Aba gideaba jeeda gurorooda gwarittuuna gittemshajeega munyas, nuusta siida, mealuleega, hiseadayeandumeeda, mareanghumeeda, muuwunooda ng'uyeega, ea beeshta siida.
40015020	Ng'asheesu seaniin geang'utta siida ririnnyeanda; duukku gideaba geeyeagiischi nea mehhuuna geattinga mwoammu ghang'uda siida ririnnyeanda.”
40015021	Ghabeawa Yeesu hoowa ak gawa meatkwajeega Diro ea Sidooni.
40015022	Hean ghwahidu headannyi gatmoomba fuga Ganaani bea ng'eanyiitta goojuur muuchchi, nea gwayeeshsha, “Bwaydanaan, Ng'uttamiida, Balleanda Dawdi, gabearji hudeanyu meangeenda.”
40015023	Ea marukusiina eara ng'ashaan. Ng'atta ghwahidu heeda giinealangaaschi ak gamus niny nea gwayeeshsha, “Nung'waada gawa, aba gideaba goojuurra geeshteanya.”
40015024	Ghwasha nea gwayeeshsha, “Meechcheaksean buuneessean geechcheaksean gisilga roodeadi bea gheeh Israeeli.”
40015025	Ghwahidu gatmoota ak gwatkuy aba madeadaannyi ak gwayeeshsha, “Ee Ng'uttamiida weadaan.”
40015026	Ghwasha nea gwayeeshsha, “Miimiy gideaba geegeanu hamitta diibiga ak geejaksa gudajeega.”
40015027	Gwayeeshsha, “Huumwa gil, Ng'uttamiida, eara gudajeega iissa ghwaak lajanga abitpinna heeda agiischeewa ghweanda nyaawa.”
40015028	Hean gwayeeshsha Yeesu, “Ea Gatmooda, ang'iing'i masaweagaagu aahaw! Gagasa nyasa gitta igasayiin.” Ghahaap hudannyi aba geeshangiga.
40015029	Ghabeawa Yeesu hoowa ak gawa ghuutta basooda Galilaaya, ak gwading'da giijeeda ak goopteada.
40015030	Gaweay heeda emeettuw nea geeyeassa fuga badoojiga, ea fuga manda geeshanga, ea fuga ng'oawwi, ea fuga manda ghuusiga, ea suuk gasaang'a ak geayiin madeadaannyi ak ghoahaap.
40015031	Ghaham ng'eanyi emeeda idaah nea gabalool fuga manda ghuusiga nea gamajeegiidi fuga badoojiga, nea gawelwel fuga manda geeshanga, nea ghoang'wearda fuga ng'oawwi, ak ghoaghambiit Aseetta Israeeli.
40015032	Gaguursa Yeesu giinealangaaschi ak gwayeeshsha, “Geasamsi emeani aba gideaba neandeawi eawooji samwagu nea mandeawana gilak; mwabwariinyi gideaba gaydasiksa gaweay nea mwaaga gil, gajiiduw goohiil aba naweeda.”
40015033	Gwayeeshsha giinealangaaschi, “Aba hiji geendi dareapcheeda gajeanyasana yeenu hamitta jea goolang'u emeeda saang'a deenu?”
40015034	Ghoanyash Yeesu gideaba, “Goondeawi mukkattaji hada?” Gwayeeshsha, “Ispwa ea ghweayeesu ng'ayi manang'i.”
40015035	Ng'atta ghwanung' goobiitpiit emeeda aba ng'eanyi,
40015036	gageanu mukkattajeekka as ispwaan ea ghweayeekka, ak ghamwaash ghawooda ak ghabwanajaada ak ghoadaw giinealanga, ak ghoadaw giinealanga emeeda.
40015037	Gweagiischi sean ea gwalang'u, ng'atta ghoawaam gheaptanga ak ghwannyiit soscheew ispwa.
40015038	Nea fuga gwachchi agiischi ea sagalamnyooji ang'wan headiga akghwahit nea meeyiitta gadeemga ea diibiiga.
40015039	Iiduw gwaheelli emeeda ak gwading'da maleambooda ak gawa meatkweeda Magadaani.
40016001	Gaweay heeda Farisayajeega ea Sadukkayajeega ak gwasimsim nea gamus gideaba, eadaaha gwadeagooda leabu humng'eeda.
40016002	Ghwasha nea gwayeeshsha saawa, “Iissa ihitta shing'ada gooyeennyi, ‘Jeammeeda numuji gajaamiy aba gideaba humng'eeda ea areara.’
40016003	Iighar gayeew iissa gooyeennyi, ‘Askwareani gaygwaduksa, aba gideaba humng'eeda ea areara nea ghwang' eabeal.’ Ghoammuschi anala damannyoojiga iyoong'ulayi humng'eeda, nea mwoammuusi anala gwadeagwajeega damannyoonyiga.
40016004	Seaygeeda munyas mealuuleadi ak gagasa gwadeagooda, ak ea mwajeattaw geaghus gwadeagooda ghayi bea Yoona.” Ng'atta ghwanung'wa heeda ak ghang'eat gawa.
40016005	Gaweay giinealanga ea ghwahitta gigheawda, nea nuroossa eaditta mukkattajeega.
40016006	Gwayeeshsha Yeesu, “Ang'ulla nea gooshageachchi geat aba hamiiraayda Farisayajeega ea dea Sadukkayajeega.”
40016007	Gwasheang'nyi saawa nea gabwa geat, nea gwayi, “Miyeeyeanna mukkattajeega.”
40016008	Gwajeeng'u Yeesu gidabaloola saawa ak gwayeeshsha, “Ghwasaan anda agooga goosheang'nyi sea fuga manang'i masawi, aba gideaba moondeawani mukkattajeega?
40016009	Miiyanala eara ghamneewa? Mwoapkaadi eara mukkattajeekka ammut aba fukka as sagalamnyooji muudiin, ak goowweamsi gheaptanga sooscheew hada?
40016010	Ghana mukkattajeekka assispwa silakkiisa fukka assagalamaji ang'ng'waaniin, heappi ghoawwaamnyi soscheew hada nyiit gheaptanga?
40016011	Gayghoawattaan amwoapkaadi gideaba meabaloolani ng'asheega mukkattajeega? Asi ashageada geat aba hamiiraayda Farisayajeega ea Sadukkayajeega.”
40016012	Gwajeeng'u gideaba gwachchi mabaloolana gideaba mayeeshshiinu ashageada geat aba hamiira, gabaloola ginealshooda Farisayajeega ea Sadukkayajeega.
40016013	Muchchu nea gawa Yeesu ng'eanyiida Gaysariyeeda Filippi, ghoanyaash giinealangaaschi nea gwayeeshsha, “Buuneeda gwayeena Balleanda Siida ng'eaha?”
40016014	Geyeeshsha, “Buuneeda mwaatkwa gwayeena Yohaaneeda Abattiisachchi, suurja gwayeena Eliya, suurja gwayeena Yeremiya ghaneah siyagi gil aba jeeda sibanga.”
40016015	Gwayeeshsha, “Ama agooga gooyeenayi aniini geewoschi ng'eaha?”
40016016	Ghwasha Simoneeda was Betro nea gwayeeshsha, “Ang'iing'i guwosi Gristo, Balleanda Aseetta majeek.”
40016017	Ghwasha Yeesu nea gwayeeshsha niny, “Ging'wani ang'iing'i, Simoneeda Bar-Yoona! Aba gideaba ng'asheanji moadaajiida saseeda ea foojeanda niih ghoahiimneey Bwaabwa mida humng'eeda.
40016018	Ak geayeeshshineey, ang'iing'i guwosi Betro, ak badaydeaba laghaneani gaydadeeksa ganisedeanyu, ak eara uurda miyeeda ea mayghoammu ghwajoar.
40016019	Ak aniini gaydagoonnyi gichchea attinana sugoochcheandumeeda humng'eeda, ak gidiradi aba hiji bea muunda ng'eanyiidean abeeda gajeasirat aba hoowa bea humng'eedean, ak gidawassean iittini aba hiji bea muunda ng'eanyiidean abeeda gajeettin aba hoowa bea humng'eedean.”
40016020	Iing'atta ghaweada muuchchi giinealangaaschi eamarukusiina siida wassean gideaba niny Gristoohi.
40016021	Ghang'eada damandida gwaruksa Yeesu giinealangaaschi gideaba gammiissa beatta jea gawa Yerusaleemu, ak aba hoowa gayghwanyas sawanadeeda haw aba heeda gweargwa ea ashoohoodiga hees ea ng'oorshoodiga, ak geenuus, ama eaweetteaba samwagu gwaduudu.
40016022	Ghwaat Betro ea gameaji gwadilda ak goojuursa nea gwayeeshsha, “Mwayiinya Aseetta, Ng'uttamiida! Ng'asheesu mayghwanyasnyi.”
40016023	Gwayamsa geaw ak gwayeeshsha, Betro, “Una badaydeanyu shattaani! Adirussean; aba gideaba mindani meatkweeda Aseetta, gindi dea buuneeda.”
40016024	Damandida gwayeeshsha Yeesu giinealangaaschi, “Siida wassean iigasa gweadu geeshteanyu ea dafoola geaw ak ghwasar behiidaannyi ak gweadu geeshteanyu.
40016025	Aba gideaba siida gasa ghoaghu aweagaaschi gaygahutteawi, nea siida hutteawi aweagaaschi appadaydeanyu, gayghwadaah.
40016026	Ama siida gaygwaloosa naaha iinyas halanjeassean bea muunda ng'eanyiida, amaduw gahutteawi aweagaaschi? Ghana siida gayghoadayda naaha ak ghoaghiisa aweagaaschi?
40016027	Aba gideaba Balleanda Siida gayghoana gigheambiitta Ghwaan nea goodeana malaykajeega ak abeeda gayghoadaw gilinyooh asihi gidageattindaannyi aba sinaweagaaschi.
40016028	Aba huumwa geayeeshshineegwa, gwanda hiji bea jeedeang'wean fuga maygameewa, ea eaghus anidaah Balleanda Siida nea ghwaana jeeda sugoochcheandumeadaannyi.”
40017001	Iing'atta eawooji lah ghwaat Yeesu Betro ea Yakkobo ea oorjeeda ghaamwat suguura Yohaana, ak goodeayi uhuuda giijeeda heeda geaw.
40017002	Ghwayamwa ormeadaannyi aba madeannyaawa, ghameang'meang' gheamamdaannyi ea gawuurji aseetta, nea gaweriidi hang'weakkaschi ea ghawaar weeshinda.
40017003	Hean gwardu Muusa ea Eliya, ak gabalool sea niny.
40017004	Ng'atta gwayeeshsha Betro Yeesu, “Ng'uttamiida aamiy gideaba aseasa gajeeppiidana hiji; iigasayi gaydasin aba hiji udahabeaschooji samwagu, akkalealla daang'u gil annirja gaba Muusa, aniirja gaba Eliya.”
40017005	Damani duu gabalolean deagheatta ghwahidu shamoghooda eesh ak gwadukta, ak ghwanyaasha ghuutta jeeda shamoghooda nea gwayi, “Niih Balleandeanyu abwariinyi ahoosanani, olleeysiina iit niny.”
40017006	Iiy giinealanga ng'asheesu goobeedeayi ak ghabwada jeesinga ng'eanyi, nea ghabeal muuchchi.
40017007	Gawa Yeesu ak ghawaas aba geattindaannyi nea gwayeeshsha, “Ang'eatng'eada, nea adoabealli.”
40017008	Gatgat gheanyanga nyaawa, ea mwadaaha siih geaghus Yeesu nea gaba geaw.
40017009	Iiduw nea ghwararang'aana giijeeda, gwayeeshsha Yeesu, “Adiiduw goorukusi eara siih iitteaba ng'asheesu oadayiin ea eaghus ea niduunna Balleanda Siida jeeda miyeeda.”
40017010	Ak ghoanyash Giinealanga, “Anda gwayi ng'oorshoodiga geaghus ghannyi goosheeda ghwaan Eliya?”
40017011	Ghwasha nea gwayeeshsha, “Eliya gaygoosheeda ghwaan, ak gwasissin halanjeassean;
40017012	ak geayeeshshineegwa, Eliya nigeawiit ghwaan ak ea meanala, ak geesma halanjeassean gasa saawa. Gwasnu eara Balleanda Siida gaygawa ak gajeesawan aba geattinga nyaawa.”
40017013	Ghwanal giinealanga gideaba gabaloola ng'asheega Yohaaneeda Abattiisachchi.
40017014	Iiduw nea ghwahitta heeda emeeda, gawa Siyagi headaannyi, ak gwatkuy aba madeadaannyi ak gwayeeshsha,
40017015	“Ng'uttamiida, eaniyean bwayda balleandeanyu, aba gideaba goohiili, nea iissa gwasawana muuchchi; niny imisean gang'adeesa jeeda beasta, ghana galannya jeeda beega.
40017016	Muchchu geayeadu heeda gineelangaagu ak ghwaraay ghoahaap.”
40017017	Ghwalamda Yeesu nea gwayeeshsha, “Ea seaygeeda mandeawana masaweega biissa ea roodeadi, gajeendeaydooscheena ea ghoaw eeju? Agooga gaydamilikkiidaneegwa ea ghoaw eeju? Ayeanni heedeanyu”
40017018	Ng'atta goojuursa Yeesu niny, ak gwaritteaysa meangeenda, ak ghahaap balleanda aba geeshangiga.
40017019	Iiduw ghoahudaada Giinealanga ea gaweay heeda Yeesu, ak gwayeeshsha, “Anda aseasa gearaannyi erruutta?”
40017020	Gwayeeshsha Yeesu, “Gwasin gheashooyda masaweegeagwa. Geayeeshshineegwa aba huumwa, inyeeda goondeawi masaweega deenna ghajilleanda haradaali, gajoammusa ayeeshshiina giijeeni, ‘Loadadawana hiji ak guwi hoowa,’ ak gaygawa, ak ghannyi ea manda ng'asheanda hang'waay mwajoammuusa sinooda.
40017021	‘Loadadawana hiji ak guwi hoowa,’ ak gaygawa, ak ghannyi ea manda ng'asheanda hang'waay mwajoammuusa sinooda.”
40017022	Damanda mideayeewa sean aba Galilaaya gwayeeshsha Yeesu saawa, “Balleanda Siida gaygawa ak geayiin geattinga buuneeda,
40017023	ak gaygwanuus, ama eaweetteaba samwagu gaygwaduudu.” Hean gagiisan giinealanga muuchchi.
40017024	Hitta Gapernaumu, gaweay heeda Betro fuga ang'ng'oonyi gwaadeeda mwahitta shekkeeli ak gwayeeshsha, “Heappi! Giinealshoochcheandeang'wa goodayyiida gwaadi?”
40017025	Gwayeeshsha, “Eah goodayyiida.” Iiduw nea nihitta ghoah, goosheeda Yeesu ghoanyaash niny nea gwayeeshsha, “Simon, iing'ulayi ang'iing'i gawuurjiin? Sugoodiga muunda ng'eanyiida goong'ng'oonyi gujaweeda ghana gwaadi aba hichpa ana fiih? Aba heeda balloojiga nyaawa ghana hichpa fiih suuk?”
40017026	Eeshsha, “Hichpa fiih suuk.” Gwayeeshsha Yeesu niny, “Asi iisunu abeeda gaygoobal geat balloojiga.
40017027	Ama abeeda iimajeannyareasa, guwi jeeda basooda ak giibuutti sidageeda ghwaraja ghaang' siing'ng'oonnya ghweayeega ak gigeanu ghweayeanda madeeda jea eang'ng'waay ak giijaadi ghuutta, ak gaynyasana shekkeli; gigeanu ak giidawi heedeanyu ea headaang'u.”
40018001	Damandida gaweay Giinealanga heeda Yeesu ak ghoanyaash gideaba “Siida haweewa sean ng'eaha aba jeeda sugoochcheandumeeda humng'eeda?”
40018002	Gaguursa niny jeepta ak ghwanung'u ghaminaada aba dageascheeda nyaawa,
40018003	ak gwayi, “Aba huumwa geayeeshshineegwa, imwoayami geat ea awuurjeewana diibiga, ea majaghannyi aweayeena jeeda sugoochcheandumeeda humng'eeda.
40018004	Siida wassean aatgeaw ngeanyi ea gawuurji jeebi, siisi siida haw gil aba jeeda sugoochcheandumeeda humng'eeda.
40018005	Nea siida wassean jea ghamwas jeabwagi uurji niih aba gheawungeasu, abeeda ghamwasan aniini.”
40018006	“Siida wassean jea ghwanung' gwasin ring'eeda jeabwagi aba jeedeaba diibisu manang'i mwasaniin, ghang'wana gwachchi geerassa gheatta lagheaneeda haw bea ng'ealdeayda ak geejaksa bugusta basooda.
40018007	Eamuy daang'u ng'eanyiida aba simsimda eattu ring'eeda! Aba gideaba simsimda gammiisa hinnooda, abeeda eamuy dea siida jea ghwanung' ghwahidu simsimda!
40018008	Iinung' geattindaang'u adiinya ghanea geashtaang'u, laja ak gijakti asheagiidana geaw; ghang'wana ginyasi eaweega nea gibea badeeda, mwasamwa gideaba gindeawi geattin iyyeenya ea geeshan iyyeenya ak geejakseey jeeda beasta manda mudeanooda.
40018009	Ama nung' gheang'daang'u sina ring'eeda giloatti, ak gijakti asheagiidana geaw; ghang'wana gideaba ginyasi eaweega nea gibea ghaang'agi, mwasamwa gideaba gindeawi gheanyan iyyeenya, ak geejakseey jeeda beasta maloonghajeega.”
40018010	Ang'ulla! Adiiduw goofoolli earagi aba jeedeaba suuh manang'iin, asi geayeeshshineegwa aba humng'eeda malaykajeega nyaawa iissa gang'ula galeegasean gheamamda Bwaabwa mida humng'eeda. [
40018011	Aba gideaba Balleanda Siida ghwoan gwalealu gidaghayi roat.]
40018012	Heappi gawurjiin? Siida imideawa gisil bughala, ak ghwaroat agi, maygwanung'usa heeda giikka asseedam ea damwashshageashiin uhuuda gijeeda ak gawa gagasa diitta gwachchi roadiini?
40018013	Amaduw nea ghwanyas, aba huumwa geayeeshshineegwa, gaygang'weeliisa niih muuchchi ea ghwalaabwa hoowa giikka asseedam ea damwashshageash maroottean.
40018014	Aso niih miih gidagassida Ghweandeang'wa mida humng'eeda gideaba gayghwaroat jeabwagi aba jeedeaba suuh manang'iin.
40018015	“Iyadiiyseey oorjeeda giyeang'wa, guweesi ak gireekusi nea goobeayi geat. Iimwas gooleeyseey iitta abeeda ea ninyasi oorjeeda giyeang'wa.
40018016	Ama heawa gooleeyseey iit gideayeawi siyagi ghanea fiih iyyeenya sea ang'iing'i, aba gideaba ng'asheanda wassean iirugu ammadeeda mushoodi assiyyeenya ghanea samwagu abeeda ng'asheega gaygamajeekcheewiidi.
40018017	Ama mealeysiniit saawa, abeeda girukusi ganiisa; ama mealeysiiniit ganiisa, abeeda ginung' ghoaw aba headaang'u siida emoojiga ea dea ang'ng'waannyi gwaadi.”
40018018	“Aba huumwa, geayeeshshineegwa, gida wassean oarachchi aba hiji bea ng'eanyiidean abeeda gajeasirat aba hoowa bea humng'eedean, nea gidoottinnyi aba hiji bea ng'eanyiidean gajeasiittin aba hoowa bea humng'eedean.
40018019	Geayeeshshineegwa gichcha, aba jeedeang'wa ineajeesa fiih iyyeenya ng'ashaan aba hiji bea badayda ng'eanyiidean ak ghamwaash Aseetta, gayghoadaw Bwaabwa mida humng'eeda.
40018020	Aba gideaba heeda wassean roonnyeesa fiih iyyeenya ghana samwagu aba gheawungeasu, abeeda earaniini gaydanda jeannyaawa.”
40018021	Iiduw gawa Betro heeda ak ghoanyaash nea gwayeeshsha, “Ng'uttamiida, heappi oorjeeda giyeanya iyadiiysean gaydasamsa niba hada? Niba ispwa?”
40018022	Gwayeeshsha Yeesu niny, “Meayeeshshineey niba ispwa, eara laadam ea damanamughuush niba ispwa.
40018023	Aba dascheani sugoochcheandumeeda humng'eeda gawuurji sea sugoochchanjagi gasa gwayiida haleanjeeda sea soomjoogaaschi.”
40018024	“Hean ang'eat ittooda haleanjeeda, deagheatta geeyeadu headannyi siisi mideewa sileemba lappiyeeda suguura dalantaji sagalamnyooji damanamughuush;
40018025	siisi abeeda mandeawana eara gichchea ghoadaydawa sileetta; iiduw gwayeeshsha siitta haw was sugoochcheandean, ashaayda niny ea gatmoadaannyi ea diibigaaschi ea halanjeadannyi sean mideawa, ak geattaydaawa sileetta.
40018026	Ghwalamda Soomjeandida ak gwatkuy aba madeadannyi ak gwayeeshsha, ‘Ng'uttamiida, aaniyean nyooh ghannyi riyeeng'da ak gaydawalu sileadaang'u sean.’
40018027	Iiduw ghabwayda sugoochcheanda soomjeandida ak gwasamsa sileetta.
40018028	Gawa soomjeandida ak gwaroonnyi sea siyagi was soomjeanda eajisu mideaydooscheesa gadiyeeda biissa gwandeawa sileadaannyi lappiyaji bughala suguura dinaari. Gang'eessa ak ghoong'ng'waay ak ghoagheat nea gwayeeshsha, ‘Goona sileedeanyu.’
40018029	Gwatkuy aba madeadaannyi siitta eawoschu mideaydooschi aba gadiyeedean ak gamus nea gwayeeshsha, ‘Eaniyean nyooh ghannyi riyeeng'da ak gaydawalu sileadaang'u.’
40018030	Ghaheawa ak gwajaksa ghealooniga ea eaghus ea nuwalu sileetta.
40018031	Iiduw nea ghwadaah soomjooga mideaydooschi ng'asheanji gwanyareesi muuchchi, ak gaweay gwarukusa siida bea gadiyeeda iitteaba ng'asheesu sean siin siididean.
40018032	Ng'atta gaguursa siidida bea gadiyeedean ak gwayeeshsha, ‘Ea soomjeanda muy! Gwachchi ang'iing'i gimuschean gideaba aaniyean nyooh ghannyi bassean ak geasamseey siileetta sean ittaang'uun;
40018033	ama ang'iing'i mammisseey gideaba gaybwayda soomjeanda indeaydooscheesi gadiyeeda gawuurji gidagwachchi easamsiindaneeyi?’
40018034	Ghwanyareas Siitta haw bea gadiyeedean muuchchi ak ghwanung' eayaat eesawan ea eaghus eaniwalu sileetta seaniin.
40018035	Asi gwasunu eara Bwaabwa mida humng'eeda gaygwahinduneegwa eara agooga iimaba siisi samsa oorjeeda geannyaawa aba jeadaannyi sean.”
40019001	Iiduw nea ghoahiit Yeesu ng'asheesu ghabeawa ng'eanyiida Galilaaya ak gawa ng'eanyiida Yahuudi, gigheawda eenda Yordaani;
40019002	ghwaat geeshta emeeda saang'a ak ghoahaap aba hoowa.
40019003	Ghapka headaannyi Farisayajeega ak gwasimsim nea gwayeeshsha, “Heappi ghwadoabiiwi gideaba siida gayghwanung' gatmoadannyi aba gilinyooh ea ramwasaani?”
40019004	Ghwasha nea gwayeeshsha, “Miyoassoamwana gideaba siida ghayi sineegwa ammwadi gwasin siida was ng'eedeeda ea siida was gatmooda,
40019005	ak gwayi, ‘Aba sareani gayghwanung'wa ng'eedeeda heeda ghwaan ea ghaamwat, ak gaygwaroochchi sea gatmoadaannyi, ama ng'atta ghoaw fiisu assiyeenyean saseanagi?’
40019006	Fiisu abeeda ea mudea iyyeenya, niiw saseanagi. Asi fukka aguuyi Aseettean, adiiduw gooheelli siida.”
40019007	Gwayeeshsha Saawa, “Abeeda iiduw goodaydeaysa naaha Muusa gheatta barawajeanda nung'ooda?”
40019008	Gwayeeshsha, “Muusa ghayi ghoadayda gheatta jea eanung'wa gatmooda aba hang'ooynachcheekka guroruunatkeagwa, nea abeeda ghayi mwadi ea masunu.
40019009	Asi geayeeshshineegwa: siida wassean jea ghwanung' gatmoadaannyi imwanung'wa aba ng'asheega hiseadayeandumeeda, akghaghi nuut, gamealuuli.”
40019010	Gwayeeshsha giinealangaaschi, “Ng'asheega siida ea gatmoadaannyi iisunu, ghang'wana ea meegeeshshi.”
40019011	Hean gwayeeshsha saawa, mwoammu buuneessean ghoang'ng'waay ng'asheanji, geaghus fukka adaw Aseettean.
40019012	Aba gideaba gwanda gulanga siji nea gwasnu ghang'eada jeesinga gheamadiga nyaawa, ak gwanda gulanga nung' buuneeda ghoaw gulanga, ak gwanda gulanga sin geat gulanga aba sugoochcheandumeeda humng'eeda. Dea ammu ghoang'ng'waay ng'asheanji, ea dang'ng'waanya.
40019013	Muchchu geeyeassa diibiga manang'i ghwayiin geattingaaschi iheenga diibiga ak ghamwaash ghawooda appadahuukka nyaawa. Iiduw goojuursa giinealanga;
40019014	gwayeeshsha Yeesu, “Anung'waada diibiga manang'i ghapka heedeanyu, adoakghuumnyi; aba gideaba fuga uurji suuh sugoochcheandumeeda humng'eeda daanyaawa.”
40019015	Ghwayiin gattingaschi iheenga nyaawa, ak ghabeawa ng'eanyiitta.
40019016	Hean gabeessa Siyagi ak gwayeeshsha, “Giinealshoochcheanda, gaydasin ana ng'ashaan miy ijadanyas eaweega manda mudeanooda?”
40019017	Ak gwayeeshsha niny, “Ghwasaan anda ginyaashchaan iitta miyinda? Siida miy aa agi, ama iigasayi una jeeda eaweega, ging'ng'waannyi digheannyeekka.”
40019018	Gwayeeshsha niny, “Akkeega?” Gwayeeshshsha Yeesu, “Adinuusi siida, adimealuuli, adijagwadischi, adinapiisi siida ng'uyeega.
40019019	Sissiina mureeda gweanu ea geamadu, ak gibwariiydi gischeewoochchaandaang'u gidubwariiydi geaw.”
40019020	Gwayeeshsha gheareemaneedida, ng'asheesu seaniin nigeawiit dang'ng'waay; abeeda gudu ghwashoadeawan naaha gichcha?
40019021	Gwayeeshsha Yeesu niny, “Iigasayi huuwa siida hidaat, guwi ak gishaaydi haleanjeadaang'u indeawi, ak giidawi fuga barbari, ak abeeda gaymideawana gheaseeda aba humng'eeda, ama ng'atta guwuni eanni geeshteanyu.”
40019022	Iiy Ghearemaneedida ng'asheanji ghang'eat gawa nea gagiisan, aba gideaba gwandeawa haleanjeessang'a.
40019023	Gwayeeshsha Yeesu giinealangaaschi, “Aba huumwa geayeeshshinegwa gajahang'waay beatta jea gawa meanang'oochcheanda jeeda sugoochcheandumeeda humng'eeda.
40019024	Nuut gichcha geayeeshshineegwa, gajawussis muuchchi gideaba gaygwasik diyeayda suguura nngamiya seawadeeda sidageeda ea eamawuurji gideaba gaygawa meanang'oochcheanda jeeda sugoochcheandumeeda Aseetta.”
40019025	Iiy Giinealanga ghahamng'eanyi muuchchi nea gwayi, “Abeeda iisun gayghoammu ghwalaalaan ng'eaha?”
40019026	Goong'weersa Yeesu ak gwayeeshsha, “Ng'asheanji aba buuneeda ahang'waay, ak aba heeda Aseetta aawusis.”
40019027	Deagheatta ghwasha Betro nea gwayeeshsha, “Ang'wearda, aseasa sinung'wi heeda haleanjeessean ak geeyeadu geashtaang'u. Abeeda gajeanyasa naha?”
40019028	Gwayeeshsha Yeesu saawa, “Aba huumwa, geayeeshshineegwa, agoogeeda oyeadu geeshteanyu aba ng'eanyiideesh, jea ghwahidu eaweeda jea goopteadawa Balleanda Siida hoorgeadaannyi ghambiidaat, abeeda earagooga gajooppiidana hoorgajeekka attamaniyyeenyean ak goorgweaksi eemoojikka attamaniyyeenya bea Israeeliin.
40019029	Nea giliwas siih nung'usa heeda gheeda ghana oorjeeda ghaamwat ghana haweega ghaamwat ghana ghwaan ghana ghamwaat ghana diibiga ghana madameega, appadayda gheawungeasu, gayghwanyas niba bughala ak gwahearan eaweega manda mudeanooda.
40019030	Ak gea saang'a mida mwadi gayghoaw gea huuydean, nea gea huuydean gayghoow gea madeeda.”
40020001	“Aba gideaba sugoochcheandumeeda humng'eeda gawuurji siida bea gheeda ritteawa sakteayda duw ak gagasa fuga jea ghabwar ng'eanyi aba jeeda madamnyeandaannyi bea misabiibu.
40020002	Iing'atta nea nineajeesa buuneeda gideaba gayghoadaw lappiyeeda suguura dinaari aba gadiyeeda jeedaskwearda, ghwaat jeeda madamnyandannyi bea misabiibu.”
40020003	“Gwaritta sakteayda nea gaba aseetta samwagu ak ghwadaah buuneeda suuk nea ghaminaada aba jeeda naada nea mandeawana gadiyeeda;
40020004	gwayeeshsha fukka, ‘Aweayeena eara agooga ak goosinnyi gadiyeeda aba jeeda madamnyeanda misabiibu, ak abeeda gaydagooneegwa gittoobiiwseegwa.’ Ak gaweay.
40020005	Gabiikta gwaritta gichcha siitta bea madamnyeandean nea gaba aseetta lah ea aseetteaba shageash, ak gwasinda gidada.
40020006	Hitta aseetteaba damwanagi gabiikta gwaritta gichcha ak gabiikta ghwanyas fiih suuk nea ghaminaada; hean ghoanyaash nea gwayeeshsha, ‘Ghwasaan anda agooga goomineadayyi aba hiji askwearda sean nea moosni gil?’
40020007	Geeyeeshsha saawa, ‘Gweagu gideaba manda siida goaneasa gadiyeeda.’ Gwayeeshsha Siidida saawa, ‘Aweayeena eara agooga ak goosinynyi gadiyeeda aba jeeda madamnyeanda misabiibu.’
40020008	Iiduw nea gamikta aseetta, gaguursa siida bea madamnyeanda siidaannyi ahaaghwa fuga gadiyeeda ak gwayeeshsha, ‘Guursiina fuga gadiyeeda ak giidawi gidageattinda nyaawa, nea ging'eadi siida huuydean, ea gagul siida madeeda.’
40020009	Ghwahidu fukwachchi siittaw gadiyeeda nea gaba aseetta damwanagi, ak gaba siisi siittaw dinaarajaanjagi.
40020010	Hidu fukwachchi bea madeeda ghaghay gili jea eattaw lappiyeeda meaji ghwanaawda, amaduw eara saawa gaba siisi siittaw dinaarajaanjagi.
40020011	Ng'atta ging'ng'ooyda, gooniiksa siitta bea gheedean,
40020012	nea gwayi, ‘Fiisu huydeaniin gagadiyi aba jeemba aseadeanagi akghwahit, ak ginung' gwadeennyi lappiyedeanya sea gaanyaawa nea gwachchi aseasa geamilikghti gadiyeeda hang'waay subwadi beasta askwearda sean.’
40020013	Ng'atta gwayeeshsha siyagi aba jeannyaawa, ‘Siideadupcheewi, aniini mwaagi ghanyangaagu; gwachchi meeheelleesiini gideaba gaydagoonnyi dinaari?
40020014	Geanda gea was gaaagu akkuwi; ghaabwariinyi gideaba gaydaadaw siisi huydeaniin oyyang'deayyeena.
40020015	Neada ea mwadoabiwa haleanjeedeanyu iyeagasayi dahinda gidaabwariiydi? Ghana gishti ghaang' aba gideaba geewoschi innya jihi?’
40020016	Asi, gwasunu eara fuga huydean gayghoaw fugeammwadi, nea fugeammwadi gayghoaw fuga huydean.”
40020017	Muchchu gheeda nea ghwascheang'da Yeesu gawa Yerusaleemu, ghwaat giinealangiga attamaniyyeenyean heeda funyaat ak gwayeeshsha aba naweeda,
40020018	“Ang'ulla, ghamneawa geascheang'di geeweayi Yerusaleemu; ak Balleanda Siida gajeang'ng'waay ak geayiin geattinga ashoohoodiga hees ea gea ng'oorshoodiga ak gajeergweaksiina miyeeda,
40020019	ng'atta gajeayaat ak geayiin geattinga emoojiga eeshka, nea geabwar aba mughoowooda, ak geengoor, ama eawetteaba samwagu gaygwaduudu.”
40020020	Ng'atta gawa Gheamatta jiilu balloojiga Sebedaayo ak gawa heeda nea goodeayi oorjooga aschi ama hitta gwatkuy ak gamus ng'ashaan.
40020021	Gwayeeshsha niny, “Gigasayi naaha?” Ak gwayeeshsha, “Rukta gideaba orjoosu ikkeasu assiyyeenyean nung' goopteada akkalealla aba gattindaang'u bea dugwa ak ginung' goopteada niirja aba gattindaang'u ghadaam aba jeeda sugoochcheandumeedaang'u.”
40020022	Ghwasha Yeesu nea gwayeeshsha, “Mwoanali eara gidoomuschi. Heappi! Ghoammuuschi aleayda bayookcheanda jea daleeyda aniini?” Gwayeeshsha, “Geammuuschi.”
40020023	Gwayeeshsha Yeesu, “Sawanadeedeanyu gajoomilikghteaysiina, ama duukku giipteadayda geattindeanyu bea dugwa ea geattindeanyu ghadaam, meandeawani uurda jea dagoona, geaghus eattaw fukghayi nibay gwararsa Bwaabwa.”
40020024	Iiy Giinealangiga attamwanamughuushiin ng'asheesu, gwanyareeksa oorjookka assiyyeenyean.
40020025	Ng'atta gaguursa Yeesu saawa ak gwayeeshsha, “Moanali gideaba fuga hees bea emoojiga goombaleegwa aba uurda nea fuga hees ikkanyaawa iissa ghaminghiseagwa.
40020026	Ea maygwasunu aba heedeang'wa nea siida gasa gwaheedu aba jeedeang'wa, ea doawa soomjeandeang'wa,
40020027	nea siida wassean aba jeedeang'wa igasa ghoaw siida madeeda ea doawa soomjeandeang'wa;
40020028	aba sareani eara Balleanda Siida mwoani egadiyeesa niny ghwaan gagadiyi, ak ghoadayda aweagaaschi ghoaw leadeeda fuga saang'a.”
40020029	Muchchu nea ghabeawa mujiineeda Yerikko ghwaat geeshta emeetuw.
40020030	Hean, gwanda ghuutta naweeda fiih iyyeenya ng'oowwi nea goobitpiit, hean iiduw nea ghwayiiy gideaba ghang'atta Yeesu ghwaat naweetta, goojuur nea gwayi, “Bwaydaneasa, Balleanda Dawdi!”
40020031	Goowwoowsa emeeda nea geeyeeshsha asiinda; saawa gabiikta goojuur muuchchi nea gwayi, “Bwaydaneasa, Ng'uttamiida Balleanda Dawdi!”
40020032	Ghaminaada Yeesu ak gaguursa ak gwayeeshsha, “Googasayi dasinneegwa naaha?”
40020033	Geyeeshsha niny, “Ng'uttamida, geegasayi ghwajaada ghanyangaasa.”
40020034	Ghabwayda Yeesu ak ghoong'ng'waay gheanyanga nyaawa ama deagheatta ghwajaada, ak ghwaat geeshta.
40021001	Iiduw nea gwaneekkiissa Yerusaleemu ghwahitta Betfaagi, mida giijeeda masaytunajeega, hean goojeakta Yeesu giinealan iyyeenya,
40021002	nea gwayeeshsha, “Aweayeena ea ahitta gharang'da mida madeadeang'wa, deagheatta gajadaaha digeeda sirat ea gureandaannyi; goottinnyi ak gooyeannean.
40021003	Ama rukuneegwa siida ng'asheanda, gooyeeshshi, ‘Gagasa Ng'uttamiida,’ ak gaygwasikseegwa.”
40021004	Suuh seaniin geesindunu gwadeaschi sea ng'asheanda ghayi rugu sibaneeda nea gwayi,
40021005	“Ayeeshshiina hudeaba Sayuuni, Ang'wearda, sugoochcheandaang'u ghwaan headaang'u, ea ng'eeni nea gwading'da digeeda, gureenda digeeda, dayeenda digeeda.”
40021006	Gaweay Giinealanga ak gwasinda ng'asheega gida rukusiinda Yeesu;
40021007	goorjeanu digeeda ea gureandannyi ak gookkwealsa hang'weakka nyaawa badahuukka ak goopteada aba badayda.
40021008	Ghoabwarghaan emeeda hang'weakka nyaawa aba jeeda naweeda, nea buuneeda suurja gaptu seenga geediga ak ghoabwarghaan aba jeeda naweeda.
40021009	Goojuur emeetuw asheeda ea gea huydean nea gwayi, “Hoosaana Balleanda Dawdi! Sing'ushsha dea jea ghwaana gheawunga Ng'uttamiida! Hoosaana aba humng'eeda.”
40021010	Damanda hittaawa Yerusaleemu, ghwadakghuyan mujiineasean. Hean gwayi buuneeda, “Siisi ng'eaha?”
40021011	Gwayi emeetuw, “Niih sibaneeda was, Yeesuuyda leabu Nasareetteeda Galilaaya gil.”
40021012	Gawa Yeesu jeeda gheeda sibatta Aseetta, hitta ghahoan fuga shaayda haleanjeeda ea gea shaah aba jeeda gheeda sibatta Aseetta, ak goobimbiineada measajeega fuga nyarja lappiya, ea hoorgajeega fuga shaayda gharibajeega.
40021013	Gwayeeshsha saawa, “Geang'waar gideaba, ‘Gheenyu gajeeguura gheeda sumoorra ghawooda;’ amaduw ghoanung' agooga ghoaw gwaleeda funnya geat mareanghooga.”
40021014	Gaweay headannyi fuga badoojiga ea gea ng'oawwi ak ghwanyasa jeeda gheeda sibatta Aseetta, ak ghoahaap.
40021015	Iiduw nea ghwadaah ashoohoodiga hees ea ng'oorshoodiga ng'asheega deamdeameadi sin, ea ghuusiga diibiga ajuur aba jeeda gheeda sibatta Aseetta nea gwayi, “Hoosaana Balleanda Dawdi!” Gwanyareesi;
40021016	geeyeeshsha niny, “Heappi niyiinyi gida nyaah fiisu?” Gwayeeshsha Yeesu saawa, “Ea huumwa ghayi, miyoassoamwana gideaba, ‘Aba ghuusiga diibiga ea gea ghameekka manang'i gaygwaduumshooweey muuchchi?'"
40021017	Hit ghang'eat ghwanung'wa heeda, ak gwaritteawa mujiini ak gawa Bettaniya ak gwalla hoowa.
40021018	Sakteayda nea gagal mujiini, ghwayeachchi.
40021019	Ghwadaah shaboogheechcheanda mida ghuutta naweeda, ak gaweesa, ama hitta heeda ghwadaah mandeawana haghweega geaghus seenga akghwahit. Ng'atta gwayeeshsha geetta, “Adagudijiili haghweega ea ghoaw gweannyeekka manda mudeanooda!” Ghaghajamiit geettida aba geeshangiga.
40021020	Daah giinealanga, ghahamng'eanyi nea gwayi, “Ghwasaan anda geedi gabay ghaghajamiit?”
40021021	Ghwasha Yeesu nea gwayeeshsha saawa, “Aba huumwa geayeeshshineegwa, iyondeawi masaweega nea manda jeesingeagwa machmajeega, ghoammuuschi nea majeaghus niih bea shaboogheechcheandean akghwahit, gajoammusa eara gideaba gajayeeshshiina giijeeni, loadaada ak geejakseey jeeda basooda, ak gaygwasa.
40021022	Amaduw iyondeawi masaweega, ak goomuschi nea ghoamwaashchi ghawooda gajanyasa haleanjeessean oogasayi.”
40021023	Iiduw nea gawa Yeesu jeeda gheeda sibatta Aseetta goonealshi, damani anealsheewean gaweay heeda ashoohoodiga hees ea gweargwa ak geannyaash, “Ng'asheesu deenuun gisni aba gheambalmeedeabeang'a, gagoonnyi ng'eaha gheambalmeani?”
40021024	Ghwasha Yeesu nea gwayeeshsha, “Eara aniini gaydanyasheagwa ng'ashaanjagi; ama oashaayi abeeda eara aniini gaydarukuneegwa gheambalmeani easnni ng'asheesuun headaanyasi.
40021025	Gibaattiisanda Yohaana gwaleabu yeenu? Gwaleabu humng'eeda ghana leabu heeda buuneeda? Hean goonyeari geat saawa gideaba, iisiyeeshshi, ‘Gwaleabu humng'eeda,’ abeeda gaygwayeeshshineasa, ‘Abeeda ghwasaan andamoamwasi?’
40021026	Ama siyeeshshi. ‘Gwaleabu heeda buuneeda,’ earada geawwalli emeeda; aba gideaba ghwanal buuneassean gideaba Yohaana sibaneeda.”
40021027	Hean ghwasha ghuutta Yeesu nea gwayeeshsha, “Meanali.” Ghwayeeshsha saawa, “Eara aniini abeeda ea maydarukneegwa heeda aanyasi gheambalmeani easni ng'asheesu seaniin.”
40021028	“Heappi ghoadaaktiin? Gwandeawa siyagi oorju iyyeenya; gaweesa dea madeeda ak gwayeeshsha, ‘Balleanda, askwareani una ak gisni gadiyeeda aba jeeda madamnyeanda misabiibu.’
40021029	Ghwasha nea gwayeeshsha, ‘Maydawa.’ Iiduw gwaduukkuunna ak gawa.
40021030	Gaweesa siitta bea iyyeenyean ak gwarukuteayda gidagwachchi; ghwasha nea gwayeeshsha, ‘Gaydawa, Siida mureeda,’ ak ea mawa.
40021031	Heappi! Aba jeedeaba fiisu assiyyeenyean gwasin anneeda gidagasa ghwaan?” Gwayeeshsha saawa, “Diitta bea madeedeani.” Ng'atta gwayeeshsha Yeesu saawa, aba huumwa, geayeeshshineegwa, fuga ang'ng'oonyi gwaadi ea fuga hiseada gaygoosheedeaweegwa beatta jeeda sugoochcheandumeeda Aseetta.
40021032	Aba gideaba Yohaana ghayi ghwaan heedeang'wa aba naweeda doabiiwaat ak ea moamwasi agooga, amaduw ghamwas fuga ang'ng'oonyi gwaadi ea fuga hiseada. Earappeadi noadaayi haleanjeeni seaniin ghanyea miyaduukkuunana ghana amwasa niny.
40021033	“Olleysiniit gideagali nuut. Ghayi gwanda siisi bea gheeda ak gwandeawa madamnyeanda misabiibu ak gooneaweesa hilgweanda ak gwasin heeda jea eesissa difaayi aba jeeda ak ghwadeas eara madalooda, ak ghoadaw fuga jea gooragan, ak ghang'eat gawa bareannyeekka aba ng'eanyi nuut.
40021034	Neekiit damanda haghweega goojeakta soomjoogaaschi heedeaba fukka aragan madamnyeandean gaweay gweadu haghweegaaschi.
40021035	Gageanu fuga ghayi ragan madamnyeandean ak ghoang'ngwaay soomjookka siichcheaktean ak geabwar akkalealla, nea niirja geenuus, nea niirja geefutta lagheanga.
40021036	Gabiikta goojeakta soomjooga suuk saang'a naawa gea madeeda; gabiikta gichcha gwasma fiisu gidada.
40021037	Aba huydeanda goojeakta balleandaannyi nea gwayi, ‘Gayghoawal gheang'da balleandeanyu.’
40021038	Iiduw nea ghwadaah fugiga ghayi aragan madamnyeandean balleandida gabaloola saawa nea gaba geat gideaba, ‘Niih siichchea gwahearaniischi gil, eabwara ghami ak geegeandi hearaniischoadaannyi.’
40021039	Hean geang'ng'waay ak geerrutteawa madamnyeandida bea misabiibuun ak geenuus.
40021040	Abeeda iihidu siidida bea madamnyeanda misabibuun gaygwahindaan fukka ghayi aragan madamnyeandean?”
40021041	Geeyeeshsha niny, “Gayghwalas uhuudeaba fukka munyasiin, ak ghoadaw madamnyeandida fiih suuk jea gooragan ak geattaw haghweega aba damandaannyi.”
40021042	Gwayeeshsha Yeesu, “Heappi miyoassoamwana iitteaba ng'asheanji aba jeeda Ng'ooruutka? ‘Lagheaneeda ghayi anaawaghaang' deekshoodiga niiw lagheaneeda haw bea sindeetta; ng'asheanji gwaleabu heeda Ng'uttamiida, ak ea daamdaamwaat aba gheanyangaasa?’
40021043	Aba niih geayeeshshineegwa, sugoochcheandumeeda Aseetta gajearreadeagwa ak geattaw eemwa nuut ammu gagu haghweagaschi.”
40021044	Ne siida jea ghoabeada aba uhuudeaba lagheaneeni gaygagiishachchi; nea siida wassean jea gobeedeaysa, gayghang'aal ea goosha.
40021045	Hean iiy Ashohoodiga hees ea Farisayajeega ng'asheagaschi galageadiini, gwajeeng'u gideaba gabaloola saawa.
40021046	Hean geebiissa eegasa gichchea eang'ng'waayda, amaduw geawal buuneeda aba gideaba ghwadaah gideaba sibaneeda gil.
40022001	Gabiikta Yeesu gichcha goobalool buuneeda aba galeega nea gwayeeshsha,
40022002	“Sugoochcheandumeeda humng'eeda gawuurji sea sugoochcheanda gasa gageesheesa balleandaannyi,
40022003	hean goojeakta soomjoogaaschi gaguursa fukka sirariin ghapka nyeangiida, amaduw fukka sirariin ghaheawa ghapka.
40022004	Gabiikta gichcha goojeakta soomjoogaaschi suuk ak gwayeeshsha, ‘Ayeeshshiina fuga heetta sirar apkaani aba gideaba, Ang'ulla neanuuschi heewgeasu ea muhooga risheadi nigeawiit ghwahit sean, apkaani nyeangiida.’
40022005	Ghanyea maduuppa, ghang'eang'eat gaweay, gawa akkaleala madamnyeandaannyi niirja gawa giigeakshoadaannyi,
40022006	nea gea abit ghoang'ng'waay soomjookka ak geesissa ghwarjeeda, ama ng'atta geabwar gameewa.
40022007	Hean ghwanyareas sugoochcheanda ak goojeakta shirikkareadaannyi ghwalas uhuudeaba fukka bara buneedean nea geang'uda mujiineeda nyaawa beasta.
40022008	Ng'atta gwayeeshsha soomjoogaaschi, ‘Nyeangiida nigeawiit ghwahit ama duw fuga heetta sirar ea mudu gwadeaschi.
40022009	Asi ang'eatng'eada aweayeena guyeeda naweadinga ak googuursi fuga oadaayi sean aguursiina ghapka nyeangiida.’
40022010	Gwaritta soomjookka ak gaweay bearsheeda naweadinga ak gooweamu gilinyooh ghwadaah gea, munyas ea gea miyaas, ea ghwannyiit gheeda rabasta.
40022011	Iiduw gawa sugoochcheanda gah ghwadaah rabastaannyi, ghwadaah siyagi miigookwa hang'weakka nyeangiida;
40022012	ghoanyaash sugoochcheanda nea gwayeeshsha, ‘Siideaduupcheewi, guwundiin jeedeaba gheawi nea mindeawani hang'weakka nyeangiida?’ Geerukusa ak ghwaroat ghuutta.
40022013	Gwayeeshsha Sugoochcheanda fuga gadiyeeda, ‘Arada geattinga ea geeshanga, ak ghoayaachchi ak goojaksi jeeda misaneeda jarooda, aba hoowa gaygooyyeawda nea goowiiri geeshatka aba sawanadeeda.’
40022014	Aba gideaba gea suguursa aasaang'a, nea gea siloat ea ng'ay.”
40022015	Ng'atta gaweay Farisayajeega ak gabaloola gichchea ghaghasta Yeesu aba ng'asheagaaschi.
40022016	Iiduw goojeakta giinealanga nyaawa headaannyi ea gea Heroode geannyaash nea geeyeeshsha, “Giinealshoochcheanda, Aseasa geanalli gideaba ang'iing'i guwosi siida huumwa, ak gibwadi niih giinnaali buuneeda naweeda Aseetta aba huumeanda, nea ghanyea miduuppi hawunda siida aba gideaba ming'ulli ratooda buuneeda.
40022017	Heappi, rukuneasa aba ang'iing'i gidaaktiini. Ghwadoabiiwi gideaba geattawji Gaysaari gwaadi ghana mwadoabiiwa?”
40022018	Gwajeeng'u Yeesu munyasnachcheekka nyaawa ak gwayeeshsha, “Anda googasayi asimsimean ea fuga ammitu geat?
40022019	Oahimni heappi lappiyeeda ottayiideawi gwaadi.” Gageanu buuneeda ak geattaw shiliingajeanda.
40022020	Ng'atta ghoanyaash Yeesu nea gwayeeshsha, “Gili gawuurji ng'eaha, ak gheawung'su gabeang'a?”
40022021	Geeyeeshsha, “Gaba Gaysaari.” Gwayeeshsha saawa, “Haleanjeeda Gaysaari oattawa Gaysaari, ak gea Aseetta ghoattawji Aseetta.”
40022022	Geeyi bwak ama iiy ng'asheesu ghahamng'eanyi ak gaweay.
40022023	Eaweettida gaweay heeda Yeesu Fiisu suguura Sadukkayajeega eena manda duunnooda ak ghoanyaash,
40022024	nea gwayeeshsha, “Giinealshoochcheanda, ghayi gwayi Muusa, ‘Siida iimeah, nea mwoabuuda diibiga, gayghaghi masiing'eandida ittannyiin oorjeeda ghaamwat, ak gwanyaksa oorjeeda ghaamwat diibiga.
40022025	Asi aba hiji bea ghaheanyean gwanda oorju ispwa bea ghaamwadagi; gageeshshi dea madeeda ak ghami nea miighwanyas diibiga ak gwanung'usa gatmoadannyi oorjeeda ghaamwat.’
40022026	Gwasnu earaba oorjeedeaba iyyeenya, ea oorjeedeaba samwagu, ea ghwahitta ispeennyaawa.
40022027	Aba huydeandeaba sea eara gatmootta ghami.
40022028	Aba jeeda duunnooda gay ghoaw gatmoodeabeang'a aba fiisu as ispwaan? Aba gideaba nindeayi sean.”
40022029	Ghwasha Yeesu nea gwayeeshsha saawa, “Agooga ghoaramwaschi aba gideaba mwoanali Ng'ooruutka ghana uurda Aseetta.
40022030	Aba gideaba eaweetta siduttuuna majeegeeshshi nea mwajeaghi aba gideaba gaygawuurji malaykajeega humng'eeda.
40022031	Ama duukku iitta dunnooda miyeeda, ea miyoassoamwana gidaghayi rukuneegwa Aseetta, ghayi gwayeeshshineegwa,
40022032	‘Aniini geewoschi Aseetta Abrahaamu, ea Aseetta Isakka, ea Aseetta Yakkobo?’ Asi niny miih Aseetta fuga nimeewa gil, niny Aseetta fuga majeekcheewi.”
40022033	Iiduw nea gwayiing'shi emeeda ghahamng'eanyi aba ginealshoadaannyi.
40022034	Iimuchchu gheeda nea ghwayiiy Farisayajeega gideaba nirat ghuusiga Sadukkayajeega, ghabwat geat ak gabalool.
40022035	Ghoanyaash diinagiida nea gwasim.
40022036	“Ginealshoochcheanda, digheanda haw aba jeeda deaweeda anneeda?”
40022037	Gwayeeshsha niny, “Bwariinya Ng'uttamiida was Aseattaang'u aba guroroadaang'u sean, ea aba jeadaang'u sean, ea aba fughareadaang'u sean.
40022038	Niih digheanda hawi ak gabiissa ea dea madeeda gil.
40022039	Deaba iyyeenya gawuurji sea niih, bwariiyda siida ischeayeewi gidubwariiydi geaw.
40022040	Aba digheannyeeksu assiyyeenyean gwadiyeewa deaweedajeega sean ea sibanga.”
40022041	Iiduw nea ghabwatgeat Farisayajeega ghoanyaash Yeesu nea gwayeeshsha,
40022042	“Iing'ullayi Gristo ea ng'eaha? Heappi ghoanung' ghoaw balleandeabeang'a?” Ak gwayeeshsha Saawa, “Balleanda Dawdihi.”
40022043	Ak gwayeeshsha saawa, “Abeada ghwasaan iiduw inyas gwayeeshsha Dawdi aba Gurorooda, Ng'uttamiida, nea gwayi,
40022044	‘Ng'uttamiida gwayeeshsha Ng'uttamiideanyu, apteada aba meatkweedeanyu bea geattinda dugwa, bwak ea dayiin weajoadigaagu jeeda baneaguukka geashangaagu?’
40022045	Abeeda Dawdi iiguura Ng'uttamiida, abeeda ghoammu ghoawdaan ballaandaannyi?”
40022046	Aba hiji ghwaroat siida jea gwarukusa ng'asheanda. Ghang'eada eaweettida ghwaroat sichchea ghoanyaash gichcha ng'asheanda.
40023001	Ng'atta gwayeeshsha Yeesu emeettuw ea giinealangaschi,
40023002	“Ng'oorshoodiga ea Farisayajeega goobiitpiida hoorgeeda Muusa;
40023003	asi ng'asheega jea gwarukuneegwa sean oang'ng'waanya nea goosinnyi ak ea adoogali sinaweega nyaawa ea adoosinnyi aba gideaba saawa gwarukkwiida nea masinna.
40023004	Saawa iissa ghwarat sareennyeekka durmani ak ghoasari buuneeda ghwaada hamarjoojiga, nea magassa eara gideaba gayghwasat eara aba monneeda.
40023005	Gichcha sinaweega nyaawa sean inyeessa gwasin ghwadaah buuneeda aba gideaba iissa gooheettu barawajeegeagwa bea mooshta ghawooda, nea googeawiidi seapseapta nyaawa.
40023006	Fuga bwariiy goobitpiida hoorgajeegeaba mwadi eaweetta ghwelmeeda, nea ghabwaariiy goobiida mwadi aba jeesinga ghoorajeega sinnealshachcheewa.
40023007	Iissa ghabwariiy gideaba gajeeyeenniisa seayu aba naadajeega nea gaguura buuneeda Rabi.
40023008	Ak agooga ea adagaguureeweegwa siih Rabi, aba gideaba Ginealshoochcheandeang'wa aa akkalealla amaduw agooga goobeayi ghaamwadagi.
40023009	Nea adooguuri siida, Bwaabwa aba ng'eanyiida aba gideaba, Ghweandeang'wa aa akkalealla nea gwanda humng'eeda.
40023010	Biissa gichcha ea adeeguureeweegwa fuga hees, aba gideaba, siida haw aakkalealla, nea Gristo gil.
40023011	Siida haw aba jeedeang'wa gayghoaw soomjeandeang'wa.
40023012	Siida adiing'u geaw gajeahiing'u, nea deahiing'u geaw gajeettiing'u.”
40023013	“Eamuy deang'wa ng'oorshoodiga ea Farisayajeega, ammiittu geat! Aba gideaba ghoakghuumi buuneeda gidaghuutta sugoochcheandumeeda humng'eeda, nea mooweayeeni jeeda, nea fuga jea gaweay ea moosiksiini gaweay jeeda. [
40023014	Ashageada agoogeeda was ng'oorshoodiga ea Farisayajeega ammiittu geat! Aba gideaba goyeagiisachcheewi gealga masinung'weega, amaduw aba gimminnoadeaba geat iissa ghoamwaashchi ghawooda nea gokkeawiichchi; asi gajanyasa ghorjooda haw muuchchi.]
40023015	Eamuy deang'wa ng'oorshoodiga ea Farisayajeega ammiittu geat! Aba gideaba gooneayeewi jeesinga baskweega ea ng'eanyiida bwadaw nea googasayi siyagi jea ghwalalaan, amaduw nea niiw, ghoanung' ghwoaw jeepta maloonghajeega niba iyyeenya ea ghwanawaneagwa agooga.
40023016	Eamuy deang'wa ashoohoodiga ng'oawwi! ‘Agooga iissa gooyeennyi siida iyaksa habeawooda gheeda sibatta Aseetta ea miigili; ama aksa habeawooda lagheanga meang'meang'i mida jeeda Gheeda Sibatta Aseetta abeeda ea nirat geaw aba habeawooni.’
40023017	Ea fuga ng'oawwi bissea leekghteega! Aghaloamwaat anneeda lagheanga meeng'meeng'i ghana gheetta sibatta Aseettean nung' ghoaw lagheanga meeng'meeng'i haleanjeeda ghaydidiin?
40023018	Nea gooyeenyi, ‘Siida jea gweaksa habeawooda heeda wagiida ea miigili; ama aksa habeawooda haleanjeeda sisappa geadi bea ghadooweeda mida heeda wagiida, ea nirat geaw aba habeawoani.’
40023019	Ea fuga ng'oowwi! Aghaloamwaat muuchchi anneeda, haleanjeetta sisabwa geadi bea ghadooweedean ghana heeda wagiida, nung' ghoaw haleanjeeda sisabwa geadi bea ghadoweeda haleanjeeda ghaydit?
40023020	Siida aksa habeawooda heeda wagiida, gweaksa habeawooda eara haleanjeetta sean mida uhudean;
40023021	nea siida aksa habeawooda gheeda sibatta Aseetta, gweaksa habeawooda niih ea siida abiitta jeeda;
40023022	nea siida aksa humng'eeda habeawooda, gweaksa horgeeda sugoochcheandumeeda Aseetta habeawooda, ak ghabwada eara siida apteadayyeewa uhuudaannyi.
40023023	“Eamuy deang'wa ng'oorshoodiga ea Farisayajeega, ammiittu geat! Iissa ghoanung' ghoadayda buuneeda gilagi aba jeeda damanamughuush aba mwayoah ea ruruukta ea hamuumayga ea seenga ng'andit, nea ghoappuuchchi ng'asheega durmani bea deaweeda was humeanda ea innyeanda jeeda ea baydeayda ea masaweega. Suuh ng'asheega ghwanyawa haguuw gideaba gajasna gil, nea mwoanung'waadani ng'asheega suurja.
40023024	Ea ashoohoodiga ng'oowwi, ammu ghamuush doonyooda ak ghwanukghutta ngamiya!
40023025	“Eamuy deang'wa ng'oorshoodiga, ea Farisayajeega ammiittu geat! Aba gideaba iissa goohuunnyi badayda bayookta ea dea gweeriida, nea jeeda ghwannyiit haleanjeeda orreedayi buuneeda ea shidoodeaba ghaang'.
40023026	Ea Farisayajeanda ng'oaw! Nyoo ghannyi asheeda ahuuna jeeda bayookta ak abeeda gayghammiidu eara badayda.
40023027	“Eamuy deang'wa ng'oorshoodiga, ea Farisayajeega ammiittu geat! Goowurjeewi bung'eadinga siyeasha badahuukka roonghooda, amaduw nea geeng'ulluna bwadaw ea miyaas, nea aba jiih ghwannyiit geakka fuga nimeewa ea ririnnyeanda sean.
40023028	Gwasunu eara agooga ing'ulluunaneegwa buuneeda bwadaw goowoschi fuga doobiiweadi, nea aba jiih ghwannyiit munyinnda ea ging'uuchcheeda.”
40023029	“Eamuy deang'wa ng'oorshoodiga, ea Farisayajeega ammiittu geat! Aba gideaba iissa ghoadeaschi bung'eadinga sibanga, ak iissa ghoattamdaamnyi bung'eadinga fuga miyaas,
40023030	nea gooyeennyi, ‘Inyeeda ghwanyawa geendi damandida bea gheamba ghwaanigaasa bea garayiin, gwachchi ea majeahhiida foojeanda sibaneeda.’
40023031	Aba sareani goomuuwu gideaba goowoschi balloojiga fuga ghayi nuus sibanga.
40023032	Asi oannyiida gitta ghayi adeenniida ghweanigeagwean.
40023033	Ea ichchipkeega ea dayeega udang'usheega, gajoammustaan amulsiina girgweageeda jea ghwadeagwa heeda maloonghajeega?
40023034	Ak gaydeajeagu sibanga ea weaghoodiga ea ng'oorshoodiga, mwaatkwa gajanuuseada nea goongoorsi iheenga beehajeega, nea suurja gajabwara aba jeesinga ghoorajeegeagwa siinnealshachcheewa nea ghoahoannyi aba gilinyooh ea mujiini,
40023035	ak abeeda gayghwahidu badahuukkeagwa foojeanda sean bea fuga doobiiweadi weayeesa badayda ng'eanyiida, ghang'eada fojeanda ghayi sihida bea Habeeli ghayi doabiiwaat, ea gagul fojeanda Sakkariya was balleanda Barakkiya ghayi onuukusi jeeda gheeda sibattiisa Aseetta dageascheeda heeda Ghaydit ea dea heeda wagiida.
40023036	Aba huumwa geayeeshshineegwa ng'asheesu seaniin gayghwahidu badaydeaba seaygeani.”
40023037	“Ea Yerusaleemu, Yerusaleemooda, inuusay sibanga nea gifutti lagheanga fuga sichcheakseey! Neagasayi dabwada geat diibigaagu niba hada, gawuurji gidahinniida nghaghooda dayeagaaschi aba jeeda meang'eegaaschi ak ghoaheawi!
40023038	Asi ang'ulla ghaheang'wa sinung'usa heeda ghoaw eemeeda.
40023039	Asi geayeeshshineegwa, majagudoobiikta adahaan gichcha ea eaghus eeyi bwak ea ayeena, ‘Sittaw ghawooda siida wunna gheawunga Ng'uttamiida.'"
40024001	Gwaritteawa Yeesu jeeda gheeda sibatta Aseetta ak ghang'eat gawa, ak gaweay heeda giinealangaaschi ak geehiimsa gissideasta gheetta sibatta Aseettean.
40024002	Ghwasha niny ak gwayeeshsha, “Moong'ulli haleanjeeni seaniin? Aba huumwa geayeeshshineegwa, manda eara lagheaneanagi jea ghoabit aba uhuudeaba niirja jea ea majeeng'ng'adeadu.”
40024003	Iiduw nea goopteada Yeesu aba uhuuda gijeeda Maseytuunajeega, gaweesa giinealangaaschi aba heeda funyaat ak geanyasa hichpa geaw ak geannyaash gideaba, “Rukuni ng'asheesu gayghoaw eeju? Amaduw hinnoadaang'u gwanda gwadeagooda jea eadaaha ghana dea mudeanooda damanda?”
40024004	Ghwasha Yeesu nea gwayeeshsha, “Ang'ulla adiiduw gwareenganneegwa siih.
40024005	Aba gideaba gayghwahidu fuga saang'a nea gaygaba niih ayi, ‘Aniini geewoschi Gristo,’ ak gaygwareengani fuga saang'a.
40024006	Gajayiinya iitta ng'uchcheeda ea dea ng'uchcheadinga, ang'ulla adaghoabealeagwa, aba gideaba ng'asheesu mayghwashiy hinnooda, amaduukku mudeanooda ea mighoaw.
40024007	Aba gideaba gaygang'uchchi daroar ea daroar nuut, ak gang'uchchi sugoochcheandumeeda ea sugoocheendumeeda nuut, ak gaygwanda geejeeda ea sawooda ng'eanyiida aba hiji ea hiji:
40024008	suuh seaniin ghang'eat ghuutta lajooda.
40024009	Iimuchchu gheeda gajealabeagwa bwadaw eesawaneegwa amaduw geenuuseegwa; gayghwasteagwa emoojiga sean appadaydeanyu aba gheawungeasu.
40024010	Ak abeeda fuga saang'a gajeeruusa nea goohheakkiida geat nea gwasta geat.
40024011	Amaduw gayghwahidu sibanga saang'a bea ng'uyyeega ak gaygwareengani fuga saang'a.
40024012	Iiduw nea ghoahaada deambiilaneandumeeda buuneeda, hean gaygabiissa ghamwaning'idaada bariinyeega aba jeesinga nyaawa.
40024013	Abeeda siida jea ghamilikghta ea gammudean ada ea siida jea ghwalalaani.
40024014	Gichcha gajeerukkwiida Giijasta Miy bea sugoochcheandumeeda aba ng'eanyissean ghoaw muwwunooda aba emoojiga sean, ama ng'atta abeeda ghwahidu mudeanooda ng'eanyiida.”
40024015	“Asi iyoadaayi gidamuy jea gweadu nyariida, ghayi rugu sibaneeda suguura Daniyeeli nea niminaada aba heeda ghaydit (dea assoamwa adanala),
40024016	abeeda fuga mida ng'eanyiida Yudeeya dasalsiina giijeega;
40024017	nea siida mida badayda bulaliida ea adaghwararang'aan gageanu haleanjeeda mida jeedeaba gheannyi;
40024018	nea deamida madamnyeanda ea adagabiigu bwadaw ghamwagha hang'daannyi.
40024019	Eamuy dea gheamadiga mideawa diibiga ea gea areer diibiga aba damani!
40024020	Amwaasha Aseetta eamoosaldani eaweetta gooroogeeda ghanea eaweetta Sabattoohi
40024021	Aba gideaba damani gaygwanda sawanadeeda haw manda deadeenna aba deaghayi sisna ng'eanyiida ea ghoaw ghamneawa, ak ea maygudu abiikta adaah sawanadeeda uurji niih earahay.
40024022	Nea ghwanyawa askwearjoojusu dagheeda ea meannuwaasa ghwanyawa ea maygwanda sichchea ghwalalaan; iiduw geelagu askwearjoojusu appadahuukka fukghayi sibay ealoat.
40024023	Asi eaweechcheanji iyeeshshineegwa siih, ‘Gristo gwanda hiji!’ ghana ‘Gwanda hoowa!’ Adoamwaschi.
40024024	Aba gideaba gayghwahidu Gristohajeega ng'uyyeega ea sibanga ng'uyyeega. Ak gayghoahiimu gwadeagwajeega hees deamdeameadi jea ghoammu gahutteawi fuga ghayi bay ealoat.
40024025	Ang'ulla nigeawiit dareekuseegwa ammwadi.
40024026	Asi iyeeshshineegwa, ‘Adaaha diida gwanda dareapcheada, ea adiiduw gooritti;’ ghana iisiyi, ‘Gwanda jeeda gheeda,’ ea adoamwaschi.
40024027	Aba gideaba gawuurji dadamandeetta abwaay heeda ghayeawa ea gagul heeda biyearean niih abeeda gichchea gawuurji hinnooda Balleanda Siida.
40024028	Heeda wassean mida gumeeda heeda jea gabattiisa geat madoonyakka.”
40024029	“Iimuchchu nea ning'atta sawanadeedida bea askwearjoojigigeaniin, gajeenung' gamisaniit gheang'da aseetta, nea sheeda ea maygooboong'u, nea miinga mida humng'eeda gaygoobittu, nea uurda humng'eeda gajeettumduum;
40024030	ng'atta gajeadaah gwadeagooda Balleanda Siida aba humng'eeda, abeeda emoojiga sean bea muunda ng'eanyiida gayguuttu heareega idaah Balleanda Siida nea ghwaan aba badayda shamooghuutka humng'eeda nea gwandeawa uurda ea gigheambiitta haw;
40024031	ak gaygoojeakta malaykajeegaaschi ghaghuut muuchchi durumbeatti ak gaygaweay gooweamu fugaaschi loat aba murdajeega assang'wan bea ng'eanyiida, ghang'eada murdeeda humng'eeda meatkweeni ea gagul meatkweetta.
40024032	“Ajeeng'ni ng'asheesu eagali shaboogheechcheandean: ifirfiir damealgaschi ak gwardu seenga, goojeeng'u gideaba damanda domeelda ninekkiit.
40024033	Gwasnu eara agooga iyoadaayi ng'asheesu seaniin nean ghwahidu ghoanalli gideaba ninekkiissa gidaghuut.
40024034	Aba huumwa gaydarukuneegwa gideaba mayghwanawda seaygeani nea miighwahidu suuh seaniin.
40024035	Humng'eeda ea ng'eanyiida gayghang'atta, amaduukku ng'asheegeasu ea mayghang'atta eara hay.”
40024036	“Dukku iitta askwearjeandida ghana damandida manda siida nal eaweetta jea gawaseewa eara malaykajeega humng'eeda ghana Balleanda geaghus Bwaabwa nea gaba geaw.
40024037	Aba gideaba gaygawuurji gidaghayi bea damanda Nuuhu, niih gichchea gawuurji hinnooda Balleanda Siida gil.
40024038	Aba gideaba damandida ghayi miighwahinna roopta hawiin abeeda buuneeda iissa gweagiischi nea gwaleeshi, gageeshi nea geaghi, ea eayi bwak ea gawa Nuuhu jeeda maleambooda,
40024039	nea majeeng'na ea ghwahidu roopta duw ak gwaduulu buuneessean, niih abeeda gichchea gawuurji hinnooda Balleanda Siida gil.
40024040	Damandida gaygwanda fiih iyyeenya madamnyeanda gajeegeanda agi ak geenung'usa heeda niirja.
40024041	Gadeem iyyeenya gajeahitta nea gang'ealshi, ak gajeegeanda agi ak geenung'usa heeda niirja.
40024042	Asi oang'ng'wearni aba gideaba mwoanali eaweetta jea ghwahinna Ng'uttamideang'wa.
40024043	Asi anala ng'asheanji gideaba inyeeda ghwanyawa ghwanal siida bea gheeda damanda eaweeda jea ghwahinna mareanghweanda, gayghoang'wearu nea ghanyea mayghwanung'waada enyarja gheannyi.
40024044	Gwasnu eara agooga asissina geat, aba gideaba Balleanda Siida gayghwahidu damanda morarsiini.”
40024045	Niih gajea anasihi was soomjeanda doabiiwaat mideawa weaghumeeda, iin siidaannyi haw uhuudeaba gheannyi ak ghoadaw buuneeda daghwarda aba damandaannyi?
40024046	Ghang'wana soomjeandida ama hidu Siidaannyi hawiin ghwahitta nea gwasinda ng'asheega gidaghayi surukusiindean.
40024047	Aba huumwa, gaydayeeshshineegwa, gaygageanu ak ghwayiin haghweeda halanjeadannyi sean.
40024048	Amadukku soomjeandida muyiin iyeeshsha geaw aba jeadaannyi nishing'da Siideanyu hawiin,
40024049	amahit gabiissa ghabwar soomjooga ama ng'atta gweagiischi nea gwaleeshi sea leeydean,
40024050	gayghwahidu Siidaannyi haw bea soomjeandideani eaweetta mararsiina ea damanda mwanala.
40024051	Ak gayghwaaga ghorjooda, ak ghwanung' gwandeayi sea fuga ammittu geat; abeeda gaygwanda shookka ea giwiirrooda geeshatka.
40025001	“Abeeda sugoochcheandumeeda humng'eeda gaygawuurji sea haw damanamughuush geanu gheaboonyaanga nyaawa akkaweay ghwadeapta siida geeshi.
40025002	Aba jeannyaawa ea dasheahi haw muut nea suurja gea ammuut ea weaghoodi.
40025003	Haweekka ammuut dasheahiin ghwaat gheaboonyanga nyaawa nea mwayiina jeesinga nagheeda;
40025004	duukku haweekka mideawa weaghumeedean gageanu nagheeda ak ghwayiin jeeda haleanjeeda sea gheaboonyanga nyaawa.
40025005	Iiduw nea ghwashing'da siida geeshshi geeyi bwak ea ghang'utta ghaat ak gwalil.
40025006	Bugusta eaweeda agweena ghwanya sideechcheekka nea gwayi, ‘Asaghayneawa, nihidu siida geeshi! Aweayeena deepteayda.’
40025007	Ghang'eat ng'eat haweegiga seaniin aba geeshangiga ak gwasissin gheaboonyanga nyaawa.
40025008	Gwayeeshsha haweegiga dasheahiin gea weaghoodi; ‘Agoaneasa nagheedeang'wa suung'ay aba gideaba gheaboonyangaasa iissa gamis.’
40025009	Gwayeeshsha giikka mideawa weaghumeedean, ‘Manda mayghoahideasa aseasa ea agooga! Ghang'wana ghoang'ng'waanyi naweeda ak gooweesi fuga sheahida nagheeda ak ghoashaayi.’
40025010	Ng'eat ng'eat haweekka dasheahiin gaweay ghwasha nagheeda, goobeeru siida geeshshi ak goodeayi jeeda gheeda haweekka hidaat bay ea niding'ding'dean ak gaweay jeeda gheeda nyeangiida amang'atta gearat gidaghuut.
40025011	Iiduw ghwahidu eara haweaga suurja ak gaguurriida aba gidaghuut nea gwayeenniissa, ‘Ea Ng'uttamiida, ea Ng'uttamiida, eaniyean jassseasa.’
40025012	Ghwasha nea gwayeeshsha; ‘Aba huumwa, geayeeshshineegwa, agooga mwanaleagwa.’
40025013	Hean gwayeeshsha, asi oang'ng'wearni, aba gideaba mwoanali eaweetta jea gawaseewa ghana damanda.”
40025014	Damandida gaygawuurji sea siida gasa gawa bareannyeekka, gaguursa soomjoogaaschi ak goodeaga haleanjeedaannyi;
40025015	gageanu ak gaba siisi adaw haleanjeeda heeda ammu ghoadaw siyagi lappiyeeda suguura dalanta muut, ak ghoadaw niirja iyyeenya, ak ghoadaw niirja agi, amahit ghang'eat gawa bareannyeekka.
40025016	Gageanu siitta heetta siittaw dalantaji muudiin amang'atta googeakshi ak gabiikta gwayi dalantaji muut gichcha.
40025017	Eara siida heetta sittaw dalantaji iyyeenya googeaksheatta ak gabiikta ghwanyas dalantaji iyyeenya suuk.
40025018	Dukku siidida siittaw agiin gawa amahitta ghaghurghur shoomanda ak ghafuy lappiyeeda siida bea gadiyeeda.
40025019	“Muchchu nea nigeawiit rudeaydaannyi gabiigu siidida haw bea soomjoogigeani amahidu gwayiida haleanjeedaannyi.
40025020	Ghwaan siitta ghayi siittaw dalantaji muudiin nea gweadu dalantaji muut suuk amahidu gwayeeshsha, ‘Siida haw, ang'wearda ghayi gugoonnyean dalantaji muut ak ghamneawa ea naahaachchi suuk dalaantaji muut.’
40025021	Gwayeeshsha siitta hawiin, Ghwadoabiiw soomjeanda miy doabiiwaat; nuwosi doabiwaat aba haleanjeeda ng'ayi, gajambala gasaang'a, benni apteada nea gihoosani sea siida haw.
40025022	Ghwahidu eara siitta ghayi siittaw dalantaji iyyeenyean nea gweadu dalantaji iyyeenya ahaada ak gwayeeshsha, ‘Siida haw, ghayi gugoonnyean dalantaji iyyeenya; sukwa nanyaschi suuk iyyeenya gea niihaada.’
40025023	Gwayeeshsha siidaannyi haw; ‘Ghwahit soomjeandeanyu miy doabiwaat; nuwosi doabiwaat aba haleanjeeda ng'ayi, gajambala gaasaang'a beenni apteada nea gihoosani sea siidaang'u haw.'"
40025024	“Ghwahidu siitta ghayi siittaw dalanteenagiin ak gwayeeshsha, ‘Siida haw, aniini ghanalli gideaba guwosi siida hang'waay, iissa gilaji heeda mihisani, ak giimughuushi aba heeda mileelsiini;
40025025	ghabealli ak geawi dafuy dalanteadaang'u aba jeessigeeda. Asi ang'ng'waanya gea was gaagu.’
40025026	Ghwasha siidaannyi haw nea gwayeeshsha, ‘Ang'iing'i guwosi soomjeanda muy bea ghaleehooda! Ginali gideaba iissa ghaalaji heeda ghayi meahisani ak ghamughuushchi aba heeda ghayi mealeelsiini?
40025027	Abeeda mammiiseeyi eaditta lappiyedeanyu heeda fuga jea goodiing'u nea abeeda ghwanyawa gaydanyas lappiyedeanyu ea gea jea ghoahaada.
40025028	Asi oarreada siisi dalanteani ak ghoattawji siitta mideawa dalantaji damanamughuushiin.
40025029	Aba gideaba siida nyooh googar gil gajeeheassa ea ghwanawda; amaduukku siitta meagara giliin, eara gitta mwanang' mideawean gajearreat.
40025030	Duukku soomjeanji marachchi giliin, ajaksiina jarooda jeeda misaneeda; hoowa gaygwanda shookka ea giiwiirrooda geeshatka.'"
40025031	“Damanda jea ghwahinna Balleanda Siida aba jeeda gigheambiittaannyi, nea goodeana malaykajeega, hean gaygoopteada aba uhuuda hoorgda giigheambiittaannyi.
40025032	Gaygabassa geat emoojiga sean mwadeadaannyi ak gaygooheeldooscheatta gideajusu aheeldooscheatta jeagiischoochcheanda gisilga ea nooga,
40025033	akkayghwayiin gisilga meatkweadaannyi bea geattinda dugwa akghwayiin nooga meatkweadaannyi bea geattinda ghadaam.
40025034	“Ng'atta gaygwayeeshsha sugoochcheanda fukka mida meatkweadaannyi bea geattinda dugwean, ‘Abeenni agoogeeda ghayi nugooneegwa Bwaabwa ghawooda ahearana sugoochcheandumeeda ghayi sibay erarseegwa ghang'eada dea ghayi subwada ng'eanyiida;
40025035	aba gideaba geabearjeewi jalooda ak googoonnyean gichchadaak, geabearjeewi muwooshta ak googoonnyean beega jea dali, geabissi dawos rabascheanda ak goollullean,
40025036	geabissi dawos dawiish ak gookkweallean, ghamnyaannyi ak ghoapkannyi ollong'sean, geandi ghealooniga ak ghoapkannyi allong'sean.’
40025037	Aba damani gaygwayeeshsha fukka doobiiweadiin, ‘Ng'uttamiida, niih gajea andamwani sidayeay nea gibearjeewi jalooda ak geegoonnyeey gichchaaga, ghana bearjeewana muwooshta ak geegoonnyeey beega jaaleaha?
40025038	Ak niih gajea aneaweechcha gil jea ea sidaayeay nea guwosi rabascheanda ak geadeaptaanyeey, ghana woosa dawiish ak geakwealleey?
40025039	Niih gajea anndamwan gil jea ea sidahaneay nea gimnyaani, ghana midana ghealooniga ak geapkaannyi ellong'seey?’
40025040	Ghwasha Sugoochcheanda nea gwayeeshsha, ‘Aba huumwa gaydayeeshineegwa, gili wassean noosissi siyagi aba jeedeaba orjoosu bea giyeanya manang'iin goosinnean aniini.’
40025041	“Iiduw gaygwayeeshsha fukka mida meatkweadaannyi bea geattinda ghadaamiin, ‘Oang'amwana madeedeanyu, fukghayi sumwaashta, aweayeena jeeda beasta manda mudeanooda ghayi sibay eerarsa Meang'nyeandeenda ea malaykajeegaaschi;
40025042	aba gideaba geabearjeewi jalooda ak ea moogoonean gichchadaak, geabearjeewi muwooshta ak ea moogoonean beega jaadali,
40025043	geewoschi rabascheanda ak ea moollulean, geewoschi dawish ak ea mookweallean, ghaamnyaannyi nea geandi ghealooniga ak ea moapkaani oolloong'sean.’
40025044	Abeeda gayghwasha saawa nea gwayeeshsha, ‘Ng'uttamiida, niih gajea aneaweechcha gil sidaahaneey nea gibearjeewi jalooda, ghana muwooshta ghana wosa rabascheanda ghana wosa dawiish, ghana miyaana ghana midana ghealooniga, ak ameaweadeay?’
40025045	Ak gaygwayeeshsha niny, gaydayeeshshineegwa, ‘Aba huumwa, ghayi iissa iyoaheawi asissiina ng'asheesu siyagi aba jeedeaba orjoosu manang'iin, abeeda ghoaheawi asinnean aniini.’
40025046	Abeeda fiisu gaygaweay jeeda ghoorjooda manda mudeanooda, nea fukka doobiiweadiin gaygaweay jeeda eaweega manda mudeanooda.”
40026001	Iiduw nea ghoahiit Yeesu ng'asheesu seaniin gwayeeshsha giinealangaaschi,
40026002	“Mwoanali gideaba ing'atta eawooji iyyeenya abeeda gajea ghweelmeeda basakka gil, ak gajeattayda Balleanda Siida engoor.”
40026003	Aba damandida gabassa geat Ashoohoodiga hees ea gweargwa seammooda gheeh Gayaafa nea ashoohoochcheanda haw gil.
40026004	Gabaloola gichchea ghoang'ng'wayda Yeesu aba seachta ak geenuus.
40026005	Iiduw gwaneaji gideaba “Adeesinnyi ng'asheanji eaweetta ghweelmeeda aba gideaba gajiiduw ghwadaakghuyan emeeda.”
40026006	Damanda mideewa Yeesu gheeh Simoneeda suguura siida bearji udamusuura,
40026007	ghwahidu headaannyi gatmooni eattu gideeshteayda nyiit nagheeda ng'andit guuyi sakghwiloah bissa gaba sheaydeeda haw, ghwahidu nea goobiitpiit gheatta agiischooda, ak goodalealsa uhuuda nagheetta ng'andidiin.
40026008	Daah Giinealanga ng'asheanji gwanyareesi, nea gwayi, “Darariini gaba naaha?
40026009	Nagheani gwachchi isishayda gayghwanyas lappiyeeda saang'a jea eattaw fuga barbari.”
40026010	Gwajeeng'u Yeesu gidabaloola jeesinga nyaawa ak gwayeeshsha, “Ghwasaan andagootteawiichchi gatmooda? Niny gwasinnean ng'asheanda miy.
40026011	Aba gideaba fuga barbari goondeaydooscheewi galeegasean, amaduukku aniini ea majeendeayeena galeegasean.
40026012	Gatmooni goodalealsean nagheeda ng'andit aba gideaba gwasissinan aba bunyitteanyu.
40026013	Aba huumwa geayeeshshiineegwa, heeda wassean aba muunda ng'eanyiida surukwiideaysa Giijasi Miyiin, gili sin gatmooniin, gajeebaloolla aba giipkeattannyi.”
40026014	Muchchu gawa nisiih Yudaayda Iskariyotte nea gaba jeedeaba giinealangiga attamaniyyeenyean heeda ashoohoodiga hees.
40026015	Hitta gwayeeshsha, “Gajagoonean naaha iyalaapchi bwadaw niny ak geagoonnyeegwa?” Geeyittisa geattinga shilingaji diktam ea damanamughuush.
40026016	Ghang'eada damandida gagaseadayyi gheatta gichchea ghwalaapta bwadaw.
40026017	Eaweetta madeada nea miighwahidu ghwelmeeda mukkattajeega miigamattawiidi, gaweay Giinealanga heeda Yeesu ak gwayeeshsha, “Gigasayi esinney hamitta basakka aba yeenu?”
40026018	Gwayeeshsha Niny, “Aweayeena mujiini gheappa siih ak gooyeeshshi, ‘Gwayi Ginealshoochcheanda, nigul damandeanyu ak geagasayi daak hamitta basakka sea giinealangeasu aba jeedeaba gheang'u.'"
40026019	Gwasinda Giinealanga ng'asheega gidarukusiinda Yeesu ak ghoang'eat sinooda Basakka.
40026020	Huuw shing'ada goopteada Yeesu sea giinealangaaschi attamaniyyeenya nea gweagiischi.
40026021	Damani agiischeewean, gwayeeshsha, “Aba huumwa, geayeeshshineegwa, siyagi aba jeedeang'wa gayghwalaabwan bwadaw.”
40026022	Gagiisan giinealanga muuchchi, ak gaba siisi anyaashta nea gwayeeshsha, “Siida aniini Ng'uttamiida?”
40026023	Ghwasha nea gwayeeshsha, “Siida jea dang'utta buurda sea niny niih siida jea ghwalaabwan bwadaw gil.
40026024	Balleanda siida gaygawa, gawuurji gidaghayi sing'oorsiinda, amaduw eadashageada siidida jea ghwala bwadaw Balleanda Siidean! Siisi ghang'wana gwachchi ea meeji.”
40026025	Gwayeeshsha Yuudayda jea ghwala bwadaw, “Rabi, aniini ghanea?” Gwayeeshsha niny, “Girgu ang'iing'i.”
40026026	Damanda agiischooda gageanu Yeesu mukkatte ak gang'ushsha, ak ghabwanach, ak ghoadaw giinealangaaschi nea gwayeeshsha “Oang'ng'waanya ak ghooyaaji, niih sasedeanyu gil.”
40026027	Ng'atta gageanu bayookta, ak gabadiischeesa, ak ghoadaw nea gwayeeshsha, “Aleayda bayoogi oagasean.
40026028	Aba gideaba suuh foojeandeanyu bea neajeeda gil, ak geahiida appadahuukka fuga saang'a aba geandeayda ring'eeda.
40026029	Gaydayeeshshineegwa maygudu dabiikta dali gichcha difaayeeda sabiibu ea eaghus dabiikta dali gichcha gea eashish sea agooga aba jeeda sugoochcheandumeeda Bwaabwa.”
40026030	Iing'atta sarmeeda duumda, ghang'eatng'eat gaweay uhuuda gijeeda masaytunajeega.
40026031	Gwayeeshsha Yeesu saawa, “Aweani bea ghamneawean gajastaan oagasean aba gideaba geang'waar, ‘Gaydabwar jeagiischoochcheanda, ak gayghwadarda hawanda gisilga.’
40026032	Iimuchchu nea ghang'atta dunnoodeanyu gaydeasheedeawaneegwa dawa Galilaaya.”
40026033	Ghwasha Betro nea gwayeeshsha niny, “Eara ghamwachmwachnyi buuneeda ak gwanung'useey heeda, aniini maydanung'useey heeda eara hay.”
40026034	Gwayeeshsha Yeesu niny, “Aba huumwa geayeeshshineey aweani bea ghamneawean heeda miih googuuleewa nnghaghooda, gajeenishaang'nyaan niba samwagu.”
40026035	Gwayeeshsha Betro, “Eara ghoaw miyeeda emewdeayeena maydashaang'nyi eara hay.” Ghwanyaashtunu giinealanga sean.
40026036	Iiduw goodeayi Yeesu ea saawa jeeda madamnyeanda mwanang' suguura Getsemaani, ama ng'atta gwayeeshsha giinealangaaschi, “Oppitpiida aba hiji dawa hoowa damwaash Aseetta.”
40026037	Ghwaat Betro sea oorju iyyeenya bea Sebedaayo, ak ghang'ut giseaneega ea gwadeawiit.
40026038	Miighoaw gil gwayeeshsha, “Guroroodeanyu eagisaneat muuchchi ea ghwariikghta dami, ooppitpiida aba hiji nea ghoang'ng'wearu sea aniini.
40026039	Hean gawa mwadi gilimwanang' ak gwatkuy ak gakkula gheamamdaannyi ng'eanyi ak ghamwaash Aseetta nea, gwayi Ea Bwaabwa, iimmuusi ginung' ghwasajaadawanaan bayoogi, ea adaghoaw gideagassiidi aniini, nung' ghoaw gidigassiidi ang'iing'i.”
40026040	Ghang'eat gawa heeda giinealanga ak ghwahitta nea nilil. Gwayeeshsha Betro, “Heappi mimmuusi gideaba gajang'wearni eara jeemba aseedeanagi eesa aniini?
40026041	Oang'ng'wearni nea ghoamwaashchi Aseetta ea mwoappittani jeeda simsimda; gurorooda ghwanyawa gagasa, amaduw ang'arng'ar saseeda.
40026042	Gabiikta deabiyyeenya ak ghamwaash Aseetta nea gwayi, ea Bwaabwa, iimay ghwasajaadawanaan bayoogi ea eeghus daleayda nung'waanda gwasa gidigassiidi ang'iing'i.”
40026043	Gabiikta gichcha heeda giinealanga ak ghwahitta nea nilil aba gideaba nudurmaniidi gheanyanga nyaawa aba ruweanga.
40026044	Gabiikta gwanung'usa heeda ak gawa ghamwaash Aseetta deaba samwagu nea gwargu ng'asheega gwachchi.
40026045	Ng'atta gabiigu heeda giinealangaaschi ak gwayeeshsha, “Abissiina alla nea goofuufchi? Adaaha nihidu damanda ak Balleanda Siida gajeayiin geattinga fuga riing'eega.
40026046	Ang'eatng'eada, eweaya; oang'ng'wearda siida jea ghwalaabwan bwadaw nukkwa nineekkiit.”
40026047	Damanda duugwandeawa hoowa nea gabalool ghwahidu Yuuda nea gaba jeedeaba giinealangiga attamaniyyeenyean, nea goodeannyi sea emeeda mideawa bwaangajeega ea gulupkeakka nea goojeagu ashoohoodiga hees ea gweargwa.
40026048	Iiduw siitta jea ghwala bwadaw Yeesuun abeeda ea nigeawiit ghoadaw gwadeagooda nea gwayeeshsha, “Siitta jea dasamiin ajeeng'ni gideaba niny gil, abeeda ghoang'ng'waanyi.”
40026049	Hean gwanekkiissa Yuuda Yeesu ak gwayeeshsha, “Seayu Siida haw!” Amwahit ghwasam.
40026050	Gwayeeshsha Yeesu niny, “Ea siideaduupcheewi, ghwasaan anda gindi hiji?” Ng'atta ghwahidu Fugiga ak ghoang'ng'waay Yeesu.
40026051	Gageanu Oorjeanagi aba jeedeaba oorjookka gwachchi mideawa Yeesuun, ak ghoahakta geadi ak gafagu bwaangeadaannyi, ak ghwalas soomjeandida bea ashoohoochcheanda hawiin, ak ghwalach iitta.
40026052	Gwayeeshsha Yeesu niny, “Adealda bwaangeadang'u jeeda labaldaannyi, aba gideaba siida bwarda bwaanga, eara niny gajeabwara bwaanga.
40026053	Moanali gideaba gwachchi ghammuuschi damus Bwaabwa ammii ghoaw gil gaygoojeagu lugooda saang'a bea malaykajeega?
40026054	Abeeda gaygwasamwattaan Ng'ooruutka ayi niih gidamiisa ghoawda baloolda gil?”
40026055	Damandida gwayeeshsha Yeesu emeeda, “Assagooga ghoapkaannyi oang'ng'wanyaan nea gooyeadu bwaangajeega ea gulupkeakka ghoanung' dawuurji mareanghweanda? Eawoojusu geabiitti gheeda sibatta Aseetta nea geanealshi ak ea moong'ng'oonnyean!
40026056	Ghamneawa eanisa ng'asheesu seaniin gwasa Ng'ooruutka ghayi bea sibaneeda.” Iiduw gwanung'usa heeda giinealanga ak gwasalda.
40026057	Hean gageanu Fukwachchi ang'ng'waay Yeesu ak ghwaat gheeh Gayafeeda was ashoohoochcheanda haw, nea nibattiisa geat ng'oorshoodiga ea gweargwa.
40026058	Ghwaat geeshta Betro nea gameaji ea sheagi ea ghwahitta seammooda gheeda ashoohoochcheanda haw, gaweay jeeda gheeda nea goodeayi furiischoodiga nea gagasa ghwadaah gichchea eesin.
40026059	Hean gagasa Ashoohoodiga hees ea gweargwa sean bea gheeda girgweageeda ng'asheanda ng'uyyeega jea emuuwwu appadayda Yeesu jea iiduw eenuuksa,
40026060	iiduw ea mudughwanyas ng'asheanda jea ennoas earappeadi buwa mushoodiga saang'a bea ng'uyyeega. Hean iiduw aba huydeanda ghwahidu fiih iyyeenya
40026061	ak gwayeeshsha, “Siisi ghayi gwayi, ghammuuschi danyarja gheawi Sibatta Aseettean ak geabiikti dadeas gichcha aba askwearjooji samwagu.”
40026062	Ghang'eat Ashoohoochcheanda haw ak ghoanyaash, “Heappi mwayshaaha eara ng'ashaani? Fiisu gamuuwu naaha appadaydaang'u?”
40026063	Ghwasiinda Yeesu. Gwayeeshsha Ashoohoochcheanda haw, “Eaniyean aksiina Aseetta majeek habeawooda rukuneasa ang'iing'i ea guwosi Gristo, Balleanda Aseetta.”
40026064	Gwayeeshsha Yeesu niny, “Girgu ang'iing'i. Asi gaydayeeshshineegwa, ghang'eada ghamneawa gajadaaha Balleanda Siida nea goopteada aba meatkweeda geattinda dugwa hoauur, nea ghwaana badayda shamooghuutka humng'eeda.”
40026065	Aba damani ghabwashaada ashoohoochcheanda haw hang'weakkaschi ak gwayi, “Ning'eawi Aseetta. Gudeegassa mushooduspwa naaha gichcha? Asi ghamneawa nukkwa siyiinyi ging'wakkaaschi.
40026066	Gooyeennyiin agooga aba girgweageedeang'wa?” Ghwasha Saawa nea gwayeeshsha, “Gammiisa gideaba gajeenuus.”
40026067	Hean geeng'ng'uriisa ng'usheega gheamamdaannyi, nea geabwar digeanga; nea suurja gagul,
40026068	nea gwayeeshsha, “Ea Gristo! heappi daaha aajaanala siida lasnyi?”
40026069	Aba damandida Betro goopteada aba seammooda. Hean gaweesa hudagi bea gadiyeeda ak gwayeeshsha, “Eara ang'iing'i gindeaydooscheewi Yeesuyda Galilaaya.”
40026070	Ghwashaang' Betro aba madeeda buuneeda nea gwayeeshsha, “Aniini mwanali eara gidurgu”
40026071	Iiduw nea gwaritteawa gidaghuut gabiikta ghwadaah hut nuut bea gadiyeeda ak gwayeeshsha, fuga ghwanyawa mida hoowa, “Siisi gwachchi gwandeayi sea Yeesuuyda Nasareti.”
40026072	Gabiikta ghwashaang' Betro nea ghwaak habeawooda nea gwayeeshsha, “Aniini siisi mwanali”
40026073	Ng'atta gheadi nuwaas gaweay Fukwachchi mida hoowa heeda Betro ak gwayeeshsha, “Aba huumwa earang'iing'i guwosi siyagi aba jeedeaba fukka aba gideaba ghoahiimu baloaldaang'u.”
40026074	Damani ghamwaashta geaw Betro nea ghwaak habeawooda nea gwayeeshsha, “Aniini siisi mwaanali.” Deagheatta googuul nnghaghooda.
40026075	Hean ghoapkaat Betro ng'asheega heetta rukusa Yeesu, bea gideaba, “Damanda migooguula nghaghooda gajeenishaang'nyaan niba samwagu.” Gwaritta jarooda ak gooyyeawda.
40027001	Imuchchu nea ghaghar gayeew gagasa Ashoohoodiga hees ea gweargwa gichchea gwanuusta Yeesu.
40027002	Geerada aba biingu ak geayaat heeda Bilatto nea siida ambal ng'eanyiitta gil.
40027003	Iiduw nea ghwadaah Yudaayda heetta laah bwadaw Yeesu gideaba sirgweaksa, ghang'ut giseaneega ak googuumsa ashoohoodiga hees ea gweargwa shilingajeekka attiktam ea damanamughuushiin.
40027004	Gwayeeshsha, “Neadiinyi aba gideaba ghadaydi siida manda gidinyeanda ennus.” Gwayeeshsha Saawa, “Neada ghwadaseasaani aseasa? Ng'asheanji gabeachcheeweey ang'iing'i.”
40027005	Hean gwahisa niny shilingajeekka jeeda gheeda sibatta Aseetta, ak ghang'eat gawa amwahitta ghwaratta geaw.
40027006	Gageanda ashoohoodiga hees shilingajeekka nea gwayi, “Mammisiina gideaba gajeayiina jeeda gheaseeda aba gideaba suuh lappiyeeda foojeanda gil.”
40027007	Gwaneaji ak ghwashaaha lappiyeetta madamnyeamba siisi sineadayyi dahuundiga ak ghoaw heeda jea ebunnyiisa rabasta.
40027008	Ghoaw gida duueguureewa madamnyeandida madamnyeanda foojeanda ea ghwoaw ghamneawa.
40027009	Ak gwasa ng'asheega ghayi rukuta sibaneeda suguura Yeremiya gideaba, “Gageanda lappiyaji diktaam ea damanamughuush moonneeda ghayi bea siida mwas fuga Israeeli gideaba gayghoadayda,
40027010	ak ghwashaaha madamnyeanda siida sina dahuundiga gawuurji gidaghayi eshshindanean Ng'uttamiida sinnda.”
40027011	Geanung' ghaminaada Yeesu aba madeeda siida haw bea ng'eanyiitta. Hean ghoanyaash Siitta haw bea ng'eanyiidean nea gwayeeshsha, “Ang'iing'i guwosi sugoochcheanda fuga Yahuudi?” Gwayeeshsha Yeesu, “Girgu ang'iing'i.”
40027012	Nea aba damandida argweaksiina ashoohoodiga hees ea gweargwean ghanyea mwasha eara ng'ashaan.
40027013	Hean gwayeeshsha Bilatto, “Miyiinyi ng'asheesu sean sumuwwunaneeyiini?”
40027014	Ghanyea mwasha Yeesu eara ng'ashaanjagi ea ghahamng'eanyi siitta haw bea ng'eanyiittean muuchchi.
40027015	Iissa eaweeda ghweelmeeda gageanu siida haw bea ng'eanyiida ak goottin siyagi wassean mida ghealooniga gasa emeeda.
40027016	Aba damandida gwanda siisi nalaat muuchchi was siida ghealooniga suguura ghawungaaschi Baraaba.
40027017	Hean iiduw nea ghabwat geat buuneeda ghoanyaash Bilatto gideaba, “Googasayi deattin ng'eaha, Baraabahi ghana Yeesuuyda suguura Gristo?”
40027018	Ghoanyashtaydunu nea ghwanal gideaba geayaat headaannyi aba lachng'eanyiida.
40027019	Damanda mideawa Bilatto uhuuda hoorgeeda argweachcha goojeakta gatmoadannyi siida weah gwayeeshsha, “Adiiduw gighasi geaw siisi doabiiwaadiin, aba gideaba geesawanan muuchchi aba jeeda girgweatka appadaydaannyi.”
40027020	Gageanu ashoohoodiga hees ea gweargwa ak ghaghoash buuneeda nea gwayeeshsha, amsa ettinneegwa Baraaba ak geenuus Yeesu.
40027021	Ghoanyaash siida haw bea ng'eanyiitta nea gwayeeshsha, “Googasayi deattin ng'eaha aba jeedeaba fiisu assiyyeenyean?” Gwasha saawa, “Baraaba.”
40027022	Gabiikta Bilatto ghoanyaash nea gwayeeshsha, “Ghamneawa googasayi dahindaan Yeesuyda suguura Gristo?” Gwayeeshsha sean, “Anngoora.”
40027023	Ghoanyaashta Bilatto nea gwayeeshsha, abwanaaha? Neada ea nidiinya naaha? Gabiikta saawa ghoaraanya gijuureanda nea gwayeeshsha, “Angoora”
40027024	Daah Bilatto gideaba mwanyasa gil ghoahaada nyarasta, gageanu beega ak goohuun geattingaaschi aba madeeda emeeda ak gwayeeshsha, “Aniini manda gichchea ghwaagan aba foojeadeaba siisi asawsiina agooga nea goobwageat.”
40027025	Ghwasha Buuneessean nea gwayeeshsha, “Nung'waada foojeandeaba siisi ghapka badahuukkaasa ea gea diibigaasa!”
40027026	Hean gageanu ak goottissa Baraaba, hit bayiiga Yeesu aba mughoowooda ghoadayda Yeesu enngoorsa uhuuda beehiida.
40027027	Gageanu shirikkarajeanda siida haw bea ng'eanyiitta ak ghwaat Yeesu jeeda gheeda sugoochcheanda, ak gabassa geat shirikkareeda sean.
40027028	Geafwakta hang'weakkaschi ak geekkwealsa hang'da oomu.
40027029	Geanap shiipka halaghweenga, ak geayiin uhuuda Yeesu, nea geegeanu muudeanda ak geayiin gattindannyi bea dugwa. Iissa geetkuy ammwadeadaannyi nea geejuuga nea geeyeeshsha, “Seayu, Sugoochcheanda Yahuudi!”
40027030	Geeng'ng'urriisa ng'usheega nea geegeanu muudeanda ak geabwara uhuuda.
40027031	Iing'atta jukkooda geegeanda hang'dida ak geeshuup hang'weakkaaschi hii geayaat engoor.
40027032	Iiduw nea gaweay geadaah siyagi suguura Simoneeda ng'eanyiida Girene, ak geediing'sa ghwasar behiidaannyi.
40027033	Sihitta hiji suguura Golgootta (nea gideaba dea Geapkeeda Uhuuda gil,)
40027034	geattaw difwayeeda sikkuuyi sea gidang'weanda, hean samu niny ghaheawa ghwali.
40027035	Iiduw nea ning'atta gingoorda geelaja hang'weakkaschi nea geeng'alealleesa;
40027036	gobiitpiit nea gafur.
40027037	Geayiin deascheeda uhuudaannyi ng'asheega siihaaktaaw sung'waardunu, “Niih Yeesu gil sugoochcheanda Yahuudi.”
40027038	Abeeda gwanda fiih iyyeenya was mareanghooga siingoruudayi sea niny, dea manda meatkweadaannyi bea geattinda dugwa, niirja gwanda meatkweeda geattinda ghaadaam.
40027039	Iissa fuga ng'atta aba naweeda goong'eawi nea goodiindiil iheenga nyaawa nea gwayeeshsha,
40027040	“Ang'iing'eeda jea gwanyarja gheeda sibatta Aseetta ak ghwadeas aba eawooji samwagu, asi lealni geaw! Iiwosi Balleanda Aseetta, girarang'aanani uhuuda beehiida.”
40027041	Gwasunu eara ashoohoodiga hees ea ng'oorshoodiga ea gweargwa, gabarra budeay nea gwayeeshsha,
40027042	“Gwalealu suurja ak amwoammu gwalealu geaw. Niny sugoochcheanda Israeeli gil; asi dararang'aanana uhuuda behiida ghamneawa ak abeeda earaseasa gajeamwasa.
40027043	Niny ghaghus Aseetta ea dalealna ghamneawa iigasa, aba gideaba gwayi, ‘Aniini Balleanda Aseetta.'"
40027044	Eara Fukka was mareanghooga singooruuday sea ninyiin gong'eawi.
40027045	Ghang'eada aseetteaba lah ea ghwahitta aseetteaba shageash gwadukta ng'eanyissean misaneeda.
40027046	Iiduw nea nihitta aseetteaba shageash gooyyeawuda Yeesu nea gooheedu daghatta nea gwayi, “ Eloyi, Eloyi lama sabaktani?” Nea gideaba, “Aseetteanyu, Aseetteanyu, anda nunung'usean heeda?”
40027047	Iing'shi fukka gwachchi miinaada aba hoowean ng'asheesu gwayeena gaguursa Eliya.
40027048	Ghafwach Siyagi ak gageanu ghabuscheanda ak ghoannyit beega ng'weani ak ghwayiin uhuuda muudeanda ak ghoadaw ghwali.
40027049	Gwayeeshsha buuneeda mwaatkwa, “Oommeasa eadaaha ea jea ghwaan gwalealu.”
40027050	Gabiikta Yeesu gooyyeawda nea gooheedu daghatta amang'atta ghoabitta gurorooda.
40027051	Ghabwaasha, hang'da subwaasha gheeda sibatta Aseetta nibiyyeenya, ghang'eada humng'eeda ea gagul ng'eanyi, gwasim geaw ng'eanyiida ak gabearshachchi lagheanga hees;
40027052	ghwajaada ghuusiga bung'eadinga ak ghang'eatng'eat sasanuukka saang'a bea fuga ghayi lil.
40027053	Rinna jeesinga bung'eadinga nyaawa ing'atta dunnoadaannyi, gaweay jeeda mujiineeda ghaydit ak goohiimsa geat fuga saang'a.
40027054	Hean daah shirikkarajeanda haw ea fukwachchi fur Yeesu gidasimda geaw ng'eanyiida ea ng'asheekka ghwanyawa bunuun, ghabeal muuchchi nea gwayi, “Aba huumwa siisi Balleanda Aseetta gil!”
40027055	Abeeda aba hoowa gwanda gadeemga saang'a ng'ula nea sheagi. Suu gadeemga ghayi eadu geeshta Yeesu nea gwaleabu Galilaaya nea gagadiyeesa.
40027056	Aba jeannyaawa gwanda Mariyaayda suguura Magdaleena ea Mariya gheamatta Yakkobo ea Yoseefu, ea gheamatta oorjooga Sebedaayo.
40027057	Iiduw nea ghoaw shing'ada ghwahidu siyagi was meanang'oochcheanda bea ng'eanyiida Arimattaya suguura Yoseefu. Nea abeeda eara niny ea giinealaneeda Yeesu gil.
40027058	Gawa heeda Bilatto ak gamus saseeda Yeesu, hean ghwanung Bilatto eattawa.
40027059	Gageanda Yoseefu saseeda Yeesu ak gookwealsa hang'deesh miy.
40027060	Ak ghwayiin jeeda bung'eadaannyi eesh ghayi gurgursa jeeda harearacheanda amwahit gooreakreaksa lagheaneeda haw ghuutta bung'eeda ak gawa.
40027061	Damandida goobitpiit Mariyaayda Magdaleena ea Mariya niirja nea goofuursa jeesinga nyaawa bung'eeda.
40027062	Hitta eaweetteaba iyyeenya was eaweeda giding'ding'deayda, gabassa geat ashoohoodiga hees sea Farisayajeega heeda Bilatto,
40027063	gwayeeshsha, “Ea Siida mureeda, sipkaachchi gidaghayi rugu siitta milmiliin damanda miih ghameawa gideaba, ‘Ing'atta eawooji samwagu gaydaduudu.’
40027064	Asi nung' eefur bung'eeda muuchchi ea ghang'atta eawooji samwagu, aba gideaba gajiiduw ghapka giinealangaaschi ak gwajagwat amaduw gwayeennisa buuneeda, ‘Niduunna miyeeda,’ Rengaweega huydean gayghwalaabwa hoowa dea madeeda.”
40027065	Gwayeeshsha Bilatto saawa, “Goondeawi furiischoodiga aweayeena afra muuchchi aba gidoammuusti.”
40027066	Hean gaweay ak gafur muuchchi heeda sibunnyiisa buuneeda nea geerroor lagheaneetta ak geayiin furiischoochcheanda.
40028001	Iimuchchu nea ning'atta sabatto, nea ghaghar gayeew eaweeda madeeda bea wikkajeanda, gawa Mariyayda suguura Magdaleena ea Mariyaydida bea iyyeenyean ghwadaah heeda sibunnyiisa buuneeda.
40028002	Hean gwasimgeaw ng'eanyiida muuchchi, ak gwashubean malaykajeanda humng'eeda bea Ng'uttamiida leabu humng'eeda amwahit ghoaraakghraakghta lagheaneedida sidukuteawa ghuutta bung'eedean ak goopteadawa.
40028003	Nea gheamamdaannyi ghawaar dadamandeeda nea hang'weakkaschi ea eashish ghawaar gapkeanda.
40028004	Daah furiischoodigiga ghabeal muuchchi nea ghabwaadan ea gawuurji fuga nimeewa.
40028005	Ghwalamda malaykajeanda humng'eeda ak gwayeeshsha gadeemgiga, “Agooga adoabealli; ghanalli gideaba googasayi Yeesuuyda heetta singoor.
40028006	Manda hiji aba gideaba nuduutteayda gidaghayi rukuteayda. Apkaani adaaha heeda heetta siyiin.
40028007	Asi ahalageat ak gooweayi arukusiina giinealangaaschi gideaba niduunna miyeeda, ak ghamneawa ea nisheedeawaneegwa gawa Galilaaya, iyoahitti hoowa gajadaaha. Asi abean nearukuneegwa.”
40028008	Ghwalamwajaada ghabeawa heeda bung'eeda aba muuwda nea gang'weela muuchchi, gwasalda ak ghoadaw giinealangaaschi iitta.
40028009	Hean gwaroonnyi Yeesu sea saawa ak gwayeeshsha, “Seayu!” Gwaneekkiissa ak ghoang'ng'waay geeshanga ak ghaghadoawan.
40028010	Ng'atta gwayeeshsha Yeesu saawa, “Adoabealli! Aweayeena ak goorukusi oorjoogiyya gaweay Galilaaya amahitta hoowa gayaghwadaahan.”
40028011	Damanda beawa, ng'ulla gwanda furiischoojusu weay mujiini heeda ashoohoodiga hees ak ghoadayda iitta ng'asheega sean bunu.
40028012	Hean gwaroonnyi sea gweargwa ak gabalool, hit geattaw furiischoodiga lappiyeeda saang'a,
40028013	nea gwayeeshsha, “Ayeeshshiina buuneeda, ‘Ghwahidu giinealangaaschi eawa nea sililli ak gwajagwat.’
40028014	Amadeeppa ghwanyas iitta sugoochcheanda bea ng'eanyiida, gajeeppaloola niny ak gajeegeandeawaneegwa shatta.”
40028015	Gageanda lappiyeetta amwang'atta gwasinda baloolda gissurukusiinda. Gageawiit iitteaba ng'asheanji aba jeeda fuga Yahuudi ea ghwoaw ghamneawa.
40028016	Gaweay Giinealangiga attamwanagiin Galilaaya nea ghoaburbuur heayeeda ghayi rukusa Yeesu saawa.
40028017	Hean daah ghaghadoawan, nea mwaatkwa ghamwachmwach jeesinga nyaawa.
40028018	Ghwaan Yeesu heannyaawa ak goobalool ak gwayeeshsha, “Sugoonan gheambalmeeda sean aba humng'eeda ea ng'eanyiida.
40028019	Asi aweayeena ak ghoanung' ghoaw emoojiga sean giinealanga, nea gobattiisannyi saawa aba gheawunga Aseetta was Bwaabwa, ea gea Balleanda, ea gea Gurorooda Ghaydit.
40028020	Oannaala ghoang'ng'waay ng'asheega sean eagoonnyeegwa. Ang'ulla aniini geendeayi sea agooga galeega sean ea gagul mudeanooda ng'eanyiida.”
41001001	Niih gidangeatta Giijasta Miy bea Yeesu Gristohi was Balleanda Aseetta.
41001002	Gawuurji gissung'waarda aba jeeda gittabooda sibaneeda suguura Isaaya gideaba, Gwayi Aseetta, “Ng'ulla gaydeajeagu giijasoochcheanji itteanyu jea gosheedeawaneey ak gayghoaw Siichchea gwasinney naweadaang'u.
41001003	Gwanda Siisi nyearra ghuutta jeeda dareapcheeda Asissiina Ng'uttamiida naweeda olleappa naweadingaaschi.”
41001004	Yohaaneeda Abattisachchi gedeaksa jeettareapcheeda nea gwarukkwiisa buuneeda gideaba adukkuunana ng'asheega munyas ak geppattiisan ak gwasamsa Aseetta ring'eega nyaawa.
41001005	Goreemsa Yohaana emeettuw leabu ng'eanyiissean bea Yudeeya eaghoaw fuga Yerusaleemossean, ak gwadukkuuna ring'eega nyawa ak geppattiisan aba jeedeenda Yordaani.
41001006	Abeeda Yohaana gokkwealli hang'da sisna budeega ngamiya nea gwarattiisa manandannyi ghealooda. Ghoaw daghwardaannyi deashamga ea maleeda dareabeetta.
41001007	Gwarukkwiida Yohaana ng'asheega nea gwayeenniisa, “Gwanda sichchea ghwahidu jea ghwaduupnanaan geash. Siisi gaburdeawean uurda eara aniini mammisean dahiiy geaw ak geameewji deandoadaannyi.
41001008	Aniini geabattisananeegwa beega, Niny gaygobattisaneegwa aba Jeammeeda Ghaydit.”
41001009	Damandida ghwahidu Yeesu nea gwaleabu mujiineeda siyi Nasareetti mida Galilaaya, ak gobattiisan Yohaana aba jeedeenda Yordaani.
41001010	Siyeeng'na jeedeenda deagheetta ghwadaah nea ghwajaada bugusta humng'eeda ak gwashubeesa Jeammeeda Ghaydit nea gawuurji ghariibajeanda.
41001011	Ghwanya Ghuutta leabu humng'eeda nea gwayeeshsha, “Ang'iing'i guwosi Jeepteanyu abwariinyi gwadan jeedeanyu.”
41001012	Miighoaw gil ghwaat Jeammeeda Ghaydit ea gawa dareapcheanda.
41001013	Gobiida hoowa askwearjooji haradam nea gwasimsim Shattaani. Abeeda aba hoowa gwandeaydooschi diyeanga jarooda, nea ghaweadaada giijasoodiga humng'eeda.
41001014	Iiduw nea sijaksa Yohaana ghealooniga gawa Yeesu ng'eanyiida Galilaaya, nea gwarukkwiida Giijasta Miy bea Aseetta
41001015	nea gwayeenniisa, “Nugul damanda, nea gheambalmeeda Aseetta ea nineekkiit, Adukkuunana ring'oojiga ak ghoamwaschi Giijasta Miy.”
41001016	Iiduw nea Gwasik ghuutta basooda Galilaaya ghwadaa fiih iyyeenya leallu ghweayeega nea Simon gil ea oorjeeda ghaamwat siyi Andereya nea gwalealluuna ngheearga nyaawa ghweayeega.
41001017	Gwayeeshsha, Yeesu, “Ayeanni geeshteanyu. Gaydanung' ahuuwa fuga jea gwaleallu buuneeda.”
41001018	Gwanungu'sa heeda gheareedanga nyaawa aba geeshangiga ak ghwaat geeshta Yeesu.
41001019	Gawa Yeesu mwadi gili mwanang' ak ghwadaah Yakkobo ea Yohaana, oorjooga Sebedaayo nea gwanda jeeda maleambooda nea ghwanapnap gheareedanga nyaawa.
41001020	Deagheatta gaguursa Yeesu ak gwayeeshsha, oyeanni geeshteanyu, Ghwanung'wa heeda ghweanda nyaawa was Sebedaayo sea fuga gadiyeeda jeeda maleambooda ak ghwaat geeshta Yeesu.
41001021	Ghwahitta Yeesu ea ginealangaaschi mujiineeni suguura Gapernaumu. Hean hitta eaweetta sabatto gawa Yeesu jeeda ghooriida fuga Yahuudi sinnealshachcheewa ak ghoang'eat ginealshooda.
41001022	Iiy buuneessean aleeysiit ghwanung' ghahamng'eanyi aba ginealshoadaannyi, aba gideaba niny monealsheatta ginealshoodiga diineeda Yahuudi niny gonealsheatta siida mideawa gheambalmeeda
41001023	Deagheatta gwarinna jeeda ghooriida sinnealshachcheewa Siisi bearji meang'nyeandeenda
41001024	Gojuur nea gwayi, “Gendeayeesi naaha sea ang'iing'i Yeesuyda Nasareetti? Guwuni lasa uhuudeanya? Ghanalli siiduwosi guwosi siida Ghaydit bea Aseetta!”
41001025	Gojuursa, Yeesu meang'nyeandeenda nea gwayeeshsha “Siinda! Ritteawana Siisi.”
41001026	Godumduum Meang'nyeandeenda siidida ak goguul aba nyeashta haw ak gwaritteaysa.
41001027	Ghahamng'eanyi buuneessean, nea gonyeari geat, “Suuh ana ng'asha? Heappi, niih ginealshooni bunuu? Siisi gwandeawa gheambalmeeda ea joriischooda hoana meangeenda nea ghoawal gheang'da!”
41001028	Gabay gageawiit iitta Yeesu aba jeeda ng'eanyiida sean bea Galilaaya.
41001029	Deagheatta gwaritteawa Yeesu jeeda ghooriida sinnealshachcheewa ak gawa nea godeayi Yakkobo ea Yohaana ea gaweay jeeda gheeda geaba Simon bea Andereya
41001030	Abeeda gwanda Gheamadoanagia agweaji Simon nea gwanda muunda gabearji sheagheeda ng'waan. Duughwahidu Yeesu geebay eattaw iitta.
41001031	Gaweesa ak ghoang'ng'waay geattinda ak gagatgat, ak gwaritteaysa sheagheeda, ak ghang'eat gagadiyeesa buuneeda.
41001032	Mikta aseetta ghapka buuneeda heeda Yeesu nea geyeassa fuga sean miyeani ea fuga bearji meangeeniga.
41001033	Gabassa geat fuga sean bea mujiineetta madeeda gheeda.
41001034	Ghoahaap Yeesu fuga saang'a bearji geyoonuung'weakka sean nea ghahoan meangeeniga saang'a, ak ea meanung' ghwanya ghuusiga meangeenda aba gideaba ghwanal niny siida was.
41001035	Muchchu nea gudea beashatta gil gawa Yeesu hichpa geaw ak ghamwaash Aseetta
41001036	Gawa Simon nea godeayi oorjooga suurja gagasa Yeesu
41001037	Sidaah geyeeshsha, “Gagaseadayyeey Gilinyooh ea siida.”
41001038	Gwayeeshsha Yeesu, “Essiipta eweaya darooraw suuk darukuta ng'asheanda Aseetta eara aba hoowa aba gideaba gidaghayi ang'waarji gil.”
41001039	Iiduw gawa gwaneayeewa jeeda ng'eanyida Galilaaya sean nea gwarukkwiida ng'asheega aba ghoorajeega nyaawa sinnealshachcheewa sean nea ghahoan meangeenda.
41001040	Iiduw ghwahidu heeda Yeesu Siisi beardooschi udamusuura hidu gwatkuy ak gamus nea gwayeeshsha, “Iigasayi gimmuusi amminnaan!”
41001041	Ghabwayda Yeesu siidideani, ak ghoahaakta geattindaannyi ak ghoang'ng'waay ak gwayeeshsha, “Geagasayi miinni!”
41001042	Gwaritteaysa siida udamusuura aba geeshangiga ak ghammiidu.
41001043	Hit ghamiin gheeng'da ak ghwanung' gabay ghabeawa howa nea gwayeeshsha,
41001044	“Asi Una nea adirukusi siih ng'asheanji. Una ahimsiina geaw ashoohoochcheanda, ak gidaydi haleanjeeda siyeada ghadooweeda was gidaghayi rukutteayda Muusa, eanal gideaba ang'iing'i nihaabi.”
41001045	Beawa hoowa Siidida gwarukusa siisi roonnyi sean, ea ghwayiiy gilinyooh ea siida gil. Iiduw Yeesu ea mudu ghwanung' ng'asheesu gabadaksa beatta jeeda mujiini. Gwajireada gawa hichpa geaw ak eara gwasa goremsiina buuneeda meadajeega sean aba hoowa midean.
41002001	Iing'atta eawoojusu ng'ay gabiikta Yeesu ng'eanyiida Gapernaumu ak gabay ghwanyas buuneeda iitta gideaba gwanda ghoah.
41002002	Goweameesa fuga saang'a ghoah ea gwadukuta eara seawadeeda gidaghuut. Gwarukkwiida Yeesu Giijastaannyi.
41002003	Iiduw ghwahidu fiih ang'wan nea gwasareennu siisi miyaan bearji gibittunooda damealga
41002004	Sihhiidu siida miyaan nea geegasa eayaat gah heeda mida Yeesu ghwaroat naweeda aba seang'ayda buuneeda. Gaweay ak ghwasaaw uhuuda gheeda deascheeda mida Yeesu, ak gessiik siitta miyaniin nea gwanda badayda muundaannyi, ea eaghatghat ammadeeda Yeesu.
41002005	Daah Yeesu masaweega nyaawa gwayeeshsha siida miyaan, “Jeepteanyu, ring'eagaagu sisamsa.”
41002006	Abeeda gwanda hoowa Ginealshoodiga mwaatkwa bea diineeda Yahuudi gwachchi abitppiit nea gwayeena aba jeesinga nyaawa
41002007	“Assiisi gwarukutaydaan ng'asheesu? Niih gong'eawi Aseetta! Ghanyeamanda siisi ammu gwasamsa ring'eemba nuut, geaghus Aseetta akghwahit.”
41002008	Gwajeeng'u Yeesu ng'asheega baloola jeesinga nyaawa ak gwayeeshsha, “Ghamwach-mwach naaha jeesing'eagwa?
41002009	Awussus anneeda aba hedeang'wa gideaba gearukusi siisi abittu damealgean gideaba, ‘Sisamsa ring'eedaang'u ghana gideaba geyeeshsha ng'eada, Geanda mundaang'u ak guwi?’
41002010	Asi geagasayi anala gideaba Balleanda Siida gwandeawa Gheambalmeeda jea gwasamsiina buuneeda ring'eega aba ng'eanyiida.” Ng'atta gwayeeshsha Yeesu siidida bearji gibittunooda damealgean.
41002011	Geayi ng'eada, “Geanda mundaang'u ak guwi ghoah.”
41002012	Ghang'eat ak ghamughut muunda ak gawa nea geadahaada sean. Ghwanung' ghahamng'eanyi buuneessean ak ghoaghambiit Aseetta nea gwayi, “Ng'asheanji miyeadaaha eara heeda ghayi.”
41002013	Iiduw gabiikta Yeesu hoowa bea ghuutta basoodean. Gaweay emeettuw hoowa mida ninyiin, ak ghoang'eat ginealshooda.
41002014	Gawa Yeesu ghwaat naweeda ea ghwadaah nisiih Lawiiyda Alfaayo nea goopteada aba hoowa sing'ng'oonnya gwadiin. Gaguursa ak gwayeeshsha, “Benni eanni geeshteanyu.” Ghang'eat Laawi ghwaat geeshta Yeesu.
41002015	Iiduw nea gweagiischi Yeesu aba gheeh Laawi, goreemsa fuga saang'a ang'ng'oonyi gwaadi ea fuga ring'eega, nea abeeda niny gweagiischi sea ginealangaaschi ea fuga mwaatkwa ghwanyawa eattu geashtaannyi.
41002016	Daah fuga mwaatkwa was ginealshoodiga diineeda Yahuudi was Farisaayajeega gideaba Yeesu gombuuchchi fuga ring'eega geannyaash ginealanga gideaba, “Anda Yeesu ghwasaan inyas gombuuchchi sea fuga ring'eega ea gea ang'ng'oonyi gwaadi?”
41002017	Iiy Yeesu ng'ashesu gwayeeshsha saawa, “Fuga majeekcheewi magaseadayyi meang'nyeanda. Meang'nyeanda geaghus gagasa fuga miyeani. Asi eara Aniini mwawuni dagasa fuga doobiweadi. Ghawunnyi dagasa fuga ring'eega.”
41002018	Eaweechcha ghwarat jalooda ginealanga Yohaana ea gea Farisayajeega. Ghapka buuneeda ak ghoanyaash Yeesu nea gwayeeshsha, “Anda ginealanga Yohaana ea gea Farisaayajeega gwarada jalooda nea gaagu amwarada?”
41002019	Ghwalamda Yeesu ak gwayeeshsha, “Fuga suguursa nyeangiida imidahiji siidageeshshi ghoang'ng'wa ghwaat jalooda? Inyooh gwanda hiji siida geeshshi fuga suguursa mayghwaat jalooda.
41002020	Amaduw gwanda eaweetta jea egeandeawa siida geeshshi eaweechcheanji fuga suguursa gayghwaat jalooda.
41002021	“Manda siida ammu gwalagu weasta hang'deesh ak ghawaasa hang'da waas. Iisisin ng'asheanji abeeda gayghwaloadadawa weastida eshiin hang'da waas ak abeeda ghami hang'da muuchchi.
41002022	Ghanyeamanda siida jea ghwayiin difaayeeda eashish jeesinga sheargweega woosi. Iisisin ng'asheanji gayghabwashaada difaayi sheargweega, ak abeeda gaygwanyara sheargweega ak gaweay difaayi. Difaayeeda eashish geyiina jeeda sheargweega eashish!”
41002023	Eaweachchanjagi mideewa ng'eanyiida sabatto, gawa Yeesu nea gwasik jeesinga madameega ngano damani beawaan gwahirjeaweada ginealangaaschi muschoonga ngano.
41002024	Gwayeeshsha Farisaayajeega Yeesu, “Ng'ulla ghwasaan anda ginealangaagu gwasin ng'asheanda meseamma eaweetta sabatto?”
41002025	Ghwalamda Yeesu ak gwayeeshsha, “Heappi miyoassoamwana gidaghayi sin Dawdi ea fugaaschi iyeachchih.
41002026	Gawa jeeda gheeda Aseetta ak ghwaak mukkattajeega siyiin madeda Aseetta. Ng'asheanji geesin damanda waseewa Habiyattaari ashoohoochcheanda haw. Mukkatteani geaghus ghwaak ashoohoodiga nea gaba geat. Amaduw ghwaak Dawdi ak ghoadaw eara fuga mideawa.”
41002027	Ng'atta gwayeeshsha Yeesu, “Sabatto geesissa buuneeda miigideaba buuneeda geesissa sabatto gil!
41002028	Asi Balleanda Siida Ng'uttaniida gil eara aba sabatto.”
41003001	Iiduw gabiikta Yeesu hoowa bea jeeda ghoriida sinnealshachcheewa nea abeeda gwanda hoowa siida aptu geattinda.
41003002	Abeeda gwanda fiisu gasa ghoahaakta Yeesu, hean ghoamuughu ghwadaah ea jea ghoahaap siidida eaweeda sabatto. Aba sareani geegasa gichchea eanyasta ramaseanda jea eahhaaktoawa
41003003	Iiduw gwayeeshsha Yeesu siidida aptu geattindean, “Beenni hiji bea mwadiin.”
41003004	Ng'atta ghoanyaash Yeesu fukka nea gwayeeshsha, “Ghwadoabiiwi gideaba geesin ng'asheanda miy eaweeda sabatto ghana gideaba geesin ng'asheanda muy; ghang'wana gideaba geakghu eaweega ghana gideaba gelakku? Ameasha ghuttannyi geasiinda.”
41003005	Hean ghoaduup ghaang' Yeesu buuneeda aba nyarasta ak ghang'ut giseaneega idaah hang'ooynachcheekka guroruunatkeaba fugiga. Gwayeeshsha siitta aptu geattindean, “Asi adoabiiwa gattindaang'u.” Ghoadobiiw siidida geattindaannyi ak gabiikta geattinda gamajegiit.
41003006	Deagheatta gwaritta jarooda fuga was Farisaayajeega ak gaweay gang'weaschi sea fuga Heroode, ghwadaawdaaw gichchea ghwanyasta gheatta nuusta Yeesu.
41003007	Gawa Yeesu nea goodeayi ginealangaaschi ea gaweay hoowa bea ghuutta basoodean. Ghwaat geeshta Yeesu emeettuw. Fiisu gwaleabu ng'eanyiida Galilaaya ea ghoaw ng'eanyiida Yudeeya.
41003008	ea gea Yerusaleemu ea ghoaw Idumeaya, ea ghoaw eenda suguura Yordaani, ea ghoaw murdajeega mujiinajeega geaba Diro ea Sidooni. Iiy emeeda ng'asheega sina Yeesu goreemu ghapka headaannyi.
41003009	Daah Yeesu gida jea ghwariista buuneeda aba ghuutta basooda gwayeeshsha ginealangaaschi, “Anung' gosiibu maleambooda amwariisan buuneeda.”
41003010	Abeada nihaap fuga saang'a, ghapka fuga geyoonung'weakka nea gagasa ghanyi ghawaas Yeesu.
41003011	Nea fuga bearji meang'nyeandeenda inyooh gwaroonnyi Yeesu, gobedeaysa madeadaannyi nea goojuur nea gwayeeshsha, “Ang'iing'i guwosi Balleanda Aseetta!”
41003012	Iiduw gwareekusa Yeesu meangeenda nea ghoang'waniit gideaba, adoorukusi buuneeda siideawoschi!
41003013	Iiduw gawa Yeesu amawea uhuuda heayeeda gaguurriisa fuga gasa niny, Gaweay heeda fugiga.
41003014	Gagwalu fiih damaniyyeenya jea godeaydooschi jea ghoow Giijasoodigaaschi jea gaweay gwarukkwiida Giijasta.
41003015	nea fiisu geattaw gheambalmeeda jea goruutteawa meangeenda.
41003016	Abeeda fiisu attamaniyyeenya sigwaluun geaba Simoneeda (amaduw gang'assa gheawunga siyi Betrohi,)
41003017	ea geaba Yakkobo ea Yohaana was oorjooga Sebedaayo (ghayi ng'assa Yeesu gheawunga siyi Bwaneegi, ghwanyawa isiyam ghuut gajeeyi Oorjooga Mbagiida.)
41003018	Ea Andereya ea Filippo, ea Bartolomayo, Mattayo ea Domaso, Yakkoboyda Alfaayo ea Dadeo, ea Simoneeda leabu Ganaani,
41003019	ea Yuudayda Iskariyotti was siida amaduw ghwala bwadaw.
41003020	Iiduw nea nuwa Yeesu ghoh gagaweesa heeda emeettuw ea eamudu ghwanyas niny gheatta agiischooda.
41003021	Nyas iittaannyi fuga gheannyaawa gaweay ghoang'ngwaay nea geaghay gili ning'ul geeska.
41003022	Nea Ginealshoodiga diineeda Yahuudi leabu Yerusaleemu, saawa gwayi Yeesu, “Gwandeawa Belsebuuli! Ak ghahoan meangeenda aba uurda meang'nyeandeenda haw.”
41003023	Iiduw gaguursa saawa headaannyi, ak ghoanyaash nea gwasin ak gwayeeshsha, “Ghamneawa Shattaani ghoang'ng'wa ghahoan Shattaani?
41003024	Sugoochcheandumeeda imaweechchi sugoochcheandumeeni ea maygahuweada.
41003025	Nuut gichcha eara fuga jeeda gheadassagi idardawaat gheawi ea maygahuweada.
41003026	Eara shattaani ing'uchchi geaw, ea maygudu gageanu askwearjoojiga gaygabiissa gammudean.
41003027	“Gheeda siida mwaay biissa ahoauur manda siida jea gabadaksa gawa gah ghoareat haleanjeadaannyi. Geaghus abeeda ea sirada siisi bea gheedean abeeda gheawi ghoammu siih gawa jeeda gheeda ak ghwaat haleanjeeda.
41003028	Aba huumwa Gearukuneegwa, ring'oojiga sean sina buuneeda manda dea majeesamsa, eara ng'asheega munyas rittuuna ghuusiga buuneeda gaygwasamsa Aseetta.
41003029	Sinung' siida rukkuuna ng'asheega munyas badayda Gurorooda Ghaydit, siisi majeesamsa, gwandeawa ring'eeda eeweaga manda mudeanooda.” (
41003030	Yeesu abeeda gwarukuna ng'asheesu fuga baloolla gideaba, “Niny gwandeawa meang'nyeandeenda.”)
41003031	Iiduw ghwahidu Gheamatta Yeesu nea godeana oorjooga gennyea Yeesu ak ghaminaada aba jarooda ak gojeakta siida gawa gaguursa aba gah.
41003032	Abeeda goobiitpiit emeettuw nea gwaneaweesa ak geyeeshsha, “Gagasseey Geamadu ea oorjooga giyeang'wa aba jarooda.”
41003033	Ghwalamda Yeesu ak gwayeeshsha fugiga, “Iyya ea oorjooga giyeanya geabeang'a?”
41003034	Gwasachsa ghaat fugiga ghwanyawa abiitpidiin ak gwayi, “Ang'ulla Iyya ea oorjooga iyya fiisu gil!
41003035	Siida nyooh gwasna haleanjeeda bwariiy Aseetta, siisi gayghoaw oorjeediyya, nea gayghoow eara hudiyya, nea gayghoaw iyya.”
41004001	Gabiikta Yeesu gonealshi gichcha aba ghuutta basooda. Ghwasaabwan emeettuw ea eanung' gawa jeeda maleambooda ak goopteada. Abeeda buuneeda gobiitpiit aba ghuutta basooda ng'eanyiida ghajaam.
41004002	Hean goneali buuneeda ng'asheega saang'a nea gagalla geat ng'asheega. Gwayeeshsha abajeeda ginealshoodaannyi,
41004003	“Oalleaydiit! Ghayi ghang'eat siih gawa gwahista booga.
41004004	Hitta nea gwahista boagaaschi gwanda booga abitpissa heeda was naweeda buuneeda, iiduw ghwahidu dariidakka ak ghwaak.
41004005	Gwanda eara booga abitpissa heeda was badayda harearachcheanda heeda manda sigeemba huumwa. Boosu gabay gwardu aba gideaba eara sigeedeaba hoowa eang'ay.
41004006	Boosu iiduw ghwalas daknooda nea gudugwanda ghuusiga sigeeda, ak gabay ghaghajamiit aba gideaba manda sigeemba huumwa ang'ng'waay hawunga.
41004007	Gwanda eara booga abitpissa jeeda geediga halaghweanga, iiduw nea gwardu boogiga ea maji gil aba gideaba ghwariis geediga halaghweenga.
41004008	Gwanda eara booga abitpissa jeeda sigeeda miyaas, iiduw nea gwardu gwaji muuchchi. Ghealooniga meatteena booga diktam ea damanamughuush, suurja gweatta laadam nea suurja gweatta bughala.”
41004009	Iiduw nea gayghoabuut Yeesu ghuutta baloaldaannyi gwayeeshsha buuneeda, “Siida agar iitta adayiinya ng'asheesu ikkeasuun.”
41004010	Iiduw nea gwandeawa Yeesu geaw, gaweesa fukwachchi aleeysiit sea ginealangaaschi attamaniyyeenya ak geannyaash gidagwachchi baysiina gallodeaba geat bea ng'asheega.
41004011	Ghwalamda Yeesu ak gwayeeshsha, “Agogeeni ghamneawa simeayneegwa makcheameeda Gheambalmeeda Aseetta. Amasunung' fugiga manda jedeaba gheambalmeeniin, saawa ng'asheega ijea erukkwiisa geaghus egalla geat.
41004012	Ghoaw ramoraneeda ghayi sirukutta bea gideaba, ‘Fiisu gayghoang'wearda muuchchi, ak ea mayghwadaah gil. iidiga nyaawa gaygwayiing'shi muuchchi, ak ea manda gili jea gwajeeng'u. Ghang'wana gwachchi gwayamsa geat Aseetta ak gwasamsa ring'eega nyaawa.'"
41004013	Hean ghoanyaashta Yeesu ak gwayeeshsha, “Assagooga miyajeeng'ni eara ng'asheesu eagalli geadiini? Gajoammustaan ajeeng'ni ng'asheesu jea dagalla geadiin?
41004014	Siida weah gwahista booga gwahista ng'asheega Aseetta.
41004015	Boogiga abitpissa ghuutta naweedean fugiga iiy ng'asheanda deagheatta ghwahidu Shattaani ak gageandeawa jeesinga nyaawa.
41004016	Booga abitpissa badayda harearachcheandean. Fugiga ama iiy ng'asheanda ghwadeapta nea gahoosan.
41004017	Ghanyea mandeawana hawunga issa ghanyi gageanu gheadi nuwaas iihidu sawanaduutka ea munyinda gabay ghwalagaan.
41004018	Boogiga abitpissa jeeda halaghweengean, fugiga iiy ng'asheanda Aseetta,
41004019	iiduw ghwahidu mittagheasta muunda ng'eanyiida bea geaba gassooda baruureega, ea sechmeeda seach saawa gilinyooh ghwariis ng'asheandida, ghwanung' ea mudugwaji haghweega.
41004020	Boogiga sihisa jeeda sigeeda miyaasiin, fugiga iiy ng'asheanda ak ghoang'ng'waay ak gwaji haghweegeani. Ghealooniga meatteena booga diktam ea damanamughuush, suurja gweatta laadam nea suurja gweatta bughala.”
41004021	Gabiikta Yeesu ak gwayeeshsha, “Ghamneawa gheaboong'nyeanda ijea eapwaang'da gajeedukuteawa dahuuda ghana jea eayiin uutta bulaliida? Manda ameakghusa ak geayiin uhuumba gili?
41004022	Asi gilinyooh afunyaat gajeenung' ghwadajiit. Nuut gichcha gissudukuta gajeenung' ghabwar daknooda.
41004023	Asi Ayiinya iyondeawi iidiga!”
41004024	Gwayeeshsha Yeesu saawa, “Olleysiina iit muuchchi ng'asheesu oayinyiin! Gidottenniidi agooga gajettenneegwa nea geanung' ghwanaawda.
41004025	Aba gideaba siisi agar gil gajeehheassa nea siitta meagara giliin, eara gidida mwanang' mideawean gajearreat.”
41004026	Hean gabalool Yeesu nea gwayi, “Gheambalmeeda Aseetta gajeegala siisi ghayi wea gwahista booga.
41004027	Niny iissa ihidu eaweeda gawa gwalil, nea askweari ghoang'wearu, nea mwanala eara bookcheandida girritteayda.
41004028	Funnooda bookcheanda goobal Sigeeda akghwahit. Iissa ghwanung' ghanyi gwasin mbearga, hean gabiissa ghwasar muhooga, iiduw muhoogiga ea nisin gheanyanga booga.
41004029	Iiduw nea booga ea niheas, gaygawa seabwa ghwalach aba gideaba ghwadaah nihitta damanda lajitta.”
41004030	Iiduw gwayeeshsha Yeesu, “Ghamneawa Gheambalmeeda Aseetta gajeegala naaha? Iijea erukuna gajeegalana naaha?
41004031	Gaydagala ghajilleanda haradaali. Ghajilleandeaba geedi amwanang' ea ghwalaabwa hoowa ghajilleamba geat nuut.
41004032	Amaduw nea geayiin jeessigeeda gwardu ak gwaheedu ea ghoaw geetta gidahaw naawa geediga sean bea madamnyeanda. Iissa gwasin damealga duguuga hees ea ghamway jirooneadaannyi dariidakka.”
41004033	Abeeda Yeesu inyooh gagasa gwarukuta giijastaannyi, inyeessa ng'asheega asaang'a gea galla suurja.
41004034	Miighanyi gwarukuta ng'asheanji magalana nuut. Iiduw nea gwandeawa ginealangaaschi akghwahit, gwarukusa ganeega ng'asheega sean nea mwafnyana eara gil.
41004035	Shing'adedeaba eawettida gwayeeshshsha Yeesu ginealangaaschi, “Eaniyean eakghaawana basooda eebu meatkweetta.”
41004036	Goheelli geat emeetta sang'aan. Gaweay ginealanga jeeda maleambooda ghwanyawa mida Yeesu ak gaweay nea ghwaat Yeesu. Abeeda gwanda hoowa maleambajeega suuk.
41004037	Iiduw ghang'eat siilakghta aba jeeda basooda. Ghwalas maleambooda laweajajeega ak ghwanung' gwaneawwiida beega ea ghwannyiit jeeda maleambooda.
41004038	Abeeda Yeesu gwalil aba hoowa bea uutta maleamboodean nea gwadiiwa uhuudaannyi hang'da was ghabuscheanda. Ghwaheat ginealanga nea gwayeeshsha, “Ginealshoochcheanda. Assang'iing'i eara nyariideanya miduuppi?”
41004039	Ghang'eat Yeesu ak gwareekusa siilakghtida nea gwayeeshsha basooda, “Siinda! Eena saw!” Gwaregweesa jeammeeda. Gwayi basooda sean saw!
41004040	Hean gwayeeshsha, Yeesu ginealangaaschi, “Ghoabealeagwaani? Mondeawani masaweega?”
41004041	Ghabeel muuchchi ak gonyeari geat, “Niih siisi urjiini? Siida nukkwa ghoawal gheang'da eara jeammeeda ea basooda?”
41005001	Muchchu ghwahitta gigheawda basooda ng'eanyiida siyi Geraasi.
41005002	Deagheatta nea gwarinna Yeesu jeeda maleambooda geadaah siisi mideawa meangeenda nea gwaleabu heeda sibunnyiisa buuneeda ak gwaroonnyi.
41005003	Siisi eajusu gobiitta hoowa sibunnyiisa buneedean nea ghanyeamanda siisi ammu ghwarat aba munyaloalajeega.
41005004	Nea eara isiratta munyaloalajeega ghana biingu inyeessa gang'achcheaweada sean nea ghanyea mwoammu siih ghwajoar.
41005005	Inyeessa Gojureadayyi eawa ea askweari nea gahoonna geaw hoowa sibunnyiisa buneedean ea jeesinga beareega nea inyessa ghabwashadawa geaw lagheanga.
41005006	Iiduw nea ghwadaah Yeesu nea gudeasheagi Ghafwach ama hitta heeda ghwahiiy geaw aba mureeda aba madeeda Yeesu
41005007	ak gojuur nea gwayeeshsha, Gendeeyeesi naaha Yeesu sea ang'iing'i, “Balleanda Aseetta haw? Geamuscheey aba gheawunga Aseetta adisawannyean!” (
41005008	Ghwanyaashtunu aba gideaba niyeeshsha niny, “Ritteaysiina siisi.”)
41005009	Ghoanyaash Yeesu nea gwayeeshsha, “Ghawungaagu ng'eaha?” Gwayeeshsha siidida, “Gheawungeasu geguura ‘Lugooda,’ aba gideaba aseasa geewoschi saang'a.”
41005010	Gamearmearani Yeesu nea gwayeeshsha, aniyean adiguttidaneasa aba ng'eang'i.
41005011	Abeeda gwanda hoowa hawanda ukkurumajeega sihhaghwa aba geeshta heayeeda.
41005012	Gamearmearani, Meangeenda Yeesu nea gwayeeshsha, “Nung' eweaya jeedeaba ukkurumajeegiga.”
41005013	Gwasiksa Yeesu lugoodida bea meangeendean, ak gwaritteaysa siidida ak ghoabitta jeeda ukkurumajeega. Abeeda ukkurumajeega gwariiksa sagalamnyooji iyyeenya. Gamng'aw ukkurumajeega ak ghoabuttaawa geat marechcheanda ak ghwaak basooda sean.
41005014	Gwasalda fukkwachchi ahaaghwa ukkurumajeega ak gaweay ea ghwahitta mujiini ea heeda mawasa mujiini. Ghapka buuneeda ghwadaah ng'asheega bunu.
41005015	Gaweay ama hitta hoowa mida Yeesuun ghwadaah siidida eawoojusu ng'uttooschi lugooda meangeenigean nea goopteada nea gookwa hang'daannyi nea nibiiksa fughareadaannyi, ak geabeal.
41005016	Iiduw gwarukusa fukkwachchi daah ng'asheesu buneessuurja iitta gidabussa siitta bearji meangeendean ea iitta ukkurumajeega.
41005017	Hean gebiissa emus Yeesu gideaba ng'amwana ng'eang'deanya.
41005018	Daah Siidida nea gawa Yeesu jeeda maleambooda gamus godeayi.
41005019	Ghaheawa Yeesu godeayi siidida. Ghoadeal nea gwayeeshsha, “Una ghoah ak girukusi ng'asheega sean fuga ghaheang'wa ea gida nuweattaneey Ng'uttamiida ea gida nubwaydaaydaneey.”
41005020	Gawa Siidida ak gwarukkwiida aloheeda ng'asheega miyaas sissa Yeesu aba jeeda mujiinajeekka attamanamughushiin. Nyas buuneeda iidi bea ng'asheesuun ghahamng'eanyi sean.
41005021	Gwading'da Yeesu maleambooda ghoaghaawa basooda ak gawa ama wea gigheawda goreemsa emeettuw gaweay ghwanyasa hoowa.
41005022	Iiduw ghwahidu heeda siisi suguura Yayro siisi abeeda gaba fuga hees ahaaghwa ghoriida fuga Yahuudi sinnealshachcheewa. Hitta Siisi gobedeaysa madeeda Yeesu nea gwayeeshsha,
41005023	“Jeebi itteanyu mwanang' bea haweega ghabwar miyeeda. Eeniyean beenni waasana geattingaagu ak abeeda gayghahaap.”
41005024	Ghang'eat Yeesu godeayi siidida. Ghabwang'aada emeettuw gamaseaw nea geasaabwan.
41005025	Abeeda gwanda hoowa gatmooni aream foojeanda galeagasean gweannyeew damaniyyeenya.
41005026	Gatmooni abeeda niduulu haleanjeedaannyi aba beatta gealga meanga nea ghanyeamalossiina eara gil gwareanyiisachchi muuchchi.
41005027	Abeeda ninyas iitta Yeesu Ghwaat geeshta ak ghawaas weleeda hang'da Yeesu.
41005028	Gwasin ng'asheanji nea gwayeeshsha Geaw, “Iyawaaschi weleedeaba siisi ghanalli gaydahaap.”
41005029	Hitta nea ghawaasa geaw weleeda hang'da Yeesu deagheatta gageanda gireemdida bea foojeandean. Nea eara iisawsa saseadannyi ghwadaah nimajegiit.
41005030	Jeeng'u Yeesu gidabeada nisuunya urdaannyi gwasachsa ghaat emeeda ak gwayeeshsha, “Ghawaas ng'eaha weleeda hang'deanyu?”
41005031	Gwayeeshsha ginealangaaschi, “Girukutaydiin nea gidaahi gidariistaneey buuneeda?”
41005032	Gong'weerng'weersa Yeesu meadajeega sean ghwadaah ea jea ghwanyas siida ghwanyawa waas.
41005033	Iiduw nea ghwadaah, gatmoodida gideaba nihaap gaweesa Yeesu nea ghabwadanaada aba muuwda ama hitta gwatkuy aba madeadaannyi ak ghoadayda iitta sean.
41005034	Gwayeeshsha, Yeesu gatmooda, “Balleanda gidahaapnyi masaweagaagu, una nea gibeahi seayu nea gagasa ea mabikseey geyoani.”
41005035	Duuw gobalool Yeesu gatmoodida deagheatta ea sichcheagu fiisu leabu gheeh Yayro ak gwayeeshsha, “Jeeptaang'u nimi. Ghwasaan andagideawiidi ginealshoochcheanda?”
41005036	Nyas Yeesu iidi ghoanaawa geaw ak gwayeeshsha, “Adibeali. Heappi ang'iing'i mwasa.”
41005037	Hean ea modeayi fiih suuk geaghus Betro, Yakkobo ea Yohaanayda gennyea Yakkobo.
41005038	Ghwahitta gheeh Yayro ak ghwadaah Yeesu emeeda mwahawda heeda mwasakta dabeakka suurja gaguttu heareega nea ghoahaawda.
41005039	Hitta Yeesu gwayeeshsha, “Anda agooga goyyeawdi nea mandaneegwa eara hawdaaw? Balleanda eara miyeeda miighami. Gabeachchi ruweanga akghwahit.”
41005040	Gabarra rear buuneeda. Hean goruutta buuneessean jarooda ama hit gaguursa ghweanda jeepta ea gheamatta jeepta ea ginealangaaschi ghwanyawa adeana ak gaweay hoowa bea gah mida jeeptean.
41005041	Hitta Yeesu ghoang'ng'waay geattinda jeepta nea gwayeeshsha, “Dalittakum,” nea gideaba, “Huda mwanang' ng'eada!”
41005042	Deagheatta gafakna geaw ng'eanyi hudida ak ghang'eat gawa. (Jeeptida abeeda gaba gweenynyeew damaniyyeenya.) Ghwanung' ng'asheanji ghahamng'eanyi buuneeda muuchchi.
41005043	Iiduw gwayeeshsha Yeesu buuneeda, Adiiduw goorukusi gili gwachchi easinnyiin. Ng'atta gwayeeshsha oattawa huda gichchaghwaak.
41006001	Ghabeawa Yeesu hoowa ak gawa ea gawa ng'eang'da nyaawa nea godeayi ginealangaaschi.
41006002	Muchchu nea eaweeda mideewa sabatto gil, gawa jeeda ghoriida fuga Yahuudi sinnealshachcheewa gonealshi. Ghahamng'eanyi fuga saang'a aleeysiit nea gwayeena, “Assiisi ghwanyasa yeenu ng'asheesu? Ea bareaynadi bea uhuudean. Ak gwasindaan deamdeamanga sina
41006003	Neada niih ea miih siidida sina behajeega was oorjeeda Mariya bea gennyea Yakkobo bea geaba Yose bea Yuuda ea Simon? Neada eara haweega ghaamwat ea manda ng'eang'i?” Geamwachmwach ng'asheagaaschi.
41006004	Ghwalamda Yeesu ak gwayeeshsha saawa, “Eara sibaneeda geaghus ghoadaw mureeda fuga sheagi. Sughus fuga ng'eang'da nyaawa ea gea was genoojigaaschi ea fugeaba gheannyi, aba saawa siisi mawuurji gil.”
41006005	Iiduw Yeesu ea mudugwasin deamdeamanga aba hoowa. Ghoang'ng'waay iheeng'spa fiisu ng'ay miyeani ak gaheaba.
41006006	Ghahamng'eanyi Yeesu idaah gidamwamwasta buuneeda ng'asheagaaschi. Iiduw gwaskeada Yeesu gealga aba hoowa nea gonealshi.
41006007	Gaguursa ginealanga attamaniyyeenyean ak gojeakta nea ghwanung' gabadiinna iyyeenya iyyeenya. Ghabiiw uurda jea ghwajoara meangeenda
41006008	Gwayeeshsha, “Asi aweayeena nea adiiduw ghoasapchi geadi. Daba siisi aada geadi bileangida akghwahit. Eara gichcha ayaaga adoayaadi geadi, ghana shageeda, ghana lappiya.
41006009	Gwayeeshsha, oallaabwa geekka ak ea adoalassi hang'weakka iyyeenya.”
41006010	Gabiikta gwayeeshsha, “Gheeda wassean jea ahitta ak ghwadeaptaneegwa oppiidana ea eaghus ea noang'ami hoowa.
41006011	Nea iyoahitti ng'eanyiida deeppa ea meadeaptaneegwa nea ghanyea mealeyseegwa eara iit, iyoabeawi ng'eang'da nyaawa alalakta birjeanda geeshangeagwa. Abeeda gajea gibuhanda nyaawa gil.”
41006012	Hean ghang'eatng'eat giijasoodiga gaweay. Gwarukkwiisa buuneeda gideaba, Adukkuunana ng'asheega munyas bea ring'eeda.
41006013	Ng'atta goruutta meangeenda saang'a, ak ghwayeasha fuga miyeani nagheeda ak gaheaba.
41006014	Hean imuchchu eara sugoochcheanda siyi Heroode aninyas iitta ng'asheega sina. Abeeda Yeesu nigeawiit iitta muuchchi. Gwanda fugeena, “Niih gwaduudu Yohaaneeda ghayi abattisachchi, ak ghoaw uuri ghamneawa sinna ng'asheesuun.”
41006015	buuneeda mwaatkwa gwayi, “Niih gwadeppea Eliya gil. Nea mwaatkwa gwayi, Niih gwadeppea sibaneeda. Anda gawuurji siyagi bea sibanga ghayi bea garayi.”
41006016	Nyas iitta Heroode gwayeena, “Niih ghamneawa niduudu Yohaaneeda ghayi alaji gheatta.”
41006017	Ghayi abeeda eaweechcha gojeakta Heroode shirikkareadaannyi ghoang'ng'waay Yohaana ak gwajaksa ghealooniga, aba ng'asheespa gatmooni suguura Herodiya ghayi geena oorjeeda gennyea Heroode suguura Filippo. Ghayi abeeda Heroode ghaghi gatmooni bea oorjeeda ghamwadiin.
41006018	Nea ghayi abeeda ea niyeeshsha Yohaana Heroode, “Mammiseey gheana gatmooda oorjeeda geamadu.”
41006019	Hean ghwasit Herodiya muuchchi Yohaana ea gidabal gwanuus. Geaghus gideaba mwoammu.
41006020	Heroode niny ghoawal gheang'da Yohaana. Aba gideaba ghwanal beadi Yohaana siida doabiwaat biissa ea ghaydit gil. Inyeessa Heroode gafur Yohaana nea ghabwariiy goleeysiit girgweageadaannyi ak iissa ghwanung' gwasawana jeadaannyi.
41006021	Eaweechcha ghwanyas gheatta Herodiya, eaweetta sineewa Heroode ghwelmeeda damanda ghayi sijiila. Gaguursa fuga hees ahaaghwa ng'eanyiida, ea fuga hees bea shirikkara ea fuga hees mida mwadi bea ng'eanyiida Galilaaya.
41006022	Iiduw ghwahidu Hudeaba Herodiya ak ghang'atta gawa madeeda Heroode ea rabastannyi ak ghang'was muuchchi ea gahoosa jeesinga buuneeda. Iiduw gwayeeshsha Heroode hudida bea Herodiyahiin, “Ng'alaan gidigasayi was sean gaydagoonnyi.”
41006023	Ghwaak Sugoochcheanda habeawooda nea gwayeeshsha, “Ng'alaan gidigasayi wassean eara ng'eanyiini ahaghwiin ghammuuschi dalach bugusta deadeennyi ak geagoonnyeey.”
41006024	Iiduw gwaritta Hudida ak gaweesa ghaamwat ak ghoanyaash nea gwayeeshsha, “Iyya gaydang'al naaha sugoochcheanda?” Ghwalamda ghaamwat ak gwayeeshsha, hudaannyi, “Eshshiina geagasayi uhuuda Yohaaneeda abattisachchi.”
41006025	Ghafwach Hudida ea ghwahitta heeda sugoochcheanda ak gwayeeshsha, “Geagasayi gonean uhuuda Yohaaneetta abattisachchiin nea ginung' eayiin jeeda harakta.”
41006026	Iiy Sugoochcheanda ng'asheanji gagiisan muuchchi. Apkaat habeawajeega ghwanyawa ak aba madeeda rabasta ghwaraay gichchea ghaheawaatta ng'asheenji.
41006027	Gojeakta shirikkarajeandaannyi furiisachchi nea gwayeeshsha. Ng'eada lamwaja uneanni uhuuda Yohaaneeda abattisachchi. Gawa shirikkarajeanda ea ghwanyasa Yohaana ghealooniga ama hitta ghwalach gheatta.
41006028	Gweanna shirikkarajeanda uhuuda Yohaana jeeda harakta ak ghoadaw hudeaba Herodiya ak ghoadaw ghaamwat.
41006029	Nyas iitteaba ng'asheesu Ginealanga Yohaana ghapka ama hidu gageanda musta Yohaana ak gaweay gabuy.
41006030	Muchchu ea nibiigu fuga ghayi ajeakta Yeesu was Ginealangaaschi, hidu ghoadaw Yeesu iitta ginnisin ea gidanaal buuneeda.
41006031	Ghwalamda Yeesu ak gwayeeshsha saawa, “Aweayeena hichpa geat ak ghonyooh afuufa gili mwanang'.” Yeesu gwarukuta ng'asheanji idaah emeeda heeda maweayi suurja ghapka ea amwanung' ghwanyasa saawa eara gheatta agiischooda.
41006032	Iiduw Gaweay saawa nea gaba geat jeeda maleambooda nyaawa ak gosiipta gaweay hichpa geat.
41006033	Ghwadahaada fuga saang'a gidabeada ak geanal gideaba saawa gil. Gwasalda buuneeda gosheeda aba geeshanga ghwalach mujiinajeega sean ea ghwanyoaha ng'eanyi saawa.
41006034	Duughwahitta ghuutta basooda ghoang'wearda Yeesu ak ghwadaah emeettuw ak ghabwayda aba gideaba inyeessa buuneeda ea nuwuurji gisilga nyaah haghweadochchean. Hean gabiissa Yeesu ghoanaal ng'asheega saang'a.
41006035	Geeyi bwak ama niriikghta gamikta geyeeshsha Yeesu aba girrukusa ginealangaaschi, “Nukkwa ghamneawa nimikta nea geenda dareabeetta manda siih.
41006036	Siksiina buuneeda gaweay madameega ea gharang'weakka gwasheaysa geat gichchaghwaak.”
41006037	Ghwalamda Yeesu ak gwayeeshsha, “Oattawa agooga buuneeda gichchaghwaak.” Ghwalamda Saawa ak gwayeeshsha Yeesu, “Gajeweaya eashaaha mukkattajeega aba dinaarajia bughalaji iyyeenya akkeattawji ghwaagi?”
41006038	Gabiikta Yeesu ghoanyaashta nea gwayeeshsha, “Heappi gondeawi mukkattaji hada? Aweayeana ong'ng'wersiina.” Weay gong'weersa gabiigu ak gwayeeshsha, “Aba hiji gendeawi mukkattaji muut ea ghweayi iyyeenya.”
41006039	Hean gwayeeshsha Yeesu ginealanga anung' gobiitpiit buuneeda aba heeda mida nyeega nyawiiri nea ghoanung' gwasna gharmuchcheekka eatta fiih bughala ea gea eatta fiih haradam ea damanamughuush.
41006040	Hean Geanung' gobiitpiit buuneeda nea geanung' gwsna gharmuchcheekka eatta fiih bughala ea gea eatta fiih haradam ea damanamughuush.
41006041	Ngatta gageanu Yeesu mukkattajeekka ghwanyawa ammuudiin ea ghweayeekka ghwanyawa assiyyenyean ak gong'weersa humng'eeda ak gabadiischeesa Aseetta. Gageanu mukkattajeega ghwanyawa ak ghabwanajaada aba geattingaaschi ak ghoadaw ginealangaaschi gwalakkiisa buuneeda. Eara ghweayeega ghwanyawa assiyyeenya ghwanung' goguulli buuneessean.
41006042	Gweagiischi fugiga seaniin ea gwalang'u.
41006043	Hit agiischooda buuneeda gewweamu mukkattajeega abit ea ghweayeega abit ak ghwannyiit soscheew damaniyyeenya.
41006044	Nea fuga sing'ng'attaawa mukkattajeega ghwanyawa ea sagalamnyooji muut, headiga akghwahit.
41006045	Deagheatta ghwanung' Yeesu gaweay ginealangaaschi jeeda maleambooda nea gwayeeshsha, oshsheeda oakghaawana basooda aweayeena hoowa bea ng'eanyiida Betsaydaan. Aniini gaghanyi dahuuydean daheelli emeeda.
41006046	Iiduw nea niheelli buuneeda gawa uhuumba heaya gamus Aseetta.
41006047	Ghoaw shing'ada nea maleambooda gwanda bugusta basooda nea Yeesu gaba geaw aba ng'eanyiida ghajaam.
41006048	Ang'wearda ghwadaah nea gwadeawiit ginealangaaschi aba manmanda maleambooda nea ghwaak milaada aba gideaba goyuuk maleambooda jeammeeda. Ghargayeew ghabeawa Yeesu badayda beega nea gaweesa ginealangaaschi mida jeeda maleambooda. Gawa nea gwahinda gili jea ghwasuut.
41006049	Hean sidaah nea ghabeawa badayda beega Goguul nea ghaghay gili daah malonghajeanda.
41006050	Sidaah ghang'ut sean muuwuda. Iiduw ghwanya ghuutta Yeesu nea gwayeeshsha, “Asi abissiina ahawda! Siida aniini gil adoabealli!”
41006051	Gwading'da niny maleambooda ak ghahawuda jeammeeda. Ghwanung' ghahamng'eanyi saawa muuchchi.
41006052	Ghabeal muuchchi aba gideaba mwanala ng'asheega ghayi bea mukkatte. Nea gwasin hang'ooynachcheekka guroruunatka nyaawa.
41006053	Ng'atta nea gogeawusa ng'eanyiida Genasareetti, ghwanung' goduuw maleambooda nyaawa aba ghuutta basooda.
41006054	Hitta nea ghwararang'aana jeeda maleambooda gabay ghwadaah buuneeda ak geanal.
41006055	Gwasalda buuneeda gaweay gealga ak gwasareenu fuga miyeani siyeattuuna muuchka nyaawa eayaat heeda wassean siyiing'sa Yeesu.
41006056	Heeda laah Yeesu sean mida gharang'weakka ghanea mujiinajeega gil, ghanea madameega, inyeessa Geayiin fuga miyeani gheatta naweeda gawa ghwanyasa nea geeyeeshsha geat eara ghanyi ghawaap weleeda hang'daannyi gaygaheaba buuneeda. Ak ghoaw huumwa fuga waasa geat weleeda Yeesu gaheaba.
41007001	Ghapka fuga mwaatkwa was Farisaayajeega nea godeana ginealshoodiga diineeda Yahuudi nea gwaleabu Yerusaleemu ama hidu goweameesa heeda mida Yeesu.
41007002	Hidu nea ghoang'wearda ghwadaah ginealanga mwaatkwa bea Yeesu gweagiischi nea meahuuna geattinga.
41007003	Aba gideaba fuga was Farisaayajeega ea fuga sean was emeeda Yahuudi inyeessa gwasinda ng'asheega gidaghayi ang'ng'wanyaanda fugeaba garayi; iissa ea mayghwaak gil nea meahuuna geattinga muuchchi.
41007004	Saawa mayghwaak gida leabu jarooda nea menyooghanyi ehhuun. Gwanda seareeda ghayi sing'ng'wanyaan inyeessa gehhuun gweerajeega, ea dahuunatka, ea bwakkurajeega gharinga.
41007005	Ghoanyaash Yeesu, fuga was Farisaayajeega sea ginealshoodiga diineeda Yahuudi, “Ghwasaan anda ginealangaagu moang'ng'waanya ng'sheega ghayi bea fugeaba garayi? Eara iyagiischi ghwaakta geattinga mehhuuna?”
41007006	Ghwalamda Yeesu ak gwayeeshsha, “Fuga ammiittu geat! Niiw huumwa ramoraneeda ghayi rukutteawa. Isaya badahukkeagwa, ghayi gwayi Aseetta, ‘Fiisu gwasinnunean mureeda aba ghuusiga akghwahit, nea guroruunatka nyaawa easheagewean.
41007007	Earra gabattean ghanyea maygwaloossa gil. Aba gideaba goneali buuneeda humeannyeekka mawasa geasu was gea buuneeda.’
41007008	Agooga ghoanung'waadi digheanda Aseetta ak ghoang'ng'waanyi fughareenga buuneeda.”
41007009	Gabiikta Yeesu ak gwayeeshsha, “Agooga gowoschchi milmili. Ghoanalli amulsiina deaweedeeda Aseetta aba ng'asheegeangwa oang'ng'wanyaannyi.
41007010	Ghayi gwayeeshsheegwa Muusa, ‘Sissiina gweanu ea geamadu mureeda.’ Nea, ‘Siida imwaashta ghwaan ghana ghaamwat gagasa ghami.’
41007011	Ghoayamnyi Agooga ak goyeeshshi, ‘Siida imideawa gili ghwanyawa jea ghoadaw ghwaan ghana ghaamwat, amaduw gwayi gili Gorbani.b
41007012	Abeeda siisi gajeaninyas gidajeagamulsiinda weetta ghwaan ghana weetta ghaamwat.’
41007013	Niih ghamneawa Gidofooldi ng'asheanda Aseetta gil, aba ginealshoodeang'wa oang'ng'wanyaadi. Nea goosnayi eara ng'asheega saang'a uurji suuh.”
41007014	Ghabwadageat Yeesu emeeda ama hit gwayeeshsha, “Oalleaydiit oagasean ak gojeeng'u.
41007015	Manda gichchea gawa jeessiida leabu jarooda, jea ghang'uda siida ririnnyeanda. Amadukku ng'asheanda leabu jeessiida ea gea ng'utta siida ririnnyeanda gil.” [
41007016	Siida agar iitta adayiinya ng'asheesu.]
41007017	Iiduw nea gwaheelli emeeda nea gawa jeeda ghoriida ghoanyaash Ginealangaaschi ng'asheega gwachchi galla geadiin.
41007018	Gwayeeshsha Yeesu, “Asseara agooga moanali? Moanali gideaba gidawea jeessiida leabu jarooda, mwoammu ghang'uda siida ririnnyeanda,
41007019	Aba gideaba mawa jeeda gurorooda, gawa jeeda siyeakkiisa hamitta. Amaduw gwaritta jarooda.” (Aba sareani Yeesu gohiimsa buuneeda gideaba hamichchoojiga sean ghwadoabiiw.)
41007020	Gabiikta Yeesu gwayeeshsha, “Siida geaghus ghang'uda ririnnyeanda ng'asheega munyas leabu jeadaannyi.
41007021	Aba gideaba ng'asheega leappu jessiida gwaleabu jeeda guroroadaannyi nea giikka munyasiini gil, nea hiseadayeandumeeda,
41007022	Ea gwadishta, ea nuusta buuneeda, mealuleega, shidoodeaba ghaang', munyinda, lachng'eanyiida, ririnynyeanda, geawunda gheang'da, ging'weakka, ghwarjeeda ea lendeeda.
41007023	Ng'asheesu munyas seaniin gwaleappu jiih ak gang'utta fiih ririnnyeanda.”
41007024	Ghabeawa Yeesu hoowa, ak gawa ng'eanyiida Diro. Aba hoowa iiduw gawa jeemba ghoah nea magassa ghwanal siih amaduw ghwaraay ghafuy geaw.
41007025	Abeeda gwanda gatmooni mida jeebi ittaannyi bea haweega beardooschi meang'nyeandeenda, nea aninyas iitta Yeesu, ghwaan ama hidu gobedeaysa madeadaannyi.
41007026	Gatmooni abeeda gaba emoojiga. Gaba ng'eanyiida Foynikkeeda mida jeeda Sirya. Hidu gatmooni gwayeeshsha Yeesu, Eaniyean nung' gwaritteaysa hudeanyu meang'nyeandeenda.
41007027	Ghwalamda Yeesu ak gwayeeshsha, “Ameasa ghanyi gwalang'u diibiga, mwadoabiiwa gideaba gegeanu hamitta diibiga ak geejaksa gudajeega.”
41007028	Gwayeeshsha Gatmoodida, “Ea Siida mureeda, eara gudajeega inyeessa goliim murmurga abuutpuut diibiga iyagiischi.”
41007029	Gwayeeshsha Yeesu, “Aba ng'asheanji ghamneawa irguun, una ghoah hudaang'u niritteaysa meang'nyeandeenda!”
41007030	Gawa Gatmoodida ghoah ama hitta ghwadaah hudaannyi gawiilgeaw aba bulaliida nea niritteaysa meang'nyeandeenda.
41007031	Ghang'eat Yeesu gawa ghang'amwa ng'eanyiida Diro. Gawa ak gwasik ng'eanyiida Sidooni, ak ghwahitta Basooda siyi Galilaaya, nea gwasik mujiinajeega attamanamughuush suguura Dekapooli.
41007032	Ghwahidu heeda Yeesu fiisu eattu siisi miiy bissa ea manda ghuutta. Sihhiidu geyeeshsha Yeesu, aniyean mwasa ang'ng'waanya uhuudeaba siisi.
41007033	Gageanu Yeesu siidida ak gorutteawa jeeda emeeda. Hit gageanu ak ghoabuutta mooringaaschi jeesinga iidiga, gang'ushsha nea gageanu ak ghwasat ng'ushapta.
41007034	Hean gong'weersa Yeesu humng'eeda, amahit gosiima, ak gwayeeshsha siida ghwanyawa miyaan, “Efwatta!” Nea gideaba, “Jaadana.”
41007035	Hean gabiissa ghwajaada idigeaba siidida ak goottina ng'ushapta, ak eara ghuttaannyi gabiissa ghoammu gabalool.
41007036	Ng'atta gwayeeshsha Yeesu buuneeda, ng'asheesu easinnyiin adiiduw ghoanung' ghwayiiy eara siida. Nea iissa gidaheawaatta gideaba adoorukuti ada ghoaraanya buuneeda rukutteayda.
41007037	Ghahamng'eanyi buuneeda muuchchi nea gwayi, “Gwasin ng'asheega sean nea ghoadoabiiw, ghwanung' gwayiing'shi fuga miinyi nea eara gea manda ghuusiga gabalool!”
41008001	Iiduw ghabwat geat emeettuw gichcha, ea ghwasang'ayiit. Abeeda fiisu mandeawana gichchaghwaak. Hean gaguursa Yeesu ginealangaaschi ak gwayeeshsha,
41008002	“Aniini ghabwaydi fiisu aba gideaba neandeayeesi hiji nea ghamneawa ea eawetteaba samwagu gil, nea mighwanyas gilak.
41008003	Iyeasiksi gaweay ghoah nea ghwaat jalooda gwanda gea jea gohiili aba naweeda, aba gideaba jeani gwanda fuga leabu heshsheagi.”
41008004	Geyeeshsha Yeesu aba girrukusa Ginealangaaschi, “Ghamneawa mukkattajeega jea goolang'u fiisu denuun gajegeannana yeenu aba dareabeedi.”
41008005	Gwayeeshsha Yeesu ginealangaaschi, “Gondeawi mukkattaji hada aba hiji?” Gwayeeshsha Ginealanga, “Aba hiji gendeawi mukkattaji ispwa.”
41008006	Hean ghwalamda Yeesu ak gwayeeshsha, anung' gobiitpiit buuneeda aba ng'eanyi. Hit gageanu Yeesu mukkattajeegiga ghwanyawa assispwaan ak ghanyi ghamwaash Aseetta. Gageanu ak gwalakkiisa ginealangaaschi nea gwayeeshsha, oattawaada buuneeda. Ghoadaw Ginealanga buuneeda mukkattajeegiga.
41008007	Abeeda gwanda eara ghweayeesu ng'ay. Gageanu Yeesu ak ghamwaash Aseetta earaba ghweayeesu ama hit ghoadaw ginealanga nea gwayeeshsha, oattawa buuneeda.
41008008	Gweagiischi fugiga seaniin ea gwalang'u. Hit agiischooda buuneeda nea gewweamu lajanga abit ghwannyiit soscheew ispwa.
41008009	Nea monneeda fuga ghwanyawa sing'ng'aatta ea sagalamnyooji ang'wan. Hit agiischooda gwasiksa Yeesu buuneeda gaweay.
41008010	Deagheatta gawa Yeesu jeeda maleambooda nea godeayi ginealangaaschi ak gaweay ng'eanyiida Dalmanuutta.
41008011	Ghapka fuga was Farisaayajeega heeda Yeesu ak gwasheang'nyi sea Yeesu. Nea abeeda geegasa eaghas aba jeeda baloaldaannyi, geegasa gwasin gwadeagooda jea ghoahiimu gideaba niny huumwa gil gojeagu Aseetta.
41008012	Gagiisan Yeesu aba guroroadaannyi aba ng'asheanji ak gwayi, “Anda fiisu bea seaygeaniin gagassiidunu gwadeagooda? Adiiduw. Aba huumwa fiisu bea seaygeaniin mwajeattaw gwadeagooda.”
41008013	Ghang'eat Yeesu ghang'amwa ng'eang'da nyaawa. Gwading'da maleambooda ak gawa ea ghoaghaawa basooda.
41008014	Abeeda Ginealanga Yeesu niroossa eaditta mukkattajeega deayeat, abeeda aba jeeda maleambooda gwandeawa mukkattajanjagi akghwahit.
41008015	Iiduw gwareekusa Yeesu ginealangaaschi nea gwayeeshsha, “Ashageada mattawanda Farisaayajeega ea dea Heroode.”
41008016	Iiy Ginealanga ng'asheesu gabiissa gwasheang'nyi sean nea gwayi, “Niih ghamneawa ghwanyaashtunu aba gideaba mekkari mukkatte aba hiji.”
41008017	Gabaygwajeeng'u Yeesu ak gwayeeshsha, “Anda agooga gosheang'nyeesi ng'asheega nyootta mukkatte? Asseara giloanalli ghana gili ojeeng'u mandana? Eara ihengeagwa mwariishta?
41008018	Assagooga gondeawi gheanyanga ak ea mwoang'ng'weardani? Gondeawi iidiga ak ea mwoayiinyani gili? Ammwoapkaadi eara gidaghayi
41008019	eaweeda ghayi ealakkisiini mukkattaji muut fuga ghayi as sagalamnyooji muudi? Heappi isiwweamu lajanga ghwannyiit soscheew hada?” Geyeeshsha, “Ghwannyiit soscheew damaniyyeenya.”
41008020	“Ama mukkattajeega ghayi abwanajaadi assispwa ak ghwaak fiih sagalamnyooji ang'wan, iiduw nea gowweamu lajanga abit ghwannyiit soscheew hada?” Geyeeshsha, “Ispwa.”
41008021	Hean gwayeeshsha, “Ak ea miyajeeng'ni?”
41008022	Ghwahitta Yeesu ng'eanyiida Betsayda nea godeayi ginealangaaschi. Hean gweadu buuneeda siisi ng'oaw ak geemus Yeesu gideaba waasana geattingaagu.
41008023	Ghoang'ng'waay Yeesu geattingeaba siitta ng'oawiin, gorutteawa jeeda ghooriida, ak gang'ushsha gheanyanga aba ng'usheega, ak ghwayiin geattingaaschi uhuuda ak gwayeeshsha, “Heappi gimmuusi daaha gili?”
41008024	Ng'atta ghoang'wearda Siidida ng'oawiin ak gwayeeshsha, “Ghadaayi buuneeda ak gawuurji geediga nea gawelweel.”
41008025	Gabiikta Yeesu ghoang'ng'waay gheanyangeaba siidida. Hean ghoang'wearda siidida muuchchi. Gabiikta ghanyangaaschi ghoang'wearda. Ghwadaah halanjeassean mahophopsiina eara gil.
41008026	Ng'atta gwayeeshsha Yeesu siidida, “Asi una ghoah nea adiski hoowa bea gharang'dean.”
41008027	Gawa Yeesu nea godeayi ginealangaaschi nea gaweay hoowa bea gharang'weakka Gaysariyayda Filippiin. Duuw gwanda naweeda, ghoanyaash Yeesu ginealangaaschi nea gwayeeshsha, “Heappi buuneeda ibalool gwayeena geawoschi ng'eaha?”
41008028	Ghwalamda Saawa ak gwayeeshsha, “ buuneeda mwaatkwa gwayeena guwosi Yohaaneedida abattisachchiin, nea mwaatkwa gwayeena guwosi Eliya nea mwaatkwa gwayi gwadeeppa wosa siyagi aba jeeda sibanga ghayi bea garayi.”
41008029	Hean ghwalamda Yeesu ak ghoanyaash saawa nea gwayeeshsha, “Ama agooga goyeennyi geawoschi ng'eaha?” Ghwalamda Betro ak gwayeeshsha, “Ang'iing'i guwosi Gristo.”
41008030	Gwareekusa Yeesu saawa nea gwayeeshsha, “Adiiduw goorukusi siih iitteanyu.”
41008031	Gabiissa hean goneali Yeesu ginealangaaschi nea gwayeeshsha, “Asi anala gideaba Balleanda Siida gayghwanyas sawanadeeda haw muuchchi nea gayghaheawa gweargwa, ea ashoohoodiga hees ea ginealshoodiga diini. Gaygwanuus ama ng'atta eawooji samwagu gaygwaduudu.”
41008032	Ng'asheesu gwarukuta Yeesu muuchchi nea mwafnya eara gil. Hean ghwaat Betro Yeesu hichpa geaw ak gowoowsa.
41008033	Ghwasach ghaat Yeesu gong'weersa ginealangaaschi ama hit gowoowsa Betro nea gwayeeshsha, “Ng'amwana madedeanyu ang'iing'i guwosi Shattaani! Ng'asheesu bea jeeda uhuudang'uun ghanyea maleapna heeda Aseetta. Suuh ng'asheega uhuuda siida gil.”
41008034	Gaguursa Yeesu emeettuw sang'aan ea ginealangaaschi ak gwayeeshsha, “Siida wassean igasa gweadu geeshteanyu, ea adaghwarar geaw, geaghus gageanu behiidaannyi ak gweadu geeshteanyu.
41008035	Aba gideaba siida gasa ghoaghu aweagaaschi gaygabeagu, amaduw siida beagu aweagaaschi appadaydeanyu ea badayda Giijasta miy gayghoaghu.
41008036	Heappi ghamneawa siida eara ghwanyas halanjeassean bea muunda ng'eanyiida gaygwaloossa naaha, ihutteawi aweagaaschi?
41008037	Ama siida gayghoadayda naaha jea ghoalaaja aweagaaschi?
41008038	Siida wassean aba seaygeani bea ring'eeda biissa ea meawalla Aseettean, siida isinnean gheanyanga ea ng'asheegeasu, abeeda Balleanda Siida gaygwasissa gheanyanga siidida, damanda jea ghwaana nea nighambiit ghwaan sea giijasoodiga ghaydidi bea humng'eeda.”
41009001	Gabiikta Yeesu ak gwayeeshsha, “Aba huumwa gaydarukuneegwa gideaba aba jeani hiji gwanda fuga maygameewa ea eaghus anidaah gheambalmeeda Aseetta gidahittaayda nea gweadu uurda.”
41009002	Ing'atta eawooji lah, ghwaat Yeesu Betro ea Yakkobo ea Yohaana uhuumba gijeeni geaw nea gaba geat. Iiduw aba hoowa ghwayamwa deaktaannyi ammadeannyaawa,
41009003	ak eara hang'waakkaaschi gaweriidi muuchchi. Eara aba jeeda ng'eanyiissean ghanyeamanda siida ammu gohuun hang'weakka ea gawerittiidunu.
41009004	Deagheatta geadaah Eliya ea Muusa nea gabalool sea Yeesu.
41009005	Gwayeeshsha Betro Yeesu, ea, “Ginealshoochcheanda, amiy muuchchi gideaba geendi hiji. Anda meesni ghooraji samwagu aba hiji. Ghoriida mabeanyi ang'iing'i niirja gaba Muusa, nea niirja gaba Eliya.”
41009006	Abeeda Betro ea oorjooga ghwanyawa anung'ut muuwda ea ghwaroot eara gichchea gwargu.
41009007	Miighoaw gil ea nuhoonu shamoghooda ak gwadukuta. Ghwanya ghuutta Siida nyaasha jeeda shamoghooda nea gwayi, “Niih Jeepteanyu abwariinyi olleysiiniit.”
41009008	Miighoaw gil ghoang'wearda Ginealanga gichcha, ak amwadaaha siinuut geaghus Yeesu akghwahit ea saawa.
41009009	Iiduw nea ghwararang'aadawa gijeeda gwayeeshsha Yeesu, asi adiiduw goorukusi siih ng'asheega ghwanyawa oadayiin ea eaghus ea nuduunna miyeeda Balleanda Siida.
41009010	Ng'atta Ghoang'ng'waay ng'asheanji, amaduw gwasheang'nyi Saawa nea gwayi gwadeaschi naaha ng'asheanji bea dunnooda miyeedean.
41009011	Iiduw Geannyaash Yeesu nea geyeeshsha, “Anda gwayeena ginealshoodiga diini gayghanyi goshoohu Eliya?”
41009012	Gwayeeshsha, ada huumwa, “Eliya gayghanyi goshoohu ghwaan gwasissin halanjeassean. Eara gwasa, ghwasaan anda geang'waar aba jeeda Ng'ooruutka Ghaydit gideaba, Balleanda Siida gayghwanyas hang'weanidooda muuchchi nea gefool?
41009013	Geayeeshshineegwa, Eliya ada nihidu, ak gwasma buuneeda gidagassiida saawa, gawuurji gidaghayi sung'waarda appadaydaannyi.”
41009014	Gaweay ama hitta heeda ginealanga suurja ghwadaah emeetuw nibattiisa geat hoowa, nea gwasheang'dooschi sea ginealshoodiga mwaatkwa bea diineeda Yahuudi.
41009015	Daah buuneeda Yeesu ghahamng'eanyi muuchchi. Gwasalda gaweay roonnyeeda Yeesu ak gogeachchi.
41009016	Gwayeeshsha Yeesu ginealangaaschi, “Ghwanyawa gosheang'nyeesi naaha ooga fiisu?”
41009017	Deagheatta gwarinna Sih jeeda emeeda ak gwayeeshsha, “Ea Ginealshoochcheanda, heetta geyeadu headaang'u balleanji itteanyu beardooschi meang'nyeandeenda nea iissa ghwanung' ghwaroat eara ghuutta.
41009018	Inyeessa ibalaksa meang'nyeandeenda gwajaksa ng'eanyi nea gabaru ghuutta furghwajeega nea gowiiri geeshatka nea ghabwarghanda. Iyeayeeshshi ginealangaagu orruutta meang'nyeandeenda ghwaraay.”
41009019	Gwayeeshsha Yeesu saawa, “Anda agooga gowoschi seaygeeda mandeawana masaweega! Assagooga gaydeabiita heedeang'wa ea ghoaw eeju? Gaydabattiseegwa ea ghoaw eeju? Heappi ayeanni hedeanyu.”
41009020	Geyeadu balleandida heeda Yeesu. Daah Meang'nyeandeenda Yeesu ghwanung' ghoahiil balleanda ak gobedeaysa ng'eanyi ak goberbeershi nea gabaru ghuutta furghwajeega. Gwayeeshsha Yeesu ghweanda balleanda,
41009021	“Miyeanji gaba eeju?” Gwayeeshsha Siidida, “Ghang'eada jeepcheandumeadaannyi.
41009022	Nea iissa gwajaksa Meang'nyeandeenda jeeda beasta ea jeeda beega, nea gagasa nuusta. Asi immuusi, Gibwaydaneasa ak guweachcheasa!”
41009023	Gwayeeshsha Yeesu, “Gwayi immuusi gili! Aba siida mideawa masaweega manda gichchea gwadilna.”
41009024	Gojuur Siida nea gwayeeshsha, “Asi geandeawi masaweesu miih aw nea giheannean.”
41009025	Daah Yeesu gidawamwaanda emeettuw madeadaannyi gabiissa gojuursa meang'nyeandeenda nea gwayeeshsha, “Meang'nyeandeenda inung' ghwaroat ghuutteaba jeebi nea ghaminyiit, geayi ritteawana saseedeaba jeebi nea adiiduw gudubiiksiina gichcha!”
41009026	Gojuur Meang'nyeandeenda nea gwajaksa balleanda ng'eanyi ak gwaritteaysa. Iisung'ula balleanda aba ng'eanyi ea nuwuurji musta ea gwayeena buuneessean, “Nimi!”
41009027	Gageanu Yeesu ak ghoang'ng'waay geattinda balleanda ak gagatgat. Hean ghang'eat ghaminaada.
41009028	Iiduw nea nuwa Yeesu gah, gaweay headaannyi ginealanga nea gaba geat ak ghoanyaash nea gwayeeshsha, “Ghwasaan anda ghwanyawa aseasa gearaanyi errutta?”
41009029	Gwayeeshsha Yeesu saawa, “Meang'nyeanji bea endean gaba giikka ama jea gwaritta geaghus eamwaash Aseettean gil.”
41009030	Gawa Yeesu nea godeayi ginealangaaschi, Gaweay nea gwasik jeeda ng'eanyiida Galilaaya. Abeeda Yeesu niny magassa ghwanal buuneeda heeda mida.
41009031	Nea niih abeeda gwasin gideaba niny iyanaal ginealangaaschi gwayeenniisa, “Balleanda Siida gajeenung' goobissa geattinga buuneeda jea ghabwar ghami. Nea ing'atta eawooji samwagu gaygwaduudu.”
41009032	Abeeda Ginealanga mwanala ng'asheanji ak ghoawal ghoanyaash.
41009033	Ghwahitta ng'eanyiida Gapernaumu. Iiduw nea nuweay jeeda gheeda ghoanyaash Yeesu ginealangaaschi nea gwayeeshsha, “Ghwanyawa aba naweeda gosheang'nyeesi naaha?”
41009034	Ghwasiinda Saawa, aba gideaba gwachchi nea gwanda naweeda gwasheang'nyeesa gideaba ahaw ng'eaha aba jeannyaawa.
41009035	Hean iiduw gawa Yeesu goopteada ak gaguursa ginealangaaschi attamaniyyeenya. Gwayeeshsha, “Siida gasa ghang'atta madeedeaba suurja dayiina geaw ng'eanyi ea gahuuydeana buuneessean ea ghoaw siida gadiyeesa buuneessean.”
41009036	Gaguursa jeebi mwanang' ak ghwanung' ghaminaada aba madeannyaawa. Gageanu ak gabeashsa geattingaaschi gheatta jeepta ak gwayeeshsha,
41009037	“Siida deapta jeepta uurji niih aba gheawungeasu, ghwadeaptanaan aniini. Nuut siida deaptanaan aniini mwadeaptanaan aniini akghwahit, ghwadeapta eara siida ajeaknean.”
41009038	Gwayeeshsha Yohaana Yeesu, “Ea Ginealshoochcheanda, sidaayi siida aruttiida meangeeniga aba gheawungaagu. Geyeeshshi nung'waada aba gideaba siidida mabwaheasa.”
41009039	Gwayeeshsha Yeesu, “Adagudochchuursi, manda siida jea gwasin deamdeamanga sunu nea gwasna gheawungeasu amaduw gwasheamu gwarukuna badaydeanyu ng'asheega munyas.
41009040	Aba gideaba siida mwahasheasa siisi gaba meatkwedeanya.
41009041	Ama siida wassean jea gagoonaneegwa beega jea aleaha gideaba gowoschi fuga Gristo siisi aba huumwa eara niny majaghanyi amwanyasa gimeardaannyi.”
41009042	“Siida wassean jea ghwanung' ghwaramwasta siyagi aba jeedeaba fiisu manang'i mwasaniin ak ghwanung' gwasin ring'eeda, siisi abeeda ghang'wana gegeanu lagheaneeda haw bea ng'ealdeayda ak geerassa gheattannyi ama hit geejaksa jeeda basooda.
41009043	Iinung' geattindaang'u, adiinya gilaji! Ghang'wana ginyasi eaweega nea gibeahi gattinagi, mwasamwa gideaba gindeawi geattinga sean ak guwi jeeda beasta manda mudeanooda. [
41009044	Aba hoowa gwanda ghughuutka mameewwa, ea beasta mammissa.]
41009045	Eara geashtaang'u iyaschoardaneey ghang'wana gilaji. Ghang'wana ginyasi eaweega eara beaha geashagi, mwasamwa gideaba gindeawi geashangaagu duwaaw amaduw geejakseey jeeda beasta manda mudeanooda. [
41009046	Aba hoowa gwanda ghughuutka mameewwa, ea beasta mamissa.]
41009047	Eara gheang'daang'u iyaschoardaneey, ghang'wana giloodu! Ghang'wana guwi jeeda gheambalmeeda Aseetta nea gibeahi ghaang'agi. Mwasamwa gideaba gindeawi gheanyangaagu duwaaw amaduw geejakseey jeeda beasta manda mudeanooda.
41009048	Aba hoowa gwanda ghughuutka mameewwa ea beasta mamissa.
41009049	Gaygaba siisi simmiinna beasta.
41009050	Balang'da gida miy gil. Amaduw balang'da inuhutta samneadaannyi gaygudu esma naaha? Gagasa ahuuwa balang'da aba jeedeang'wa nea gobeayi hoyyooh nea gororoochchi.”
41010001	Hean ghabeawa Yeesu hoowa ak gawa ea gawa ng'eanyiida Yudeeya, ea ghwahitta gigheawda eenda suguura Yordaani. Goreemsa emeettuw headaannyi gichcha. Hean gabiissa goneali buuneeda ng'asheega gichcha gawuurji gideasuju sina.
41010002	Ng'atta gaweay fuga Farisaayo heeda Yeesu ak gwasim nea gwayeeshsha, “Heappi ghwadoabiiwi gideaba gayghwanung' siida gatmoadaannyi?”
41010003	Gwayeeshsha Yeesu saawa, “Deawedeeda ghayi goneegwa Muusa anneeda gil?”
41010004	Gwayeeshsha Saawa, “Muusa ada ghayi gagoaneasa gheatta nea gwayi siida dang'waara barawajeanda jea ghwanung'wa gatmoadaannyi.”
41010005	Gwayeeshsha Yeesu saawa, “Muusa niny ghayi gagooneegwa gheadi nea gweagu hang'ooynachcheekka jeesingeagwa.
41010006	Nea aba gidaghayi subwatta ng'eanyiida, gwasin Aseetta ng'edeeda ea gatmooda.
41010007	Asi aba dascheani Siida gaygwaheelli ghwaan ea ghaamwat ak gaygodeayi sea gatmoadaannyi,
41010008	Fiisu assiyyenyean gayghoaw siyagi. Asi fiisu mudea fiih iyyeenya gil niiw siyagi.
41010009	Asi fuga niroochchi Aseetta adagoheelli siih.”
41010010	Iiduw nea gabiikta gichcha gah ghoanyaash Ginealanga itteaba ng'asheanji.
41010011	Ghwalamda Niny ak gwayeeshsha, “ Siida nung'usa heeda gatmoadaannyi ak ghaghi nuut godiiysa gatmoadaannyi aba mealuleega.
41010012	Gwasnu eara Gatmooda nung'wa heeda siyeadaannyi ak gawa gheemba siinuut gatmoani gamealuul.”
41010013	Muchchu gweadu buuneeda diibiga manang'i heeda Yeesu ghoang'ng'waay iheenga, ak gowoowusa Ginealanga buuneeda.
41010014	Daah Yeesu gissin ginealangaaschi gwanyareeksa ak gwayeeshsha, “Anung'waada diibiga ghapka hedeanyu adoakghuumnyi, aba gideaba Gheambalmeeda Aseetta gammiisa fuga uurji suuh.
41010015	Aba huumwa Gearukuneegwa gideaba siida mwamwastta ng'asheega Aseetta jeepta mwanang' siisi maygawa jeedeaba Gheambalmeani.”
41010016	Iiduw Ghwadeapta diibiga ak gabeashsa geattingaaschi ak ghoang'ng'wanyaada iheenga, ak ghoadawaada ghawooda.
41010017	Ng'eat Yeesu nea gaygawa bareannyeakkaaschi, gafaju siih ama hidu gwatkuy aba madeadaannyi ak gwayeeshsha, “Ea Ginealshoochcheanda waam, akkaydasin naaha ijadanyas eaweega manda mudeanooda?”
41010018	Gwayeeshsha Yeesu, “Ghwasaan inyas gigurewean siida Waam? Siida waam geaghus Aseetta.
41010019	Digheannyeekka ginali, ‘Adimealuuli, adinuusi siida, adijagwadiischi, adinabayi ng'uyyeega, adireenganayi siida, sisiina mureeda gweanu ea geamadu.'"
41010020	Gwayeeshsha Siidida, “Ea Ginealshoochcheanda, digheannyeeksu miighanyi danaawa eara ghayi aba jeepcheandumedeanyu”
41010021	Hean gong'weersa Yeesu siidida nea nubwariiy ak gwayeeshsha, “Ghwashoadeaweey gilagi, una akkishaaydi halanjeadaang'u indeawi sean amahit gigeanu lappiyeedida ak gidawaadi fuga barbari. Abeeda gaynyasa baruureega aba humng'eeda. Hit ginyuunyi eanni geeshtteanyu.”
41010022	Iiy Siidida ng'asheanji gafu duwunda ak ghang'eat gawa nea nigiisan, nea gwasin gideaba abeeda siidida meanang'ochcheanda gil.
41010023	Ghwasach ghaat Yeesu gang'ula ginealangaaschi ak gwayeeshsha, “Ghamneawa ghoanalli gidahang'waayda beatta jea gaweay meanang'oodiga jeeda Gheambalmeeda Aseetta!”
41010024	Iiy Ginealanga ng'asheanji ghahamng'eanyi. Nea Yeesu niny gabiikta ak gwayeeshsha, “Ea diibigeasu ghamneawa ghoanalli gidahang'waayda beatta jeeda Gheambalmeeda Aseetta.
41010025	Beatta jea gawa meanang'ochcheanda jeeda Gheambalmeeda Aseetta ahang'waay ea ghang'wana eara beatta jea gwasik nngamiya gheang'da sidageeda.”
41010026	Aba dascheani ghahamng'eanyi ginealanga muuchchi. Gonyeari geat nea gwayi! “Abeeda iisunu gwanda siichchea ghaghu?”
41010027	Gwayeeshsha Yeesu saawa nea gang'ula gheanyanga nyaawa, “Huumwa gil aba siida mwadaagha ng'asheanji maygwaroochchi. Nea aba Aseetta niih ea miigili. Aseetta manda gichchea gwadilna.”
41010028	Ghwalamda Betro ak gwayeeshsha, “Ama aseasa? Ang'wearda sinung'wi heeda haleanjeedeanya sean ak geyeadu geashtaang'u!”
41010029	Ghwalamda Yeesu ak gwayeeshsha, “Aba huumwa geayeshshineegwa, Siida wassean nung'usa heeda gheeda, ghana oorjooga ghaamwat ghana haweega ghaamwat, ghana ghaamwat, ghana ghwaan, ghana diibiga, ghana madameega appadaydeanyu ea Giijasta miy,
41010030	aba damani bea ghamneawean, gajeattaw niba bughala, ea ghwanaawa damani bea ghamneawean gheeda, ea oorjooga ghaamwat, haweega ghaamwat, ghaamwat, diibiga, ea madameega ea sawanadeeda ama damanda jea ghwahidu gayghwanyas eaweega manda mudeanooda.
41010031	Amaduw fuga saang'a mida madedeaba suurja, gaygahuydeana sean. Nea fuga saang'a huydeanayyi, imuchchu gayghoaw fugeaba mwadi.”
41010032	Abeeda nea gwanda naweeda Yeesu sea ginealangaaschi nea gagal Yerusaleemu, nea abeeda gosheedeawa Yeesu saawa. Ghang'ut ginealangaaschi muuwda nea eara fuga aat geeshta anung'ut muuwda. Ghwasach Yeesu gichcha fukka attamaniyyeenya was ginealangaaschiin, ak gabiissa gwarukusa ng'asheega jea ghwanyas.
41010033	Gwayeeshsha, “Heappi oalleaydiit! Ghamneawa Geweayi Yerusaleemu. Nea aba hoowa Balleanda Siida gajeayiin geattinga ashoohoodiga hees ea ginealshoodiga diineeda Yahuudi. Fiisu gayghoahaakta enuus ak geayiin geattinga fuga emoojiga.
41010034	Ak gaygwajuuga, nea gong'urriisa ng'usheega nea geabwar aba mughoowooda ak gwanuus. Amaduw eaweetteaba samwagu gaygwaduudu.”
41010035	Hean gaweay geaba Yakkobo ea Yohaana was oorjooga Sebedaayo ama hitta heeda Yeesu gwayeeshsha, “Ea Ginealshoochcheanda, gwanda gili sigasayi emuseey.”
41010036	Ghwalamda Yeesu ak gwayeeshsha, “Googasayi dasinneegwa naaha?”
41010037	Ghwalamda Saawa ak gwayeeshsha, “Eaniyean nung' goobiida siyagi meatkweadaang'u bea geattinda dugwa, nea goobiida niirja meatkweadaang'u bea geattinda ghadaam eaweetta sikghambidaneey.”
41010038	Ghwalamda Yeesu ak gwayeeshsha, “Agooga eara gidaghamneawa oomuschi moanali! Heappi ghoammuuschi aleayda bayokteanyu bea sawanadeeda? Ama gibattiisandida jea eppattisanan aniini agooga gajeeppattisaneegwa?”
41010039	Gwayeeshsha Saawa Yeesu, “Ea geammuuschi.” Gwayeeshsha Yeesu, “Huumwa gil bayookta jea daleayda eara agooga ghoammuschi gideaba gajaleayda eara gibattisandida jea eppattisananiin gajeeppattisananeegwa eara agooga.
41010040	Ak gajea ng'eaha siida jea goobiida meatkweedeanyu bea geattinda dugwa, ghana meatkwedeanyu bea geattinda ghadaam. Niih mii gadiyeedeanyu jea dasin gil, geaghus eattaw fuga ghayi bay gwararsa Aseetta.”
41010041	Iiy Ginealanga suurja attamanamughuush gwanyareesi idaah gissin Yakkobo ea Yohaana.
41010042	Gaguursa Yeesu ak gwayeeshsha, “Ghoanalli gideaba fukka sighay gili sugoodiga emoojigeani iissa ghoahaghwiida fuga nyaawa uurda, nea fiisu hesiin iissa goombala fuga nyaawa gharbeeda.
41010043	Duukku agooga ea miih gichchea awurjeewana. Aba siida gasa hawunda aba jeedeang'wa doawa siideang'wa bea gadiyeeda.
41010044	Siida gasa ghang'atta mwadi gayghoaw soomjeanda buuneessean.
41010045	Aba gideaba Balleanda Siida ghayi mwoani egadiyeesa. Ghayi ghwaan Niny gagadiyeesa buuneeda nea ghwaan gabeagu eaweegaaschi aba gittinnooda fuga saang'a.”
41010046	Geahitta mujiineeda suguura Yerikko, iiduw ghang'eet Yeesu sea ginealangaaschi ghabeawa hoowa nea godeayi emeettuw. Geanyasa gheatta naweeda siisi ng'oaw musiisachchi suguura Bartimayo was oorjeeda Dimaayo.
41010047	Hean iiy gideaba ghang'atta Yeesuuydida leabu Nasareettiin gabiissa Gojuur nea gwayeeshsha, “Ea Yeesu Balleanda Dawdi, eaniyean bwaydanaan!”
41010048	Gojuursa fukka sang'aan nea geyeeshsha, siinda, sirukusa ghoaraanya gijureanda muuchchi nea gwayeeshsha, “Ea Balleanda Dawdi, eaniyean bwaydanaan.”
41010049	Hean gawus Yeesu ghaminaada ak gwayeeshsha buuneeda, “Agursiina.” Hean geguursa siidida ng'oawiin nea geyeeshsha, “Ammiinni uhuudaang'u ng'eada ak guwi gaguuru.”
41010050	Gwajaksa ng'eanyi hang'daannyi. Gotkweal ak gawa ea gawa heeda Yeesu.
41010051	Ghoanyaash Yeesu nea gwayeeshsha, “Gigasayi dasinneey naaha?” Gwayeeshsha Siitta ng'oawiin, “Ea Ginealshoochcheanda, aniini geagasayi dabiikta dang'wearda.”
41010052	Ghwalamda Yeesu ak gwayeeshsha, “Una, ang'iing'i nihaapnyi masaweagaagu.” Miighoaw gil gabiikta gichcha Siidida ng'oawiin ghoang'wearda ghang'eat ak ghoang'ng'waay naweeda ghwaat geeshta Yeesu.
41011001	Iiduw nea gwanekkiissa Yerusaleemu, ghwahitta mujiinajeega Betfaage ea Beettaniya nekkeewa gijeeda mida geediga suguura Masaytunajeega. Gageanu Yeesu ginealan iyyeenya aba jeeda ginealangaaschi ak gojeakta gosheeda.
41011002	Nea gwayeeshsha, “Aweayeena ea ahitta gharang'dida mida mwadiin. Iyoahitti gajanyasana hoowa digeeda migwaheedu ghayi eara ginealda miyeannaal. Gajadaaha nea radaat ak goottinnyi, ak gorjeanu.
41011003	Ideeppa ghoanyasheagwa buuneeda gideaba ghwasaan andagottinnyi goyeeshshi gagasa, ‘Ng'uttamiida nea gaygabay godeelu.'"
41011004	Gaweay fugiga ak ghwanyasa ghuutta naweeda digeeni sirassa geetta dooshta. Hitta nea goottinu
41011005	ghwadaah fiisu ghwanyawa mida ghuutta naweeda ak ghoanyaash nea gwayeeshsha, “Digeeni goottissi naaha?”
41011006	Gwarukuta ginealanga ng'asheega sean ghwanyawa rukusa Yeesu. Geesiksa ghoarjaanda.
41011007	Gearjaanda digeeda ea ghwahitta heeda Yeesu. Gegeanu hang'weakka ak geayiin badayda digeeda amahit gwading'da Yeesu badayda ak goopteadawa.
41011008	Gageanu fukka saang'aan ak ghoabwarghaan hang'weakka nyaawa aba naweeda, nea buuneeda suurja gaweay jeesinga madameega gwalagu seenga geediga ak ghoabwarghaan aba jeeda naweadaannyi.
41011009	Gwasim buuneeda gaweay nea heeda measheedeawana Yeesu suurja gahuuydeana nea gwayi sean, “Oakghambiida Aseetta! Sibadischeesa siisi wuna gheawunga Ng'uttamidean!
41011010	Sibadischooweey ea gheambalmeeda sugoochcheanda ghayi was ghweandeanya siyi Dawdi. Oakghambiida Aseetta mida humng'eeda.”
41011011	Ghwahitta Yeesu mujiineeda Yerusaleemu ak gawa jeeda Gheeda Sibatta Aseetta. Hitta ghoang'wearda gwasikteawa haleanjeessean. Iiduw ghwadaah niiw shing'ada. Ghang'eat gawa ng'eanyiida Beettaniya nea godeayi ginealangaaschi attamaniyyeenya.
41011012	Muchchu nea gwanda naweeda gwaleabu ng'eanyiida Beettaniya ghwayeachchi Yeesu.
41011013	Ang'wearda ghwadaah shabogheechcheanda nea gudeasheagi nea gwandeawa seenga saang'a. Gaweesa ghwadaah eajeaghwanyasa haghweega. Hitta heeda nea gwasikteawa ghwadaah geaghus seenga nea gwasin gideaba miighwahitta damanda jea gwalakna haghweega.
41011014	Gwayeeshsha Yeesu mtineedida, “Maygudughwaganeey siih haghweega ea ghoaw gweanynyeekka manda mudeanooda.” Gwarukuta ng'asheandida nea abeeda ghwayiiy ginealangaaschi.
41011015	Ghwahitta Yeesu Yerusaleemu ak gawa jeeda gheeda Sibatta Aseetta, ak goruutta jarooda fuga gwachchi shaayda ea gea shah haleanjeeda. Ghoadandaarda haleanjeeda fuga ghwanyawa nyarja lappiya ea hoorgajeega fuga ghwanyawa shaayda ghariibajeega.
41011016	Ea mwanung' ghang'atta siih gwasik jeeda Gheeda Sibatta Aseetta nea ghwaada geadi gil.
41011017	Hit gabiissa Ghoanaal buuneeda nea gwayeeshsha, “Ghayi Aseetta gwayi aba jeeda Ng'ooruutkaaschi, ‘Gheawi itteanyuun gayghoaw heechchea gabattewean emoojiga sean.’ Ak ghoanung' ghoaw gwaleeda jea gafunnya geat mareanghooga!”
41011018	Iiy Ashoohoodiga hees ea ginealshoodiga diineeda Yahuudi gabiissa ghamwaal gichchea gwanuusta. Iiduw Geawwal gheang'da idaah gidaduupta emeeda ginealshoadaannyi.
41011019	Iiduw nea niiw shing'ada ghang'eat Yeesu nea godeayi ginealangaaschi ak gaweay ghang'amwa jeeda mujiini.
41011020	Iimuchchu nea gaweshiit damanda ng'attaawa ghwadaah shabogheechcheanda nea nighajamiit sean ea gagul hawunga.
41011021	Apkaat Betro gidaheetta surukusa shabogheechcheanda gwayeeshsha Yeesu, “Ea Ginealshoochcheanda, ang'wearda! shabogheechcheanda heetta imwaashtiin nighajamiit!”
41011022	Ghwalamda Yeesu ak gwayeeshsha, “Agooga amwasa Aseetta.
41011023	Aba huumwa Gaydarukuneegwa gideaba, ‘Ghamneawa siida eashsha,’ gijeeni loadaadawana hiji ak guwi jaksiina geaw jeeda basooda nea siisi gwarukuta ng'asheanji nea mwanyeaha jeadaannyi, ak ghamwas gideaba ng'asheega sean rugu gaygwasa, ng'asheanji gajeesissa.
41011024	Asi Gaydayeeshshineegwa, iyoamwaashchi nea goomuschi gil, amwasa gideaba noanyaschi, ak gajegooneegwa.
41011025	Ghabwada iyoaminaadi nea gajamwaasha gil, daba siisi samsa gidinyeanda wassean deeppa ea nismaneey siih. Abeeda eara ghweandeang'wa mida humng'eeda gaygwasamsa gidinyeannyeekkeagwa. [
41011026	Ama mosammisiini gidinyeannyeekka simmeweega buuneeda eara Ghweandeang'wa mida humng'eeda ea maygwasamsa gidinyeannyeekkeagwa.]”
41011027	Gaweay ea ghwahitta gichcha Yerusaleemu. Iiduw nea gwaneayeewa Yeesu jeedeaba Gheetta Sibatta Aseettean, gaweay headaannyi ashoohoodiga hees ea ginealshoodiga diineeda Yahuudi ea gweargwa.
41011028	Geannyaash nea geyeeshsha, “Ak gheambalmeeni ittang'u isinni ng'asheesuun anneeda? Gagoonnyi ng'eaha gheambalmeeni isinni ng'asheesuun?”
41011029	Ghwalamda Yeesu ak gwayeeshsha, “Ommeasa eara agooga gaydanyasheagwa ng'ashaanjagi, iyoashaayi ng'asheanji eara aniini gaydarukuneegwa heeda leabu gheambalmeeni itteanyu easinni ng'asheesuun.
41011030	Heappi arukunean gibattiisanda ghayi eadu Yohaana gwarinna yeenu? Gwaleabu heeda Aseetta ghana leabu heeda siida?”
41011031	Hean Gabiissa gwasheang'nyi nea gwayi, “Ghamneawa isiyeeshshi, ‘Ghayi gwaleabu humng'eeda, gaygwayi, Anda ak amoamwasi ng'asheega Yohaana?’
41011032	Ama Siyeeshshi, ‘Ghayi gwaleabu heeda buuneeda.'"(Ada geawwalli buuneeda aba gideaba ghamwas sean gideaba Yohaana sibaneeda gil.)
41011033	Hean iiduw ghwalamda Saawa ak gwayeeshsha Yeesu, “Aseasa meanali.” Ghwalamda Yeesu ak gwayeeshsha, “Eara aniini ea maydarukuneegwa heeda leabu gheambalmeeni itteanyu easinni ng'asheesuun.”
41012001	Ng'atta gobalool Yeesu saawa nea gagalla geat ng'asheega nea gwayeeshsha, “Ghayi siih ghabwar madamnyeanji ittaannyi ak gang'eapsa misabiibu. Hit goneaweesa madamnyandannyi hilooga, gageanu ak gwasin healadeeda jea emurriisa difaayeeda was mideega haghweega misabiibu, ak gwasin eara madalooda jea efurra madamnyeanda. Hean ghwanung' gooragan buuneeda madamnyeandannyi. Ng'atta iiduw gawa Siidida ea gawa daroorakka sheagi.
41012002	Damandida bea lajittean Gojeakta soomjeanji ittaannyi heeda fuga aragan madamnyeanda, gweadu booga sinyas bea madamnyeanda was heeda dobiiwsa niny.
41012003	Ghoang'ng'waay fugiga soomjeandida ak ghabwar amang'atta geanung' gabiikta nea mwaada gil.
41012004	Gojeakta gichcha soomjaan nuut, earada geesawan nea geesma ng'asheega munyas.
41012005	Gabiikta gichcha Siidida bea madamnyeandeen gojeakta soomjaan nuut, amaduw gwanuus fukka aragan madamnyeandeen. Eara fuga suuk sichcheakta earaga mwaatkwa geabwar nea mwaatkwa genuseada.
41012006	Abeeda ea sippuussa heeda siyagi, nea jeaptaannyi bwariiy gil. Iiduw Gojeakta ada nea gwayeeshsha geaw, ‘Gajeawwal gheang'da.’
41012007	Hean gwayeeshsha geat fukka, ‘Niih siida jea numuji gwahearaniischi gil asi enuusa, ak abeeda gaygabwaheasa hearaniischooda!’
41012008	Hean geang'ng'waay ak genuus amahit geejakta musta eannaawa hilooga madamnyeanda.
41012009	“Asi gaygwasin naaha siida bea madamnyeanda? Gayghwahidu ak ghwalas uhuudeaba fukka ghayi aragan madamnyeandean amang'atta gayghwanung' gooragan fiih suuk madamnyeanda misabiibu.
41012010	Assagooga miyoassoamwana gissung'waar bea gideaba, ‘Lagheaneani aneawwa ghaang' deekshoodiga, ghamneawa aniiw lagheaneeda haw akkar gheeda.
41012011	Niih gidaghayi sin Ng'uttamiida, Ak adamdamwaat aba hedeanya.'"
41012012	Iiduw Ashoohoodiga ea ginealshoodiga diineeda Yahuudi ea gweargwa gagasa ghoang'ng'waay Yeesu aba gideaba saawa nijeeng'u ng'asheega ghwanyawa rukku beadi sigala saawa. Hean geegasa eang'ng'waay, amaduw ghoawal emeeda. Ghang'eat ng'eat ak gwanung'usa heeda.
41012013	Gechcheakta buuneeda mwaatkwa was Farisaayajeega, ea fuga duuba Heroode gaweay gobalool Yeesu nea gagasa gichchea eaghasta aba ng'asheagaaschi.
41012014	Geapka headaannyi ak geyeeshsha, “Ea Ginealshoochcheanda, aseasa geanalli gideaba guwosi siida doabiwaat rukkwiida humeannyeekka nea ghanyea miiwali gheang'ba siih. Nea eara hawunda siida ghanyeamiduuppi, ak ginealayi ng'asheega naweeda Aseetta bea huumwa. Heappi Rukuneasa ea ghwadoabiiwi gideaba gerruutta gwaadi eattaw Gaysaari ghana manda? Gajeattawa ghana mwajeattawa?”
41012015	Gwajeeng'u Yeesu gidammittaayda geat ak gwayeeshsha, “Anda agooga googasayi gichchea aghastanaan? Heappi ayeanni lappiyeeni suguura dinaariin dadaah.”
41012016	Gehhiimsa ak ghoanyaash saawa, “Uhuuni ea gheawung'su gabeang'a?” Geyeeshsha, “Gaba Gaysaari.”
41012017	Gwayeeshsha Yeesu saawa, “Oattawa Gaysaari gida was dea Gaysaari ak ghoattawji Aseetta gida was dea Aseetta.” Ghwanung' ghahamng'eanyi muuchchi buuneeda.
41012018	Ghapka heeda Yeesu Sadukkayajeega mwamwasa gideaba gaygwaduuttu buuneeda, ak gwayeeshsha,
41012019	“Ea Ginealshoochcheanda, ghayi Muusa gwayeashshineasa, ‘Siida iimeah nea gwanung'usa heeda gatmooda miigwaji, gatmooni was masiinng'weandean gaygwajiila diibiga oorjeeda ghamasiyeadaannyi. Nea diibiga iisiji gajegushteawa ghweanda nyaawa ghayi meah.’
41012020	Ghayi gwanda oorju ispwa bea ghamwadagi. Gageeshshi oorjeeda haw amaduw ghami nea ghwanung'wa hiji gatmooda miigwaji.
41012021	Iiduw masiinng'weandida gwahearan oorjeeda bassa. Iiduw ghami earada nea gatmooda ea miigwaji. Gabiikta gwahearan gatmooda oorjeedeaba samwagu.
41012022	Iiduw gatmoodida gwahearan Oorjookka seaniin nea gameewwa agi ea goosha sean ispeannyaawa nea gatmoodida ea miigwaji. Muchchu aba huydeanda eara gatmootta ghami.
41012023	Asi heappi eaweeda dunnooda gatmooni iiduw gaygaba ng'eaha? Gatmooda nighi buuneeda ea ghwahitta ispwa.”
41012024	Gwayeeshsha Yeesu saawa, “Agooga noaramwaschi muuchchi aba gideaba moanali ginnyaah ng'ooruutka Ghaydit ghana uurda Aseetta.
41012025	Aba gideaba eaweettida iduuttu buuneeda ea maygageeshshi nea majeegeena, gaygawuurji giijasoodiga humng'eeda.
41012026	Asaha aba ng'asheesu bea dunnoaniin ghayi needa ea miyoassoamwana aba jeeda gittabooda Muusa heeda sung'waar ng'asheega geetta mughuush yeada beasta jeeda? Ghayi aba hoowa Aseetta gwayeeshsha Muusa, ‘Aniini geawoschi Aseetta Abrahaamu ea Aseetta Isakka ea Aseetta Yakkobo.’
41012027	Niny miih Aseetta fuga nimeewa gil. Niny Aseetta fuga duugwanda. Agooga noaramwaschi muuchchi.”
41012028	Deagheatta ghwahidu Ginealshoochcheanda diineeda Yahuudi ak goleysiit sheang'nyeeda nyaawa. Daah gideaba Yeesu ghwasha ng'asheega nyaawa nea ghoadoabiiw, ghwaan ak ghoanyaash, “Aba jeeda digheannyyeekka sean ahaw anneeda?”
41012029	Hean gwayeeshsha Yeesu, “Dea madeeda niih gil, ‘Eaniyean aleaydiit Israeeli! Ng'uttamiida Aseetteanya gil. Ng'uttamiida niny gil nea gaba geaw.
41012030	Bwariinya Ng'uttamiida was Aseettaang'u aba jeadaang'u sean ea aba guroroadaang'u sean, ea aba fughareadaang'u sean, ea aba urdaang'u sean.’
41012031	Ng'asheanda haw bea iyyeenya gwayi, ‘Bwariiyda gischeewoochcheandaang'u gidubwariiydi geaw.’ Manda digheannyeekka hees naawa suuh assiyyenyean.”
41012032	Gwayeeshsha Ginealshoochcheandida bea diineeda Yahuudiin, “Asi huumwa gil ginealshochcheanda! Aba hiji girgu huumwa gideaba Aseetta aagi, ak ea manda nuut geaghus niny nea gaba geaw.
41012033	Ea huumwa gil siida geaghus ghabwariinya Aseetta jeadaannyi sean ea aba fughareadaannyi sean ea aba urdaannyi sean. Ea huumwa gil siida geaghus ghabwariiyda gischeewoochcheandannyi gidabwariiyda geaw. Ng'asheesu assiyyeenyean ea majeekcheewi ea ghwanaawa eara gisilleanda ghadooweeda ea haleanjeeda suurja sisappa geadi sigadoowanniida.”
41012034	Daah Yeesu girrukutteayda ng'asheega nea gomajeek gwayeeshsha, “Ang'iing'i ghanyeamuwosi sheageewa Gheambalmeeda Aseetta.” Ng'atta balooli ea mudugwanda siisi badaksa Yeesu ghoanyaash ng'asha suuk.
41012035	Damanda anealsheewa Yeesu aba jeeda Gheeda Sibatta Aseettean, ghoanyaashta nea gwayeeshsha, “Ghwasaan anda ginealshoodiga diineeda Yahuudi gwayeena Gristo Balleanda Dawdi gil?
41012036	Damandida gwayi Dawdi aba uurda Guroroada Ghaydit ghwanung' gwayi, ‘Ng'uttamiida gwayeeshsha Ng'uttamiideanyu, Beenni abiidana meatkweedeanyu bea geattinda dugwa, ea danung' allaapta ng'eanyi fuga was weajoodigaagu.’
41012037	“Dawdi niny gaguura Gristo Ng'uttamiida. Asi abeeda Gristo gayghoawattaan jeaptaannyi?” Abeeda emeeda goleeysiit ng'asheega Yeesu nea gahoosan.
41012038	Gwayi Yeesu aba jeeda ginealshoadaannyi, “Ashageada ginealshoodusu bea diineeda Yahuudiin. Fuga bwariiy gwaleammideawa hang'weakka geawwi, nea geyeenniisa seayu aba mureeda aba naada. Fuga ama hitta ghoorajeega sinnealshachcheewa gwajiir hoorgajeega madeeda.
41012039	Nea eara Iweay gealga ghwelmeeda ghwanyoahaada hoorgajeega madeeda.
41012040	Fuga iissa ghwaak haleanjeeda masiinng'weega nea iissa ghamwaash ghawooda nea gogeawiit! Eaweeda girgweaksiinda gayghwanyas ghoorjooda haw.”
41012041	Muchchu goopteada Yeesu aba jeeda Gheeda Sibatta Aseetta nea nekkeewa sandakwajeanda siyiina haleanjeeda ghadooweeda. Gang'ula gidiinda buuneeda lappiya jeeda sandakwajeanda siyiina haleanjeeda ghadooweeda. Ghwadaah meanang'oodiga inyeessa ghabwaang'da lappiyeassaang'a.
41012042	Deagheatta ghwahidu Gatmoanagi bwarbwar was masiinung'weanda, ak ghoadayda heelaji iyyeenya akghwahit.
41012043	Hean gaguursa Yeesu ginealangaaschi ak gwayeeshsha, “Aba huumwa geayeeshshineegwa, gatmoani was masiinung'weanda bwarbwariin, niih ghamneawa ghoadayda gidahaw ea ghwalaabwa hoowa buuneessean iin lappiya jeeda sandakwajeanda siyiina haleanjeeda ghadooweedean.
41012044	Aba gideaba buuneeda suurja ghoadayda gidabinna jeeda baruureega nyaawa. Sunung' Masiinung'weanji earappeadi bwarbwariin niidayda gidamideawa sean. Niidayda daghwardaannyi sean.”
41013001	Damanda ritteawa Yeesu jeeda Gheeda Sibatta Aseetta gwayeeshsha siyagi was Ginealaneadaannyi, “Ea Ginealshoochcheanda, ang'wearda gealsu hesiin gissam, ea lagheanga ghayi sideasa!”
41013002	Ghwalamda Yeesu ak gwayeeshsha, “Ghamneawa gidaahi gealsu heesiin? Lagheang'su ghayi sideasaan manda dea jea enung'usa heeda aaragi. Gajeeng'ng'adeadu sean.”
41013003	Eaweechcha Yeesu goopteada aba uhuuda Gijeeda Masaytunajeega deaschi Gheeda Sibatta Aseetta gaweay geaba Betro ea Yakkobo ea Yohaana sea Andereya ak ghoanyaash Yeesu nea gaba geat gideaba,
41013004	“Eaniyean rukuneasa ng'asheesu gayghoaw eeju? Ak gajerroorda naaha aba hinnoodeaba ng'asheesu.”
41013005	Gwayeeshsha Yeesu saawa, “Ashageada adagwareenganneegwa siih.
41013006	Aba gideaba gayghapka fuga saang'a jea ghapkaana gheawungeasu nea gwayi, siida aniini gil! Ak aba sareani gaygwareengani fuga saang'a.
41013007	Iyoayiinyi ng'asheega ng'uchcheadinga ea gijuureanda ng'uchcheeda ea adoohirbabannyi. Ng'asheesu mayghwashiy hinnooda, duukku mudeanooda ea miighoaw.
41013008	Gaygaba ng'eanyiini ng'uchchi nuut, gaygaba Sugoochcheanji ng'uchchi nuut, gaygwasaw ng'eanyiida gichcha ak gaygang'eeda gejeadinga. Ng'asheesu seaniin gaygawuurji lajooda gatmooda jea gwaji.
41013009	“Asi agooga ashageada, aba gideaba gayghwadeagwa buuneeda gheeda sirgweachcha, nea geabwareagwa aba jeesinga ghoorajeega sinnealshachcheewa. Gajeayadeagwa madeeda fuga hees ea madeeda sugoodiga appadaydeanyu, ak abeeda gajahuuwa mushoodigeasu aba madeannyaawa.
41013010	Nea hinnooda jea ghwahidu mudeanooda ng'eanyiida, abeeda gajeasurukusa buuneessean Giijasta miy.
41013011	Nea eara isiyadeagwa gheeda sirgweachcha, ea adoohirbabannyi, appadayda ng'asheega jea arukuta, ihidu damandida, arukuta ng'asheanda wassean sinyunneegwa, aba gidea ba miih agooga gil fuga jea gabalool, gaygabalool Gurorooda Ghaydit.
41013012	Nea Siida gayghwala bwadaw oorjeeda ghaamwat ak genuus, nea Bwaabwa gayghwala bwadaw orjeadaannyi, eara diibiga gayghabwar ghweaniga nyaawa ak gwanuuseada.
41013013	Ak agooga gayghwasteagwa buuneeda aba gheawungeasu. Nea siida jea ghamilikghta ea gagul damandida bea mudeanoodean, siisi gayghaghu.”
41013014	“Asi iyoadaayi gidamuy jea gweadu nyariida nea niminaada aba heeda mahaguuwsiina, (Siida assoamwa ea dajeeng'na gidawas) asi abeeda fuga mida ng'eanyiida Yudeeya ea dasalsiina iheenga heayeeniga.
41013015	Abeeda siida deeppa eanyasa uhuuda gheeda adaghwararang'aan, aduwi geanni eara gidamida gah jea aadana geadi.
41013016	Siida deeppa eanyasa jeeda madamnyeanda eara hang'da badayda ghwanyawa nung'wa ghoah adaghamwaghaada.
41013017	Eshshiina gadeemga was bungaroodiga ashageada, ea gadeemga reer diibiga aba damandida!
41013018	Gomoorayi ea mwahinna ng'asheesu munyasiin damandida bea gorogedean.
41013019	Aba gideaba damandida gaygwanda sawanadeeda manda dea jea eegala ghang'eada deaghayi nubwada Aseetta ng'eanyiida ea gagul ghamneawa. Ak ea maygudu gabiigu gichcha dea jea gawuurji nih.
41013020	Inyeeda gwachchi ea moong'ayiida Ng'uttamiida askwearjoojikka ghanyeamanda siisi jea ghwalalaan. Amaduw appadahuukka fuga loossa geaw anisuuy Ng'uttamiida askwearjoojikka.
41013021	“Asi iyeeshshineegwa Siida, ‘Ang'wearda Gristo gwanda hiji,’ ghana gwayi, ‘Gwanda hoowa,’ adoamwaschi.
41013022	Aba gideaba gayghwahidu fuga was Gristohajeega ng'uyyeega ea sibanga ng'uyyeega, gayghoahiimu gwadeagooda ea ng'asheega deamdeameadi, aba hutteawda fuga loat Aseetta.
41013023	Asi agooga ashageada. Aniini nearukuneegwa ng'asheega sean heeda miih ghwahinna.”
41013024	“Asi askwearjoojigiga nea ning'atta ng'asheandida ng'waaniin, gaygwattuudu gheang'da Aseetta nea eara sheeda ea maygudu goboong'u.
41013025	Nea miinga humng'eeda gaygoobittu nea gaygwaduumduum uurda humng'eeda.
41013026	Ak gajeadaah Balleanda Siida nea gwashubeana jeeda shamoghuutka nea gaygwandeawa uurda haw ea gigheambiitta.
41013027	Ak Gaygoojeakta giijasoodigaaschi bea humng'eeda godearsa meadajeega assang'wan bea ng'eanyiida gaweay goweamu fuga loossa geaw, ghang'eada mudeanooda ng'eanyiida ea ghoaw mudeanooda humng'eeda.”
41013028	“Agooga ang'ulla shabogheechcheanda. Gwanda gichchea ghoanaleagwa. Iyabit seenga nea ghafiirfiir gea nyawiiri gajanala gideaba domeelda nineekkiit.
41013029	Gwasnu eara agooga iyoadaayi ng'asheesu nea ghwahindu, anala gideaba Balleanda Siida nineekkiit muuchchi.
41013030	Gearukuneegwa aba huumwa, Seaygeani bea ghamneawean mayghwanaawda nea miyadaaha ng'asheesu.
41013031	Humng'eeda ea ng'eanyiida gaygammudean. Duukku ng'asheegeasu ea maygammudean.
41013032	“Dukku askwearjeandida, ghana damandida manda siida nal. Eara giijasoodiga humng'eeda, ghana Balleanda Aseetta. Siinnal geaghus Bwaabwa akghwahit.
41013033	Ashageada nea ghoang'ng'wearu, aba gideaba mwoanali damanda jea gawaseewa.
41013034	Gawuurji Siisi ghayi wea bareannyeekka ak gwaruuda nea ghwanung'wa gheeda fuga gadiyeeda. Nea nigeanu ak gaba siisi adaw gichchea gwasin ak gageanu ghwayiin furiischochcheanda jea gafur dooshta nea gwayeeshsha milmiliida.
41013035	Asi oang'ng'wearni adoolilli aba gideaba mwoanali eaweetta jea ghwahinna siida bea gheeda, gwadeeppa ghwahidu shing'ada, ghana gwadeeppa ghwahidu eaweedagweena, ghana gwadeeppa ghwahidu beashatta, ghana gwadeeppa ghwahidu nea gorearu aseetta.
41013036	Asi oang'ng'wearni gajiiduw gwashameegwa ak ghabwardaneegwa ng'eenyi nea goondi jeerruweanga.
41013037	Gichchea darukuneegwa oagasean, gaydayi, Oang'ng'wearni, adoolilli!”
41014001	Iimuchchu nea ghwashoada eawooji iyyeenya ak gayghwahidu ghwelmeeda basakka ea dea mukkattajeega memmattawiitta. Abeeda gagasa ashoohoodiga hees sea ginealshoodiga diineeda Yahuudi gichchea ghoahaktaayda Yeesu akghoang'ng'waay ak gwanuus.
41014002	Iiduw gwayi, “Adiiduw geang'ng'waanyi eaweechcheanji bea ghwelmeeda mideewa fuga sang'aan, gaygang'eessa fiih buuneeda.”
41014003	Yeesu abeeda gwanda ng'eanyiida Beettaniya. Gwanda gheeh Simoneeda ghayi beardooschi udamusuura. Iiduw nea goopteada gweagiischi ghwahidu headaannyi Gatmooni eattuuna geadi dabichcheanda nyiit nagheeda haw sheayeat suguura nardo biissa ea ng'andit. Hidu goodalealsa uhuuda Yeesu nagheedida ng'andidiin.
41014004	Gwanda fuga mwaatkwa nyareesi nea gwayi, “Nagheani geahhaak ng'eanyiida ghwasaan?
41014005	Nagheani ghwanyawa isishaayda ghoammu ghwanyas dinaaraji bughalaji samwagu. Nea lappiyeani ghwanyawa iisinyas gajeattawaada fuga barbari.” Gewwoowusa gatmoodida muuchchi.
41014006	Nea Yeesu niny gwayeeshsha, “Anung'waada gatmooni oagasean. Gotteawiissi naaha? Niih gwasinnean gittoabiiw.
41014007	Fuga barbari gondeaydoscheewi galeega sean. Abeeda iyoogasayi aweada gajaweada. Duukku Aniini ea maydeabiitta heedeang'wa galeegasean.
41014008	Niny gwasin gidida ammuun. Niny ghwayeashanaan nagheada nea gwadawwiisa saseedeanyu bunyitta.
41014009	Ak ghamneawa aba huumwa ghoanung' darukuneegwa, heeda wassean aba muunda ng'eanyiida jea eweay ak gerukkwiida Giijasta Miy, ng'asheanji sin gatmooniin gajeerukku ghoaw gichchea epkkeatta niny.”
41014010	Hean gawa Yuudaayda Iskariyotti bea jeedeaba ginealangiga attamaniyyeenyean, ea gawa heeda ashoohoodiga hees nea gagasa ghwala bwadaw Yeesu.
41014011	Nyas iidi ashoohoodiga gahoosan muuchchi nea gwayeeshsha Yuuda, “Eara lappiya gajegoona.” Hean gabiissa ghamwaal Yuuda gichchea ghwalaapta bwadaw Yeesu.
41014012	Eaweetta madeeda bea ghwelmeeda mukkattajeega memmattawiitta, nea eaweetta sinuusa dayeenda gisilleanda bea ghwelmeeda basakkac gil, ghoanyaash ginealanga Yeesu nea gwayeeshsha, “Gigasayi esinneey hamitta ghwelmeeda basakka aba yeenu?”
41014013	Gojeakta Yeesu ginealangaaschi assiyyeenya nea gwayeeshsha, “Aweayeena ea ahitta jeeda mujiini. Gajaroonnyeewana siida sar sirbiida beega. Ghoayaachchi geeshta.
41014014	ea ghwahitta gheeda jea gawa jeeda, iyoahitti goyeeshshi siida bea gheeda, ‘Gwayi ginealshochcheanda abwaara aba jeedeaba gheang'u ghooriini siyeaksi hamitta ghwelmeeda basakka aniini ea ginealangeasu?’
41014015	Ak gayghoahimneegwa ghooriini haw ghayi sideeksa uhuumba nuut, nea sisin muuchchi ak goosissi jeani.”
41014016	Gaweay ginealanga ea gaweay jeeda mujiini. Hitta ghwadaakta ng'asheega sean gidagwachchi rukutteayda Yeesu. Hean gwasin hamitta ghwelmeeda basakka.
41014017	Huuw shing'ada ghwahidu Yeesu nea godeana ginealangaaschi attamaniyyeenya.
41014018	Iiduw nea geyeagiischi gwayeeshsha Yeesu, “Aba huumwa ghamneawa geayeeshshineegwa jeedeang'wa gwanda siida eambuchcheewi jea ghwalaabwan bwadaw.”
41014019	Ghang'ut giseaneega ginealanga ak gaba niih anyaash Yeesu nea gwayeeshsha, “Siida aniini?”
41014020	Gwayeeshsha Yeesu saawa, “Siida gwanda jeedeang'wa agoogeani attamaniyyeenyean. Nukkwa ghamneawa ghang'utta mukkatte sea aniini aba jeeda buurda.
41014021	Asi Balleanda siida gaygawa hechchea gawa gawuurji ginnyaashta Ng'ooruutka Ghaydit. Nea ea dashageada siitta jea ghwala bwadaw Balleanda Siidean. Siisi ghayi ghang'wana ea meeji.”
41014022	Iiduw nea geyeagiischi ghwasng'u Yeesu mukkatte ak ghamwaash ghawooda. Hit gageanu gwalakkiisa ginealangaaschi nea gwayeeshsha, “Oang'ng'waanya ayaaga niih saseedeanyu gil.”
41014023	Ng'atta Gageanu bayookta ak gabadiischeesa Aseetta, ak goheaksa saawa ak ghwaleayda sean.
41014024	Gwayeeshsha Yeesu, “Suuh foojeandeanyu neajeeda ghayi sihhiida appadahuukka fuga saang'a gil.
41014025	Aba huumwa, Mayguttali difaayeani was mideega haghweega musabiibuun, ea eaghus galannya dawa dali gea eashish aba jeeda Gheambalmeeda Aseetta.”
41014026	Hean Gwasarman amahit gwaritta, ak gwascheeng'sa Gijeeda Masaytunajeega.
41014027	Gwayeeshsha Yeesu ginealangaaschi, “Agooga gajamwachmwajaan ak ghoanung'wanaan heeda aba gideaba gwayi Ng'ooruutka Ghaydit, ‘Gaydabwar jeagiischochcheanda ak gayghwadarda gisilga.’
41014028	Nea iiduw iyeaduudu gaydeasheedeawaneegwa dawa Galilaaya.”
41014029	Ghwalamda Betro ak gwayeeshsha, “Eara ghamwachmwachnyi fiisu seaniin, ak gwanung'useey heeda aniini mayghanyi danung'waneey heeda.”
41014030	Ghwalamda Yeesu ak gwayeeshsha, “Aba huumwa geayeeshshineey, aweani bea ghamneawean heeda miih goguula nghaghooda niba iyyeenya, gajeaniheawanaan niba samwagu.”
41014031	Gabiikta Betro gwayeeshsha nea goomajeek, “Adiiduw aniini maydaheawaneey, goobal emeewuudayeena, maydanung'useey heeda.” Ghwanyaashtunu eara ginealanga suurja.
41014032	Geweay ea eahitta hiji suguura Getsemaani.d Gwayeeshsha Yeesu aba girrukusa ginealangaaschi, “Oppitpiida aba hiji ghanyi damwaash Aseetta.”
41014033	Gaguursa Betro ea Yakkobo ea Yohaana ak godeayi. Ghang'ut giseaneega nea ghawishaan uhuuda.
41014034	Hean Gwayeeshsha saawa, “Ghwariikghta gwanuus guroroodeanyu giseaneega. Oppiidana hiji nea adoolilli, oang'ng'wearni.”
41014035	Ghwaloat geash gili miigeaw ak gwajaksa geaw ng'eanyi, ak ghamwaash gideaba, nung' danaawa gheadi bea sawanadeedean.
41014036	Ghamwaash Aseetta nea gwayeeshsha, “Ea Bwaabwa, Bwaabwa, ang'iing'i manda gida miimmuusi. Aniyean gischoarjaan bayookcheanji bea sawanadedean. Nea adaghoaw humeandeanyu, nung' ghoaw daang'u.”
41014037	Iiduw nea Gabiikta hoowa ghwahitta nea ginealangiga assamwaguun ea nilil. Ghoanyaash Betro, “Ea Simon, Annilli? Mimmuussi ang'wearni eara gheadi nuwaasi?”
41014038	Ng'atta gwayeeshsha ginealangaaschi, “Oang'ng'wearni nea ghoamwaashchi Aseetta ea mesmeegwa. Gurorooda gagasa amaduw saseeda ea manduurda.”
41014039	Gabiikta gichcha ak ghamwaash Aseetta nea gwarukuta ng'asheega ghwanyawa rukkwiida.
41014040	Iiduw Gabiikta gichcha hoowa bea ginealangaaschiin ak ghwahitta nea nilil. Eara gheanyanga nyaawa mudughoammu ghwajaat aba ruweanga ak amwanala eara gichchea gwarukutta.
41014041	Iiduw Gabiigu heannyaawa deaba samwagu ak gwayeeshsha, “Akkudandana jeeda ruweanga nea gofuufchi? Anung'waada gwadeenu! Nugul damanda! Nukkwa Balleanda Siida gajeayiin geattinga fuga ring'eega.
41014042	Asi ang'eatng'eada eebu. Oang'ng'wearda siitta jea ghwalabwan bwadawiin nineekkiit.”
41014043	Damanda duu gabaloola Yeesu, ghwahidu Yuuda nea gaba jeedeaba ginealangiga attamaniyyeenyean, ghwahidu nea goodeana emeettuw mideawa bwangajeega ea gulupkeakka. Fiisu abeeda gojeagu ashoohoodiga hees, ea ginealshoodiga diineeda Yahuudi ea gweargwa.
41014044	Abeeda Yuudayda jea ghwala bwadaw Yeesu nirukusa emeeda gichchea goroorda. “Siida jea dasam gheatta abeeda niny gil ak ghoang'ng'waanyi nea goofurji.”
41014045	Hidu Yuuda ghang'atta ama hitta heeda Yeesu gwayeeshsha, “Ea Ginealshochcheanda!” Nea ghwasam gheatta.
41014046	Hean daah emeeda ghang'eatng'eat ak ghoang'ng'waay Yeesu.
41014047	Aba jeeda fuga ghwanyawa minaada sea Yeesu gafagu Sih bwaanga ak ghwalas soomjeanda ashoohoochcheanda haw ak gwalaksa ng'eanyi iitta.
41014048	Hean gwayeeshsha Yeesu fugiga, “Ghamneawa goyeadu bwangajeega ea gulupkeakka aba ging'ng'ooydeanyu neada ghoanung' dawuurji mareanghweanda?
41014049	Easuju nea geanealayi buuneeda aba jeeda Gheeda Sibatta Aseetta, anda mong'ng'onnyean. Ak gwasa ng'asheesu ghoaw gidanyaashta Ng'ooruutka Ghaydit.”
41014050	Gamng'aw Ginealangaaschi sean ak gwasalda gwanung'usa heeda.
41014051	Abeeda gweattu geeshta balleanji mwanang' nea gookwa hang'da. Hean geegasa eang'ng'waay.
41014052	Iiduw ghamwanmwanda balleanda ak gwanung'usa heeda hang'daannyi ak ghafwach nea dawiish.
41014053	Geayaat Yeesu ea eayaat gheeda Ashoohoochcheanda Haw. Ghwahitta nea nibattiisa geat hoowa ashoohoodi suuk hees sea gweargwa sea ginealshoodiga diineeda Yahuudi.
41014054	Abeeda Betro gamaseaw Yeesu nea sheagi, gawa jeedeaba gheedida bea ashoohoochcheandida hawiin, gopteada ak ghoabwaal beasta sea furiischoodiga.
41014055	Iiduw gagasa ashoohoodiga hees sea gweargwa girgweageeda siida jea gamuuwwu gidinyeanda Yeesu, ak abeeda gwanuus ak aamwanyasa.
41014056	Abeeda gwanda fuga saang'a muuwwu ng'asheega ng'uyyeega appadayda Yeesu. Amaduw ng'asheega nyaawa ea mudu gaweechchi.
41014057	Gwanda fuga suuk minaada ak gamuuwwu ng'uyyeega aba badayda Yeesu nea gwayeeshsha,
41014058	“Ghayi Siyiinyi siisi nea gwayeena, ‘Gaydanyarja Gheawi Sibatta Aseetta ghayi sideasa geattingean, ak aba jeemba eawooji samwagu gaydadeas nuut dea meesnana geattinga buuneeda.'"
41014059	Iiduw eara ng'asheega nyaawa muuwwu ea meatteayyi.
41014060	Ghang'eat ashoohoochcheanda haw aba madeeda buuneeda ak ghoanyaash Yeesu, “Mwayshaaha ng'ashaani? Fiisu gwarukuna naaha bwadaydaang'u?”
41014061	Ghwasiinda Yeesu marukuta eara ng'ashaanjagi. Gabiikta ashoohoochcheandida ghoanyaash Yeesu nea gwayeeshsha, “Heappi ang'iing'i guwosi Gristoyda was Balleanda Aseetta Ghambidaadi?”
41014062	Gwayeeshsha Yeesu, “Ea ada geawoschi. Ghabwada niih gajadaaha Balleanji bea Siidean nea gobideada aba meatkweeda geattinda dugwa bea Aseetta hoauur, nea godeana shamoghuutka humng'eeda.”
41014063	Ng'atta ghabwashaada ashoohoochcheanda haw hang'waakkaaschi ak gwayi, “Gudeegassa mushoodispa naaha?
41014064	Noayiinyi gidang'eawwiida Aseetta! Goyeennyiin agooga?” Gwayi sean siisi gagasa enuus.
41014065	Gwanda fuga mwaatkwa ang'urriisa ng'usheega, geedukutta gheanyanga ak geabwar madeang'akka nea geyeeshsha, “Heappi rukuni siida lasnyi!” Eara fuga gadiyeeda ghabwar madeang'akka.
41014066	Damani duu gwandeawa Betro seammodean, ghwahidu huda gadiydooschchi aba gheeda ashoohoochcheanda haw.
41014067	Iiduw nea ghwadaah Betro nea gwaju beasta, gong'weersa ak gwayeeshsha, “Eara ang'iing'i gindeaydooscheewi Yeesuyda Nasareetti.”
41014068	Ghwashaang' Betro nea gwayeeshsha, “Mwaanali, anda eara gidurgu mwaanali!” Ng'atta ghang'eat Betro ak gawa ea gawa hoowa bea dooshtean. Miighoaw gil ea niguul nghaghooda.
41014069	Ghwadaah hudideani Betro gichcha ak gwayeeshsha fiisu ghwanyawa minaada, “Eara siisi gaba jeeda fuga easuju adeaydooschi Yeesu.”
41014070	Iiy Betro gabiikta ghwashaang' gichcha. Miighoaw gil geyeeshsha Betro aba girrukusa fiisu ghwanyawa minaada, “ Aba huumwa eara ang'iing'i gibeahi jeedeaba fugiga aba gideaba guwosi siida Galilaaya.”
41014071	Ghamwaashta geaw Betro nea ghwaak habeawooda nea gwayeeshsha, “Aniini siisi orukku iittannyiin mwaanali.”
41014072	Miighoaw gil gabiikta goguul nghaghooda deaba iyyeenya. Hean gabiissa ghoapkaat Betro gidaheetta rukusa Yeesu bea gideaba, “Heeda miigabiikta nghaghooda giguleandeaba iyyeenya gajaniheawanaan niba samwagu.” Hean gabiissa Betro goorareang'u dabeakka goyyeawda.
41015001	Iimuchchu nea gudughaghar gayeew gabalool ashoohoodiga hees sea gweargwa, ea ginealshoodiga diineeda Yahuudi ea girgweageeda sean, ak ghwarat Yeesu aba biingu, ak ghwaat ea ghwayiin geattinga Bilatto.
41015002	Ghoanyaash Bilatto Yeesu nea gwayeeshsha, “Assang'iing'i guwosi sugoochcheanda Yahuudi?” Ghwalamda Yeesu ak gwayeeshsha Bilatto, “Girgu ang'iing'i.”
41015003	Ghoahaktaawa ashoohoodiga hees Yeesu ng'asheega duguuga saang'a.
41015004	Gabiikta Bilatto ghoanyaash Yeesu nea gwayeeshsha, “Anda ang'iing'i mirukuni gil? Iinya ng'asheega surukuna badaydaang'u gitteenna.”
41015005	Amwaasha Yeesu ng'ashaan ea ghwanung' ghahamng'eanyi Bilatto.
41015006	Abeeda iissa iinyooh ghwahitta damanda ghwelmeeda basakka inyeessa Bilatto gwasiksa siyagi aba fuga mida ghealooniga gasa buuneeda.
41015007	Abeeda damandida gwanda ghealooniga siisi suguura Baraba nea geeraduudayi fiih suuk ghayi nuseada buuneeda nea ghwanung' ghaghoakghoayda emeeda.
41015008	Ghaghoayda emeeda gaweay heeda Bilatto ama sihitta geyeeshsha, Eaniyean sinneasa gidagweannyekka sean.
41015009	Ghoanyaashta Bilatto nea gwayeeshsha saawa, “Heappi googasayi deattinneegwa sugoochcheanda Yahuudi?”
41015010	Abeeda niny ghwanyaashtunu aba gideaba ashoohoodiga hees ghoahaktaawa Yeesu sichcheeda.
41015011	Nea ashoohoodiga hees saawa ghoang'waalng'waal buuneeda nea gagasa gideaba gaygamus buuneeda gwasiksa Baraba.
41015012	Hean ghoanyaash Bilatto buuneeda gichcha nea gwayeeshsha, “Googasayi dahinndaan siisi oguuri sugoochcheanda Yahuudiin?”
41015013	Gabiikta buuneessean gojuur nea gwayeeshsha, “Angoorsiina uhuuda behiida.”
41015014	Gwayeeshsha Bilatto aba girrukusa buuneeda, “Nea gidinyeandeaba siisi ea naaha gil?” Gabiikta buuneeda gojuur muuchchi nea gwayeeshsha, “Angoorsiina uhuuda behiida!”
41015015	Hean Bilatto aba gassooda gasa ghoammiidu gheanyanga emeeda, gageanu ak gwasiksa Baraba. Hit ghwanung' egeanu mughowooda ak geabwar Yeesu amahit geayaat enngoorsa uhuuda behiida.
41015016	Ghwaat Shirikkareedida Yeesu ea eahhiitta heeda suguura Braytoriyo was seammooda gheeda sugoochcheanda. Hean ghapka eara Shirikkara suurja ak gabassa geat hoowa.
41015017	Gegeanu ak gekkwealsa Yeesu hang'da oomu. Gegeanu ng'oroorga eanaaw ak geayiin uhuuda eanung' ghoaw shiipka uhuudaannyi.
41015018	Hean Geguursa nea geyeeshsha, “Seayuu sugoochcheanda Yahuudi!”
41015019	Gealas uhuuda Yeesu aba digheechcheanda nea gong'urriisa ng'usheaga. Geetkuy aba madeadaannyi ehinda gili siittaw mureeda.
41015020	Ng'atta jukkooda gegeanda hang'da ghwanyawa oomu sikkwealsa ak gekkuumsa hang'weakkiga ikkaschiin. Ng'atta Geayaat engoorsa uhuuda behiida.
41015021	Geweay aba naweeda ea eroonnyi siisi suguura Simoneeda ng'eanyiida Girene. Niny ghweanda geaba Aleksanda bea geaba Rafo gil, nea aba damani gwaleabu madamnyeanda. Gediing'sa aba uurda ghwasar behiida Yeesu.
41015022	Geayaat Yeesu ea eahhiitta hiji suguura Golgootta nea ghwanyawa isiyam ghuut gajeguura, “Deageapkeeda uhuuda.”
41015023	Gegeanu difaayi ak geng'ng'olng'olsiinnyi sea manemane. Geattaw nea geyeeshsha leaha. ak ghaheawa ghwali.
41015024	Ng'atta hean Gengoorsa uhuuda behiida, ama hit gegeanu hang'waakkaaschi ak geelaja, nea geng'alealleesa hang'daannyi eadaa siida jea gageanda.
41015025	Gengoorsa uhuuda behiida nea gaba aseetta samwagu.
41015026	Nea gissihaktaawa geang'waar gideaba, “Niih sugoochcheanda Yahuudi.”
41015027	Gengoorsa iheenga beehajeega eara fiih iyyeenya abeeda was mareannghooga. Dea meanung' ghwalaabwa Yeesu meatkweeda geattinda dugwa niirja ghwalaabwa meatkweeda geattinda ghadaam. [
41015028	“Ak gwasa gidaghayi nyaah Ng'ooruutka Ghaydit nea gwayi, ‘Sinung' gwandeayi sea fuga munyas.’ ”]
41015029	Nea abeeda fuga ng'atta aba naweeda gong'eawi nea godiindiil iheenga nea geyeeshsha, “Asi! Siida jea gwanyarja gheeda Sibatta Aseetta ak ghwadeas aba jeeda eawoojiga assamwagu!
41015030	Asi ayyaawa geaw! Hing'aanana uhuuda behiida.”
41015031	Eara ashohoodiga hees sea ginealshoodiga diineeda Yahuudi gwajuuga nea gwayi, “Ghoaghu buuneeda, ak ghwaraay ghoaghu geaw!
41015032	Asi geeyi niih Gristoyda was sugoochcheanda Israeeli! Asi dahing'aana aba uhuuda behiida eadaaha ak geamwaschi.” Eara fukwachchi singoruudayi ninyiin earaga gong'eawi.
41015033	Hean iiduw nea ghabwarbwara aseetta gwaduk ng'anyiissean misaneeda ea gaba aseetta shageash.
41015034	Gul aseetteaba shageash ghwanya ghuutta Yeesu nea gojuur nea gwayi, “Elooyi, Elooyi, laama sabatkaani?” Nea gideaba, “Ea Aseetteanyu, Ea Aseetteanyu, andang'iing'i ninung'usean heeda?”
41015035	Fiisu ghwanyawa neekki iyiiy ghuutta Yeesu gwayi, “Ayiinya! Gaguursa Eliya.”
41015036	Ghafwach Sih ak gageanu gili was ghabuschcheanda ak ghang'uda jeeda beega ng'weani bea haghweega geetta. Ghoahaaktaawa digheechcheanda ak ghoadaw Yeesu ghamit nea gwayeeshsha buuneeda, “Ommeasa eadaaha Eliya eajea ghwahidu ghoang'aamwa uhuuda behiida.”
41015037	Ghwanya ghuutta Yeesu nea gagis daghatta muuchchi ak ghoabitta.
41015038	Hean ghabwaasha bugusta hang'dida subwaasha jeeda Gheeda Sibatta Aseettean, ak ghoaw iyyeenya ghang'eada uhuuda ea gagul ng'eanyi.
41015039	Abeeda Shirikkarajeanda haw ghwanyawa ghaminaada aba hiji gang'uleadayyi Yeesu. Daah gidabittaayda siida gwayi, “Siisi aba huumwa ghayi Balleanda Aseetta gil!”
41015040	Gwanda eara Gadeemsu abeeda ang'weerru nea sheagi. Jeedeaba gadeemsu gaba geaba Mariyaayda suguura Magadaleena, ea Saloome, ea Mariyaayda was gheamatta geaba Yakkoboyda mwanang' ea Yoose.
41015041	Gadeemsu ghayi gabay godeaydooschi Yeesu damanda mideewa Galilaaya nea gagadiyeesa. Abeeda gwanda eara gadeem suuk saang'a adeana Yeesu Yerusaleemu.
41015042	Damanda huweewa shing'ada bea eaweettida, niih abeeda eaweeda sitting'ding'deawa gil nea imuchchu ea eaweetta Sabattohi.e
41015043	Ghang'eat nisiih Yoseefu was siida ng'eanyiida Arimattayu. Niny abeeda gaba gweargwa girgweageeda nea geawwal gheang'da muuchchi. Easuju eara niny goolla gafurriida Gheambalmeeda Aseetta. Siisi ghang'eat ak ghabwadakta ak gawa heeda Bilatto ghang'al musta Yeesu.
41015044	Ghahamng'eanyi Bilatto iyiiy gideaba Yeesu nigeawiit ghami. Gaguursa shirikkarajeanda haw ak ghoanyaash Yeesu ea nigeawiit ghami.
41015045	Iiduw nea ghwanyas Bilatto iitta aba heeda shirikkerajeanda gideaba Yeesu nigeawiit ghami, gwayeeshsha Yoseefu aada musta Yeesu.
41015046	Gawa Yoseefu ak ghwasha hang'deesh, hit gawa ama hitta goorareang'u musta. Gokkwealsa hang'dida eeshiin akghwaat ea ghwayiin jeemba bung'eeni ghayi sighurghur nihit mida jeemba laghaana. Hean gooreakreaksa lagheaneeda haw ghuutta shoomanda.
41015047	Abeeda Mariyaaydida suguura Magadaleena sea Mariyaaydida was gheamatta Yosehiin abeeda saawa ghwadahaada heeda siyiin musta Yeesu.
41016001	Ng'atta ghwelmeeda Sabatto ghang'eat geaba Mariyaayda suguura Magadaleena ea Saloome ea Mariyaayda was gheamatta Yakkobo gaweay ghwasha nagheeda ng'andit jea ghwayeasha musta Yeesu.
41016002	Hean imuchchu nea gudugorearu aseetta eaweeda madeeda bea wikkajeanda gaweay Gadeemsu ea ghwahitta heeda bung'eeda.
41016003	Gaweay nea gabaloleada aba naweeda nea gwayeeshsha geat, “Ghamneawa gayghoarakghrakghtaang'a lagheaneetta haw bea ghuutta shoomanda bung'eedean?”
41016004	Ghoang'wearda ak ghwadaah lagheaneedida nea sigeanda, (Nea miih laghaana gil gidahaw muuchchi.)
41016005	Duugwasik ghuutta shoomanda bung'eeda ghwadaah Ghearemaneeni akkwa hang'deesh nea goopteada aba meatkweeda geattinda dugwa, Ghahamng'eanyi muuchchi.
41016006	Hean gwayeeshsha Ghearemaneeni gadeemgiga, “Ada ghahameegwa ng'eanyi. Ghanalli beadi ogaseadayyi Yeesuuyda Nasareetti, singoorsa uhuuda behiida. Siisi nuduudu eara hiji mudugwanda. Ang'ulla heeda siyiin.
41016007	Asi agooga aweayeena oattawa iidi ginealangiga ikkaschiin ea Betro gideaba nisheedeawaneegwa gawa Galilaaya. Iyoahitti hoowa gajadaakta gidaghayi rukutteayda.”
41016008	Ng'atta Ghabeawa hoowa bea bung'edean nea gwasalda, aba gideaba nubwaadan ak ea nung'ut muuwda nea ghahamng'eanyi. Eamudu gwarukusa siih ng'ashaan aba gideaba nibeal muuchchi. [
41016009	Ng'atta dunnooda Yeesu nea beashatta eaweetta madeeda bea wikkajeanda gil gohiimsa geaw Mariyaayda suguura Magadaleena, was gatmooda ghayi arutteawa Yeesu saseeda meangeeniga assispwa.
41016010	Gawa Mariyaayda Magadaleena, ak gawa gwarukusa fuga easuju mideaydooschi Yeesu, nea abeeda aba damandida fukka goyyeawda nea gaguttu heareega.
41016011	Iiduw nea Ghwayiiy gideaba Yeesu ea majeek ea gideaba nidaah Mariyaayda Magadaleena ea meamwasa.
41016012	Hean imuchchu gohiimsa geaw Yeesu ginealan iyyeenya nea niyamwa deakta. Abeeda Ginealang'su gaweay madamnyeanda.
41016013	Eara Saawa gaweay ak gwarukusa suurja. Earappeadi surukusean ghanyea mwamwasa.
41016014	Iiduw aba huydeanda gohiimsa geaw Yeesu ginealan damwanagi hitta Yeesu nea gweagiischi. Gowoowsa Yeesu saawa muuchchi aba hang'ooynachcheekka iheenga nyaawa, ea gideaba mwamwasa ng'asheegiga bea fugeadu iitta dunnoadannyyin.
41016015	Hean gabiissa Gwayeeshsha, “Aweayeena ng'eanyiissean ak gorukkwiidi Giijasta Miy aba heeda buneassean.
41016016	Nea siida mwas ak geppattiisan gayghaghu, nea siida mwamwasa gajergweaksa.
41016017	Ak abeeda eara gwadeagooda gaygodeaydooschi fukka mideawa masawegean, aba gheawungeasu gaygoruutta meangeeniga ak gaygabaloola iit nuut.
41016018	Nea eara ghoang'ng'waany ichchipkeega ghana eara eabiiw siida gichchea ghabwar, ea manda gili jea gwahissa. Nea inyeessa Gayghoang'ng'waay iheenga fuga miyeani ak gaheaba.”
41016019	Iiduw Ng'uttamiida was Yeesu gobalool saawa amahit, geanung' gawa humng'eeda gobiida meatkweeda geattinda dugwa bea Aseetta.
41016020	Hean gaweay ginealanga ng'eanyiissean nea gwarukkwiida Giijasta Miy. Gwasin Ng'uttamiida gadiyeeda sea saawa ak gomajeek Giijasi aba gwadeagooda adeaydooschi saawa.]
42001001	Aba gideaba ng'asheesu ning'waar fuga saang'a nea gooroottooschi, aba iitta ng'asheega ghayi sisin aba dageascheedeanya,
42001002	gawuurji gidaghayi goondaneasa mushoodiga daah ea aba heeda fuga rukkwiida ng'asheenda,
42001003	Ak ea nadaayi eara Aniini gideaba ghwahit, ak ea neasikteawi muuchchi gidaghayi ng'eatta ng'asheesu seaniin aba beanatta, ak geang'orneey ng'asheesu nea ghadoabiiwji Diofilooyda mureeda,
42001004	abeeda gay nala humeanda appadayda ng'asheega ghayi sibean surukneeyi.
42001005	Damanda waseewa Heroode sugoochcheada Yudeeya, abeeda gwanda ashoohoochcheanji suguura Sakkariya, bea gharmuchcheanda Abiya, nea gwandeawa gatmoadaannyi bea haweega Aron, nea gheawungaaschi geguura Elisabeetti.
42001006	Nea abeeda saawa ea doobiweadi aba madeeda Aseetta, nea ghoang'ng'waay muuchchi digheanynyeekka sean ea humeannyeekka Ng'uttamiida nea meerukunana badahuukka ng'asheega munyas.
42001007	Abeeda ea mandeawana jeepta aba gideaba Elisabeetti sonnooda nea nuwoosiidi sean.
42001008	Nea aba damanda sineewa gadiyeeda ashoohoochcheandumeeda aba madeeda Aseetta nea abeeda ea galannyeanda sineewa gadiyeeda lugoodaannyi,
42001009	aba seareetta bea gissiniida ashoohoodiga gadiyeedean, inyessa ghwaloat Aseetta siida gawa jeeda gheeda sibatta Aseetta bea Ng'uttamiida ghaghwarda geetta sing'ng'andiitta.
42001010	Nea aba damani sing'ng'andiida gheedean abeeda gwanda Emeessean daghatta gheeda ghamwaash Aseetta.
42001011	Hean goobeersa Malaykajeanda Ng'utamiida ak ghaminada aba murdeeda geattinda dugwa bea heeda wagiida siyiina geetta sing'ng'andiitta.
42001012	Daah Sakkariya gwahirbaban nea ghabeal.
42001013	Ak gwayeeshsha Malaykajeanda, “Adibeal, Sakkariya, aba gideaba siyiiy gidumwaashi, nea eara Elisabeetteeda was gatmoadaang'u gaygwajiilneey balleanda, ak gaygureewana ghawungaaschi Yohaana.
42001014	Ak gay hoosana nea ging'weelayi muuchchi, nea eara fuga saang'a gaygahoosassa jeattaannyi;
42001015	aba gideaba gaygwaheedu aba madeeda Ng'uttamiida, Mayghwali difaayi ghana gichchea gooboogit, ak gajeannyiit Gurorooda Ghaydit, ghang'eada jeeda ghaamwat.
42001016	Ak gaygooguumsa balloojiga saang'a bea Israeeli Ng'uttamiida was Aseetta nyaawa,
42001017	ak Gaygosheedeawa aba jeeda gurorooda ea uurda Eliya, ak ghwayam guroruunatka ghweaniga gagal diibiga, nea fuga mandeawana mureeda ghoadaw weaghumeeda doobiiwnatta, ak gwasissa Ng'uttamiida fuga hideadi.”
42001018	Ak gwayeeshsha Sakkariya malaykajeanda, “Gaydajeeng'daydaan ng'asheanji? Aba gideaba aniini nawaasiichchi nea eara gatmoodeanyu ea nuwaasiit.”
42001019	Ghwasha Malaykajeanda nea gwayeeshsha, “Aniini geawoschi Gabrieleeda minaada aba madeeda Aseetta, ak gechcheakneani headaang'u deanneay Giijasi miyiin.
42001020	Asi ng'ulla, gayghwaroat ghuuttaang'u ea eamudammuussa baloola ea ghwahita eaweeda jea ghang'attaawa ng'asheesu, aba gideaba mumwasi ng'asheegeasu jea gwasa aba damanda nyaawa.”
42001021	Nea gafurriida buuneeda Sakkaria, ghahamng'eanyi sean aba gideaba nishiing'da aba jeeda gheeda sibatta Aseetta.
42001022	Hean nea gwardu jarooda, ghwaraay goobalool buuneeda, ak gwajeeng'u buuneeda gideaba sihhiimsa gil aba jeeda gheeda sibatta Aseetta; goobaloola geattinga nea niroat ghuutta.
42001023	Duulean galandaannyi bea gadiyeada, gawa gheannyi.
42001024	Ng'atta eawoojusu ng'ay ghwadurmaniit gatmoadaannyi suguura Elisabeetti, ak ghafuy geaw sheamuut nea gwayi,
42001025	“Niih gissinnean Ng'uttamiida aba eaweeda ng'ulleewanean ak gageandeawean rearga aba jeeda buuneeda.”
42001026	Sheedeaba lah goojeakta Aseetta malaykajeanda suguura Gabrieli gawa mujiineeda Nasareetti mida ng'eanyiida Galilaaya,
42001027	hichpa hudi miyeasat suguura Mariya, anyeari siisi suguura Yoseefu bea dooshagi sea sugoochcheanda sugura Dawdi.
42001028	Ghwahidu headaannyi ak gwayeeshsha, “Seayuu ang'iing'eeda siittaw dagheerjeandumeeda ang'iing'i gindeayi sea Ng'uttamiida!”
42001029	Hean gwadeawiit muuchchi aba ng'asheanji ak goottemsheesa seayoani giduurji.
42001030	Gwayeeshsha Malaykajeanda, “Adibeali Mariya, aba gideaba nugoonnyi Aseetta dagheerjeandumeeda.
42001031	Asi ngulla, gaygweayiida ak Gayjiila balleanda, ak gayguureewana gheawungaaschi Yeesu.
42001032	Nea gajeahaw, ak gajeeguura Balleanda Aseetta haw mida humng'eeda; nea gayghoadaw Ng'uttamiida was Aseetta hoorgeeda sugoochcheandumeeda Dawdi was ghwaan,
42001033	nea gayghoahaaghwa gheeh Yakkobo ea ghoaw gweanyeekka manda muudeanooda; nea sugoochcheandumeedaannyi ea maygwanda muudeanooda.”
42001034	Gwayeeshsha Mariya malaykajeanda, “Gayghoawattaan ng'asheanji nea aniini ea meandeawani siyeeda?”
42001035	Gwayeeshsha Malaykajeanda, “Gaygwashubeseey Gurorooda Ghaydit, nea uurda Aseetta haw gaygookwealseey jirooneeda; aba sareani jeepta jea eeji gajeeguura siida ghaydit, Balleanda Aseetta.
42001036	Asi ng'ulla, buweachcheandaang'u was Elisabetti eara niny nigweayiit aba jeeda woosindaannyi ak gaygwaji balleanda; nea niih ea sheedeaba lahi; nea niny abeeda geeguura sonooda.
42001037	Aba gideaba manda ng'asheanda jea ghwaraay Aseetta.”
42001038	Gwayeeshsha Mariya, “Ng'ulla, anini geawoschi soomjeanda Ng'uttamiida, nung' gwasa aba heeeanyu ng'asheanji inyashiin.” Ak ghabeawa headaannyi Malaykajeanda.
42001039	Askwearjoojikka ghang'eat Mariya ak ghwalamwajaada gawa ng'eanyiida heayeeniiga jeeda mujiineeda Yuuda.
42001040	Ak Gawa jeeda gheeh Sakkariya ak googeachchi Elisabeetti;
42001041	Iiy Elisabeetti giigeachcheeda Mariya, ghwadanghan jeepta miida jeadaannyi ak geannyiit Elisabeetti Gurorooda Ghaydiit
42001042	goojuur aba ghuutta haw nea gwayi, “Sugoonnyi ghawooda aba jeeda gadeemga, ak ea sittaw ghawooda dea jea jiila!
42001043	Gayghoawdaani aba heedeanyu, gideaba ghwahidu heedeanyu gheamatta Ng'uttamiideanyu?
42001044	Aba gideaba ng'ulla, iyayiinyi ghuutta seayoadaang'u ghwadanghan jeepta mida jeedeanyu aba ng'weellooda.
42001045	Ghang'wana siida jea ghamwas gideaba gay gwasa ng'asheega rukusa Ng'uttamiida.”
42001046	Gwayi Mariya, “Jeedeanyu ghoaghambiit Ng'uttamiida,
42001047	Nea guroroodeanyu gahoosasa Aseetta was lealnochcheandeanyu
42001048	Aba gideaba nidaah nyootta uurda soomjeandaannyi. Asi ng'ulla, ghang'eada ghamneawa gaygaguureewean jeachcheenga sean dea sing'ushsha;
42001049	Ak ea nisinneani siida sittaw ghawooda hoauur ng'asheega hees muuchchi, ak gheawungaschi ea ghaydiit.
42001050	Nea baydeaydaannyi gwanda heeda buuneessean awal gheang'daannyi ghang'eada jeachcheenga ea gagul jeachcheenga.
42001051	Ak ea nihiimu uurda aba geattindaanyi, nea ghoadabwarda fuga ghwarjajeega aba jeesinga nyaawa,
42001052	Ak ea nirareang'na fuga mideawa uurjeenga hoorgajeega nyaawa bea sugoochcheandumeeda, ak goodiing'u fukka mandeawana uurjeengean;
42001053	Ninnyiit fuga bearji jalooda aba haleanjeeda miyaas, nea meanang'oodiga gaweay nea ghwadalaada.
42001054	Ak anuweat soomjeandaannyi was Israeeli, aba giipkeatta baydeaydaannyi,
42001055	gawuurji gidaghayi rukusiinda ghwaanigaasa, ea Abrahaamu ea jaattaannyi aba gweannyeekka manda muudeanooda.”
42001056	Gwandeayi niny sea Mariya ea goosha sheah samwagu, imuchchu gabiiktta gheannyaawa.
42001057	Iiduw nea ghwahitta damandaannyi bea jeatta gwaji Elisabeetti jeepta was balleanda.
42001058	Iiy gischeawdaannyi ea buweadeagaaschi gideaba nubwayda Ng'uttamiida Elisabeetti gang'weela sean.
42001059	Eaweetteaba siis geayaat jeepta ghasmeahooda; ak ghwanyawa gajeeng'assa gheawunga ghwaan siyi Sakkariya,
42001060	ak gwayeeshsha ghamwat, “Manda; gajeeguura Yohaana.”
42001061	Ak geeyeeshsha, “Aba buweadeagaagu manda siida sing'assa gheawung'su.”
42001062	Iiduw geeng'wachsa geadi ghwaan gwargu gheawunga gasa gang'assa.
42001063	Gamus eeyeasa beehiida jea ghang'waar, ak ghang'waar gideaba, “Gheawungaaschi Yohaana.” Ghahamng'eanyi sean.
42001064	Deagheatta ghwajaat ghuutta nea goottina ng'ushapta ak gabadiischeesa Aseetta.
42001065	Hean ghang'ut muuwda gischeewda nyaawa sean. Ak gageawiit iitteaba ng'asheesu aba heayeeniga sean mida ng'eanyiida Yudeeya;
42001066	Fuga sean iiy iitteaba ng'asheesu gaba niih ang'ng'ooysa jeadaannyi nea gwayi, “Jeebi gayghoaw siida uurjiin?” Aba gideaba geattinda Ng'uttamiida gwanda badaydaannyi.
42001067	Nea Sakkariyaayda was ghweanda jeepta geannyiit Gurorooda Ghaydit ak ghwaramoaran nea gwayeena,
42001068	“Dumsheesiinda gaba Ng'uttamiida was Aseetta Israeeli, aba gideaba nibareassa ak gwalealu buneadaannyi,
42001069	nimiinda gujaweeda lealnooda aba jeeda gheeda soomjeandaannyi was Dawdi,
42001070	Gawuurji gidaghayi rukuteayda aba ghuutta sibangaaschi ghaydidi ghang'eada garayi,
42001071	ak gajeelealnaneasa heeda weajoodigaasa, ea geattinga fuga sean sideasa;
42001072	ak gayghabwayda ghwanigaasa aba gidaheelleesa, nea ghoapkaat neajeadaannyi ghaydit,
42001073	ak gweaksa habeawooda Abrahamooda was ghweandeanya,
42001074	ak gagooneasa gideaba gajeelealnaneasa geattinga weajoodigaasa, ak geaghadoawannyi nea meawwali gil,
42001075	aba ghaydidanda ea doobiiwnatta galeagasean amwadeadaannyi aba jeeda eaweegaasa sean.
42001076	Nea ang'iing'i jeepta, gajegureweey sibaneeda Aseetta haw; aba gideaba gajasheedeawana Ng'uttamiida sissiina naweadingaaschi,
42001077	Nea gwarukusa fugaaschi ghwanal fughareeda lealnooda aba samsiinda aba geandeayda riing'eega nyaawa,
42001078	Aba baydeayda Aseetteanya, nirearseasa weeshinda leabu humng'eeda,
42001079	ak gayghoabwaay fuga sean mida jeeda misaneeda haw bea jirooneeda miyeeda, ak ghoadoabiiw geashangaasa eayaada naweeda miy bea hoyyooh.”
42001080	Ak gwahissa heeda jeepta nea ghwanyas uurda aba gurorooda, nea goobiitta dareapcheenda ea ghwahitta eaweedaannyi jea goohimsina geaw fuga Israeeli.
42002001	Askwearjoojikka ghoadayda Gaysaari Aguusto digheanda nea gwayeeshsha, ang'waara monneeda buneassean mida jeeda ng'eanyiida.
42002002	Ng'oordi dea madeeda, nea gwanda sugoochcheandumeeda Sirya Gireeniyo.
42002003	Gaba siisi weah eang'waar aba mujiineeda ng'eang'da nyaawa.
42002004	Hean ghwascheang'da Yoseefu ghabeawa Galilaaya, nea ghabeawa mujiineeda Nasaretti, ak gawa Yudeeya, ea ghwahitta mujiineeda Dawdi, suguura Betleheemu, aba gideaba gaba dooshta Dawdi,
42002005	Gawa eang'waar sea Mariyaayda was huuda anyeari, nea abeeda ea gweayiideat.
42002006	Damanda mideewa hooweani ghwahitta damanda jea gwajiila.
42002007	Gwaji duweachcheadaannyi was balleanda ak gookkwealsa hang'weakka jeepcheandumeeda ak goluul aba jeeda daghwalda leehha dugwa beega, aba gideaba mwanyasa heeda jea gwalla aba ghoorida rabasta.
42002008	Nea aba damandida abeeda gwanda ng'eanyiitta Jeagiischoodiga fur gisilga nyaawa eawa.
42002009	Gabussa saawa Malaykajeanda Ng'uttamiida, ak ghoabwaay murdajeega nyaawa sean gigheambiitta Ng'uttamiida, ak ghang'ut muuwda.
42002010	Ak gwayeeshsha Malaykajeanda, “Adoobealli; ang'ulla geayeanneegwa giijasta miy bea hooseaneega jea gwahiissa buuneessean.
42002011	Aba gideaba eannean aba mujiineeda Dawdi siji appadahuukkeagwa, lealnoochcheanda, niny Gristoyda was Ng'uttamiida gil.
42002012	Nea gwadeagooda jea adaaha ea nihi; gajadaaha jeepta sikkwealsa hang'weakka jeepcheandumeeda nea geelluul aba jeeda daghwalda leehha dugwa beega.”
42002013	Deagheatta gwandeayi sea malaykajeanji lugooda saang'a bea humng'eeda ak gwaduumsheesa Aseetta nea gwayi,
42002014	“Gigheambiita gaba Aseetta mida humng'eeda, ak aba ng'eanyiida ghoaw hoyyooh aba heeda fuga ahoosan!”
42002015	Iiduw nea nibiikta Malaykajeega humng'eeda, gwayeenniissa geat Jeagiischoodiga, “Asi eweaya Betleheemu eadaaha gidabunu, rukuneasa Ng'uttamiida.”
42002016	Gaweay nea ghwalamwajaada ak geanyasa Mariya ea Yoseefu heeda mida jeepta nea gwalil aba jeeda daghwalda leehha dugwa beega.
42002017	Daah gwarukuta gidagwachcheaya surgu aba badaydeaba jeebi;
42002018	ghahamng'eanyi fukka sean iyiiy gidaruksa jeagiischoodigean.
42002019	Nea Mariya gong'ng'ooysa jeadaannyi ng'asheesu seaniin, nea gottemsheesa geaw.
42002020	Iiduw gabiikta jeagiischoodiga nea ghoaghambiit nea gwaduumsheesa Aseetta aba ng'asheega siyiiy ea gea sidaah, gawuurji gissurukusiinda.
42002021	Ng'atta eawooji sis nea siyaat ghasmeahooda geeguura Yeesu, gheawunga ghayi ng'assa malaykajeanda nea miih ghwanyas ghaamwat gweayumeeda.
42002022	Iimuchchu nea ghwahitta damanda nyaawa bea gimmiinnooda gawuurji ginnyaashta deaweedeeda Muusa, hean geayaat niny Yerusaleemu ak geattaw Ng'uttamiida
42002023	(gawuurji gissung'waarda aba jeeda deaweedeeda Ng'uttamiida, “Gilinyooh ea balleanda was duweachcheeda gil gajeeguura siida ghaydiit bea Ng'uttamiida,)”
42002024	ak ghoadayda haleanjeeda sisapa geadi gawuurji gidanyaashta deaweedeeda Ng'uttamiida, “Was bakpakchooji iyyeenya ghana dayi iyyeenya bea ghariibajeanda.”
42002025	Nea abeeda gwanda Yerusaleemu, siisi suguura gheawungaaschi Simon, nea siisi abeeda ea doabiiwaat, nea gabada Aseetta, nea goomuukku hawdeayda fuga Israeeli, nea gwanda badaydaannyi Gurorooda Ghaydit.
42002026	Nea ea nigeawiit goohiimsa Gurorooda Ghaydit gideaba mayghami nea mighwadaah Gristoyda Ng'uttamiida.
42002027	Ak ghwaat Gurorooda Ghaydit gawa jeeda gheeda sibatta Aseetta; nea ghwaat ghwaan ea ghaamwat Yeesu jeeda gheeda nea geehinda giduurji ng'asheega deaweeda,
42002028	ghoang'ng'waay aba geattingaaschi ak gabadiischeesa Aseetta nea gwayi,
42002029	“Ng'uttamiida, biissiina siksiina soomjandaang'u gabiissa gawa nea ghwaat hoyyooh, gawuurji ginnyah ng'asheandaang'u;
42002030	aba gideaba gheanyangeasu nidaa lealeanoodaang'u
42002031	ghayi isni nea ghwadaah buuneessean,
42002032	Weeshinda jea ghoabwaay emoojiga, ak ghoaw gigheambiitta aba heeda fugaagu was Israeeli.”
42002033	Hean eara Ghwaan ea ghaamwat ghahamng'eanyi aba gissirgu appadaydaannyi;
42002034	Gang'ushsha Simon saawa nea gwayeeshsha Mariyaayda was ghaamwat, “Ng'ulla, jeebi gajeenung ghoaw gibeedeayda ea ng'eedooda fuga saang'a bea Israeeli, ak gayghoadaw gwadeagooda jea ghaheawa buuneeda
42002035	(nea jeadaang'u gayghwalach barda) nea ng'asheega jeesinga fuga saang'a gajeattaajiit.”
42002036	Ghayi gwanda gatmooni was sibaneeda, suguura Ana, was hudeaba Fanuweeli, bea emeeni siyi Asheeri; ak ea nuwasiit muuchchi, ghayi geaghi nea miyeasat ak gwandeawa siyeeda gwaannyeaw ispwa,
42002037	goobida masinung'weandumeeda gweannyew seedam ea ang'waan. Nea miih gwaheelli gheeda sibatta Aseetta, nea gagadoowani nea gwarada jalooda nea gamoora Aseetta eawa ea askweari.
42002038	Gwardu aba damandida ak gabadiischeesa Aseetta, ak goobaloola niny ng'asheega sean bea fuga amuukku lealnooda Yerusaleemu.
42002039	Iiduw nea nihiit sinooda ng'asheega sean gawuurji ginnyaashta deaweedeeda Ng'uttamiida, gabiikta Galilaaya, mujiineeda gheannyawa was Nasareetti.
42002040	Gwahiissa heeda jeepta nea ghwanyas uurda, ak geannyiit weaghumeeda; nea gwandeawa dagheerjeandumeeda Aseetta.
42002041	Nea Ghwaan ea ghaamwat gabadiini gilakkweay Yerusaleemu aba damanda ghwelmeeda Basakka.
42002042	Iiduw nea nihiitta gweannyeew damana iyyeenya, ghwascheang'da gawuurji gideajusu bea geallaan;
42002043	duulean ghwelmeeda, damanda biikteawa, geeppuussa bwadaw balleanda was Yeesu aba Yerusaleemu nea ghwaan ea ghaamwat ea majeeng'na.
42002044	Gearar gideaba gwanda jeeda bareanda ak gaweay ea gamikta, geang'ng'eat ghuutta gassooda aba jeeda buweadeega ea fuga sinal;
42002045	ama duuw nea mudeanyas, Geebiikta Yerusaleemu nea geegaseadayyi.
42002046	Muchchu nea ning'atta eawooji samwagu geanyasa jeeda gheeda sibatta Aseetta, nea goopteada aba bugusta ginealshoodiga, nea gooleeysiit nea Gonyearriida ng'asheega;
42002047	nea fuga sean iiy ghahamng'eanyi isiidaah gidabwaraayda uhuuda ea gisheahiida ng'asheega sinnyaash.
42002048	Sidaah niny geahamng'eanyi; ak gwayeeshsha Ghaamwat, “Balleanda, ghwasaan anda gihinduneasa? Ng'ulla, aniini ea gweanu sinyarji aba gassodaang'u.”
42002049	Hean gwayeeshsha saawa, “Ghwasaan anda googaseadayean? Neada ea mwoonali gideaba gammisean giibinda jeeda ghooriida Bwaabwa?”
42002050	Nea saawa ea majeeng'na ng'asheanda rukusa.
42002051	Ghwararang'aada godeayi ea ghwahitta Nasareetti, nea gwasissa mureada; nea ghaamwat ghwayiin jeedaanyi ng'asheesu seaniin.
42002052	Gwahissa heeda Yeesu aba weaghumeeda ak gohoosan Aseetta ea buuneeda.
42003001	Aba gweaydeaba damana muut bea Diberio Gaysaari, nea abeeda Bondio Bilatto ea sugoochcheanda ng'eanyiida Yudeeya gil, nea Heroode abeeda ea sugoochcheanda ng'eanyiida Galilaaya, nea oorjeeda ghaamwat suguura Filippo ea sugoochcheanda Idureeya ea Dirakonit, nea Lasaniya, abeeda ea sugoochcheanda Abileeni,
42003002	Nea abeeda aba damanda waseewa Anaasi ea Gayafa ashoohoodiga heesi, ghwahidu ng'asheanda Aseetta heeda Yohaana balleanda Sakkariya aba dareapchcheeda;
42003003	Hean ghang'eat gawa ng'eanyiissean neaweesa Yordaani, nea gwarukkwiida gibattiisanda samsiinda ring'eega.
42003004	Gawuurji gidasung'waarda aba jeeda gittabooda ng'asheega sibaneeda suguura Isaaya gideaba, “Ghwanya ghuutta siida nyearra dareapcheenda; nea gwayeena asissina naweeda Ng'uttamiida, olleappa naweadingaaschi.
42003005	Nea geeng'alsa ghalalayeekka sean, ak geahiing'u giijeega ea heayeeniga, nea heeda ghwana gajeattoabiiw nea naweadinga gudung'nyoojiga gajeesin gamiyeasiidi;
42003006	Ak gilinyooh ea sihi gayghwadaah lealnooda Aseetta.”
42003007	Gwarukusa fuga saang'a buwa heedaannyi eppattiisan, ak gwayeeshsha, “Ea dayeega udang'usheega! Gwareekuseegwa ng'eaha ea amng'awa ea mwanyaseagwa nyarasta jea ghwahidu?
42003008	Asi ajiila haghweega miisa dukkuunooda, ak ea adooyeenniisi geat, ‘Geendeawi ghweandeanya nea Abrahaamu,’ Asi geayeeshshineegwa ghoammu Aseetta ghwayam lagheang'su ghoaw diibiga Abrahaamu.
42003009	Ak ghamneawa joommooda asiyiin gumsheakka geediga, ak geediga maji haghweega miyaas gajealach ak geejaksa jeeda beasta.”
42003010	Ghoanyaash emeeda nea gwayeeshsha, “Abeeda gajeesna naha?”
42003011	Ghwasha niny nea gwayeeshsha, “Siida mideawa hang'weak iyyeenya, dadawa hang'agi siida mandeawana, nea siida mideawa hamitta ea dasindunu.”
42003012	Ghapka eara fuga ang'ng'oonyi gwaadi eppattiisan, ak eara saawa gwayeeshsha, “Gajeesna naaha aseasa Ginealshoochcheanda?.”
42003013	Gwayeeshsha saawa, “Adoong'ng'oonyayi gwadeeda haweawa dea sirukuneegwa.”
42003014	Eara shirikkara ghoanyaash nea gwayeeshsha, “Ama aseasa gajeesna naaha?” Gwayeeshsha, “Adoareachchi siida gidaannyi aba urda ghana oahhaakta aba ng'uyyeega, akghusa mushahareedeang'wa.”
42003015	Damanda duu gwandeewa buuneeda jeeda furdeaydean, gonyeari geat buneassean aba jeesinga nyaawa aba iitta Yohaana, gideaba gwadeeppa ea Gristohi,
42003016	ghwasha Yohaana nea gwayeeshsha buuneessean “Aniini geabattiisananeegwa beega; nea siida jea ghwahidu gaburdeawean uurda, mammiisean geattineadi deanga geakkaaschi; nea niny gaygobattisananeegwa Gurorooda Ghaydit ea beasta.
42003017	Gida aleella booga gwanda geattindaannyi, ak gobuus heeda jea goleelsa, ak iiduw ghwayiin booga silleal jeeda gijigooda, nea looyda ghaghwarda aba jeeda beasta maygamis.”
42003018	Gwareekusa nea goobaloola buuneeda ng'asheega saang'a nea gwarukkwiida Giijaasta Miy.
42003019	Iiduw gowoowsa Heroodeeyda was sugoochcheanda, nea gowoowsiina gheenda Heroodiya, was gatmooda oorjeeda ghaamwat, ea badayda ng'asheega munyas saang'a sina Heroode,
42003020	ea mwaara gil gwasin dea muy nuut gwajaksa Yohaana ghealooniga.
42003021	Hit gibattiisanda buuneeda sean, ea dea Yeesu nea ghamwaash Aseetta ghwajaada bugusta humng'eeda,
42003022	ak gwashubeesa uhuudaannyi Gurorooda Ghaydit wunnda ghariibajeanda ak ghwanya ghuutta nyaasha humng'eeda nea gwayeeshsha, “Ang'iing'i guwosi balleandeanyu abwariinyi gwadan jeedeanyu.”
42003023	Yeesu ghoang'eat ginealshoadannyi nea gaba gweannyeew diktam ea damanamughuush, nea abeeda (geaghay) gideaba niny balleanda Joseefeeda Eeli,
42003024	Eeli gaba Mattari, Mattari gaba Laawi, Laawi gaba Meelgi, Meelgi gaba Yanayi, Yanayi gaba Yoseefu,
42003025	Yoseefu gaba Matattiiya, Matattiya gaba Amos, Amos gaba Nahum, Nahum gaba Esli, Esli gaba Nagayi,
42003026	Nagayi gaba Maatti, Matti gaba Madattiya, Madattiya gaba Shemeyi, Shemeyi gaba Yoseefu, Yoseefu gaba Yuuda,
42003027	Yuuda gaba Yoana, Yoana gaba Reesa, Reesa gaba Serubabeeli, Serubabeeli gaba Shaltieli, Shaltieli gaba Neeri,
42003028	Neeri gaba Meelgi, Meelgi gaba Adi, Adi gaba Goosam, Goosam gaba Elimadaamu, Elimadaamu gaba Eeri,
42003029	Eeri gaba Yoshuwa, Yoshuwa gaba Elieseri, Elieseri gaba Yoorim, Yoorim gaba Matatte, Matatte gaba Laawi,
42003030	Laawi gaba Simon, Simon gaba Yuuda, Yuuda gaba Yoseefu, Yoseefu gaba Yonaamu, Yonaamu gaba Eliyakkiimu,
42003031	Eliyakkiimu gaba Meleeya, Meleeya gaba Meena, Meen gaba Matatta, Matatta gaba Nattani, Nattani gaba Dawdi,
42003032	Dawdi gaba Yeese, Yeese gaba Obedi, Obeedi gaba Boasi, Boasi gaba Saala, Saala gaba Nashooni,
42003033	Nashooni gaba Aminadabu, Aminadabu gaba Admiini, Admiini gaba Araamu, Araamu gaba Hesroon, Hersoon gaba Bereesi, Bereesi gaba Yuuda,
42003034	Yuuda gaba Yakkobo, Yakkobo gaba Isakka, Isakka gaba Abrahaamu, Abrahaamu gaba Deera, Deera gaba Nahoori,
42003035	Nahoori gaba Seruugi, Seruugi gaba Reewu, Reewu gaba Beleegi, Beleegi gaba Ebeeri, Ebeeri gaba Sheela,
42003036	Sheela gaba Genaani, Genaani gaba Arfosaadi, Arfosaadi gaba Sheemu, Sheemu gaba Nuuhu, Nuuhu gaba Lameek,
42003037	Lameek gaba Metusela, Metusela gaba Henookko, Henookko gaba Yareedi, Yareedi gaba Mahaleeli, Mahaleeli, gaba Genaani.
42003038	Genaani gaba Enooshi, Enooshi gaba Seetti, Seetti gaba Adaamu, Adaamu gaba Aseetta.
42004001	Iimuchchu nea ninyas Yeesu Gurorooda Ghaydit, gabiikna Yordaan ak ghoadoabiiw Gurorooda
42004002	gobiida dareapchcheeda askwearjooji haradam nea gwasimsim Meang'nyeandeenda. Amwaaga gil eawoojusu seaniin; ng'atta askwearjoojusu, ghwayeachchi.
42004003	Gwayeeshsha meang'nyeandeenda, “Iiwosi Balleanda Aseetta ginung' ghoaw lagheaneeni mukkatte.”
42004004	Ghwasha Yeesu nea gwayeeshsha, “Geang'waar gideaba, ‘Siida moammu goobideewa ng'eanyiida mukkatte akghwahit.'"
42004005	Ghwaat Meang'nyeandeenda ak goodiing'da heeda miy ghaang' ak goohiimsa daroorakka sean bea ng'eanyiida gili nuwaas.
42004006	Ak gwayeeshsha, “Gaydagoonnyi gheambalmeani seaniin ea gigheambiitta nyaawa; aba gideaba sigoonan, ak gaydaadaw siida wassean eagasayi.
42004007	Iighadoawannyaan, gayghoaw haleanjeeni seaniin gaagu.”
42004008	Ghwasha Yeesu nea gwayeeshsha, “Geang'waar gideaba, ‘Ghadoawana Ng'uttamiida was Aseetttaang'u, nea gigadiyeesi niny akghwahit.'"
42004009	Hean ghwaat Yerusaleemu, ak godiing'da uhuuda gheeda sibatta Aseetta heeda geaw, ak gwayeeshsha, “Iiwosi Balleanda Aseetta, ging'adaattaawi geaw hiji;
42004010	aba gideaba geang'waar, ‘Gaygoojeagu malaykajeagaaschi ak gafurnyi,’
42004011	Ea gideaba, ‘Gayghwadeabwaneey geattinga nyawa, ea mwalasa geeshtang'u lagheaneeda.'"
42004012	Ghwasha Yeesu nea gwayeeshsha, “Ghayi geeyi, ‘Adisimsimi Ng'uttamiida was Aseetttaang'u.'"
42004013	Hean ahiit meang'nyeandeenda giliwas simsimda, ghanyi gawa ea ghwanyas gheatta damannuut.
42004014	Iiduw gabiigu Yeesu aba uurda Gurorooda ak gawa Galilaaya, ak gageawiit iitaannyi aba daroorakka sean neekki.
42004015	Goonealshachi aba jeeda ghoorajega nyaawa sinealshachcheewa, nea ghooghambiit buuneessean.
42004016	Iiduw ghwahidu Nasareetti, heeda ghayi hissiina heeda, ak gawa jeeda ghooriida sinnealshachcheewa, gawuurji gideajusu bea geallaan, aba eaweeda sabatto. Ghamiinaada ak ghoassoamwa;
42004017	geattaw gittaabooda sibaneeda suguura Isaaya. Ghoayyaaw gittaabu ak ghwanyas heeda sing'oorsa gideaba,
42004018	“Gurorooda Ng'uttamiida gwanda badaydeanyu, aba gideaba nimwaaran dawa darukkwiisa fuga barbari Giijasta Miiy. Gojeaknean darukusa fuga mida ghealooniga siksiinda nyaawa nea fuga ng'oowwi gayghoang'wearda, ak gojeaknean dalealu fuga sighabwas,
42004019	nea gearukuti gweayda sumwas bea Ng'uttamiida.”
42004020	Hean ghwarat gittaabu, ak ghoadaw siida gadiyeeda, ak goopteada; ak gohang'ooysa ghaang' buuneessean mida jeeda ghooriida sinnealshchcheewa.
42004021	Ghoang'eat baloaldaannyi nea gwayeeshsha, “Eannean ng'ooruussu nisa aba jeeda iidigeagwa.”
42004022	Gabaloola sean ng'asheega miyaas appadaydaannyi nea geahamng'eanyi isiyiiy ng'asheega dagheerjeandumeeda baloola. Ak geeyi, “Neada siisi ea miih balleanda Yoseefu?”
42004023	Gwayeeshsha saawa, “Geasikteawi gideaba gajoorukuneani ghwasildeanga gideaba, ‘Meanginyeanda, ahaabwa geaw'; ng'asheega siyiinyi ghayi isni aba Gapernaumu, sina earaba ng'eanyiidaang'u.'"
42004024	Ak gwayeeshsha, “Aba huumwa geayeeshshineegwa manda sibaneeda jea eamwas aba jeeda ng'eanyiidaannyi.
42004025	Asi aba huumwa geayeeshshineegwa, ghayi gwanda masiinung'weega saang'a ng'eanyiida Israeeli aba damanda Eliya, damanda roada roopta gweannyeew samwagu ea shealaah, ak ghwahidu gejeeda haw jeeda ng'eanyiisean;
42004026	eara Eliya ea mechcheakta gawa hichpa nuut, geenung' gawa heeda masiinung'weanda assagi mida Serepta, mida ng'eanyiida Sidoni.
42004027	Abeeda gwanda fuga saang'a bearji udamusuura aba ng'eanyiida Israeeli gweayda waseewa Eliisha sibaneeda; ak ea meammiinna eara siyagi, geaghus Naamaneeda ng'eanyiida Sirya.”
42004028	Iyiiy ng'asheanji fuga mida jeeda ghooriida sinnealshachcheewa gwanyareesi sean.
42004029	Ak ghang'eatng'eat erruteawa mujiini, ak geayaat mareetta heayeeda sideeksa mujiineeda nyaawa, nea geegasa eang'ng'adattaawa uhuuda heayeeda.
42004030	Ghang'eat ak ghwalach bugusta nyawa ak gawa.
42004031	Ak ghwararang'aada gawa Gapernaumu, was mujiineeda Galilaaya. Ak ghoanaal saawa eaweeda Sabatto;
42004032	ghahamng'eanyi buuneeda aba ginealshoadaannyi, aba gideaba ng'asheandaannyi gwandeawa gheambalmeeda.
42004033	Nea aba jeedeaba ghooriitta sinnealshachchewean gwanda Siisi mideawa gurorooda meangeenda muy hean; gojuur muuchchi aba ghuutta haw,
42004034	“Seh! Akayhindaneasan ang'iing'i Yeesuuyda Nasareetti? Ghwasaan anda gineayaneasa? Ghanalli siiduwosi guwosi dea Ghaydit bea Aseetta.”
42004035	Goojuursa Yeesu niny nea gwayeeshsha, “Siinda, ak giritteawi siisi!” Ghwanung' Meangeenda ghoabeada siida aba bugusta buuneeda, ak gwaritteaysa siidida nea miih gwasawan.
42004036	Hean ghahamng'eanyi sean ak gaba niih eshsha nuut, “Niih ana ng'ashaani? Iissa Gwarukutteawa uurda ea gheambalmeeda nea gwayeeshsha meangeenda aritta ak gwaritta.”
42004037	Gageawiit iittaannyi aba jeedeaba ng'eanyiitta seaniin eageng'oojiga.
42004038	Iiduw ghang'eat ak gwaritteawa jeeda ghooriida sinnealshachcheewa, ak gawa gheeh Simon. Nea abeeda gheamatta agweaji Simon ghamnyaan, gabearji sheagheeda ng'waan ak geemus ghoahap.
42004039	Gawa heeda mida gheamattida ak ghamiinaada aba murdeadaannyi, ak goojursa sheagheeda, ak ghahabwa gheamatta sheagheadaannyi; deagheatta ghang'eat ghoang'aatta saawa.
42004040	Damanda mikteawa aseetta, ghapka buuneeda sean headaannyi nea gweadu fuga miyean bea siisi bearji geeyoadaannyi, ak ghwayiin geattingaaschi iheenga fuga miyeani ak gaheaba sean.
42004041	Gwaritteaysa fuga saang'a meangeenda nea gojuuri nea gwayi, “Ang'iing'i guwosi Balleanda Aseetta!” Gowoowusa saawa, ak ghwarat ghuusiga ea mabaloola aba gideaba eara saawa ghwanal niny Gristo gil.
42004042	Muchchu sakteayda ghang'eat gawa heeda manda sii, ak gagaseada buuneeda ama sihiitta heeda geegasa eatteal ea manung'usiina heeda;
42004043	gwayeeshsha saawa, “Gaydawa darukkwiida Giijasta Miy bea sugoochcheandumeeda Aseetta aba mujiinajeega suurja, aba gideaba suuh gea sichcheaknaneani.”
42004044	Abeeda gwarukkwiida Giijasta Miy aba jeeda ghoorajeega sinnealshachcheewa aba ng'eanyiida Yudeeya.
42005001	Eaweechcha nea gwanda murdeeda basooda Genasareetti gwaneaweesa buuneeda nea goleeysiit ng'asheega Aseetta.
42005002	Ghwadaah maleambaji iyyeenya aba murdeeda basooda, nea abeeda ea nuweay fiibwa gohuun gheareedanga nyaawa sing'ng'oonnya ghweayeega.
42005003	Gawa jeemba maleamboonagi was dea Simon, gwayeeshsha seabwa nung' gosiipta maleambooda gil mwanang' gawa jeeda basooda ak goopteada ak ghoanaal buuneeda nea gwanda jeeda maleambooda.
42005004	Rat ghuutta baloolda, gwayeeshsha Simon, “Asiipsiina heeda saang'a beega, ak ghoapputti ghearedangeagwa alealni ghweayeega.”
42005005	Ghwasha Simon nea gwayeeshsha, “Siida haw, geegadiyi aweasean ak ea meang'ng'waanyi gil! Ama ninyaashtunu gaydabuutta gheareedanga.”
42005006	Iing'atta sinoodeaba niih, ghoang'ng'waay ghweayeega saang'a; ea ghwariikghta gang'ada gheareedanga nyaawa,
42005007	Gang'wachsa geadi fiisu mida jeemba maleambooni neekki ghapka ghaweat. Geegawusa maleambajeega duwaaw ea gwaramagu gwalik beega.
42005008	Daah Simon Betro ng'asheanji, gobeedeaysa madeeda Yeesu nea gwayeeshsha, “Ea Ng'uttamiida, asiipteawana heedeanyu, aba gideaba geabea riing'a.”
42005009	Ghahamng'eanyi sea fukka sean mideayiin, aba ghweayeega siing'ng'waay;
42005010	nea abeeda gwanda Yakkobo ea Yohaana was balloojiga Sebedaayo sinuudayi gadiyeeda sea Simon. Ng'atta gwayeeshsha Yeesu Simon, “Adibeali; ghang'eada ghamneawa gaylealluuni buuneeda.”
42005011	Aruunna maleambajeega nyaawa jeeda basooda ghang'eatng'eat gwanung'sa heeda haleanjeessean ak geayaat geeshta.
42005012	Eaweechcha nea gwanda jeemba mujiinajean, ghwahidu headaannyi Siisi bearji udamusuura, daah Yeesu, gobeedeasa madeadaannyi ak gamus nea gwayeeshsha, “Ng'uttamiida, iigasayi gimmuusi amminnaan.”
42005013	Ghoahaakta geadi Yeesu ak ghawaas nea gwayi, “Geagasayi; miinni.” Deagheatta gwaritteaysa udamusuura.
42005014	Ghamiin gheang'da ea marukusiina siih; nea gwayeeshsha, “Una ahimsiina geaw ashoohoochcheanda, ak gisabi geadi haleanjeeda siyeada ghadooweeda was gidaghayi rukuteayda Muusa, asi abeeda gajeadaah gideaba simminneey.”
42005015	Ak gageawiit iitta aba daroorakka sean, ak ghapka Emeeda headaannyi goleeysiit nea ghoahaap fuga bearji geyoonung'weakka.
42005016	Iiduw gwajireada ak gawa dareapcheeda ghamwaash Aseetta.
42005017	Eaweechchanjagi aba jeedeaba eawoojikka gonealshi, abeeda goobiitpiit Farisayajeega ea ginealshoodiga deaweeda leabu gilinyooh ea gharang'da Galilaaya, ea Yudeeya ea gealeabu Yerusaleemu; nea gwandeawa uurda Ng'uttamiida ak ghoahaap buuneeda.
42005018	Asi ng'ulla, ghapka buuneeda nea gwasareenna muunda siisi abittu damealga, ak geegasa gichchea eayaatta gah, ak geeyiin madeeda Yeesu;
42005019	iiduw nea mwanyasa gheatta gichchea gweetteayda gah aba seang'ayda emeeda, gwading'da uhuuda gheeda ak geerrareang'u sea muundaannyi gwasku seawadeeda ea eayiin madeeda Yeesu.
42005020	Daah masaweega nyaawa gwayi, “Siida, sisamsa ring'eegaagu.”
42005021	Gonyeari geat Farisayaajeega ea ng'oorshoodiga nea gwayeena, “Siisi ng'eaha ang'eawi Aseetttean ghanyeamanda siisi ammu gwasamsa ring'eeda geaghus Aseetta akghwahiit.”
42005022	Jeeng'u Yeesu ng'asheega anyeari geat gwayeeshsha, “Ghwasaan anda gonnyearayi geat ng'asheesu aba guroruunatkeagwa?
42005023	Awussis anneeda, gideaba dayi, ‘Ring'eegaagu sisasmsa,’ ghana dayi, ‘Ng'eada ak guwi?’
42005024	Asi geagasayi anala gideaba Balleanda Siida gwandeawa gheambalmeeda aba jeeda ng'eanyiida jea gwasamsiina ring'eega iiduw gwayeeshsha siitta abittu damealgeani, geayi, ng'eada, sareana muundaang'u ak guwi ghoah.”
42005025	Deagheatta ghang'eat siidida aba madeennyaawa, ak ghwasar muundaannyi ak gawa ghoah nea ghoaghambiit Aseetta.
42005026	Ghahamng'eanyi sean, nea geakghambiit Aseetta nea ghang'uut muuwda nea geeyi, “Eannean sidaayi ng'asheega deamdeameadi.”
42005027	Iiduw gwaritta jarooda ak ghwadaah siisi ang'ng'oonyi gwaadi suguura Laawi, nea goopteada aba gheeda sing'ng'waanya gwadiin; ak gwayeeshsha, “Eanni geeshteanyu.”
42005028	Ghang'eat ak gwanung'usa heeda halanjeasean, ak ghwaat geeshta.
42005029	Gwasissa Laawi ghwelmeeda haw aba gheannyi; ak gweagiischi nea gambuuchchi fuga saanga ang'ng'oonyi gwaadi ea buuneeda suurja.
42005030	Hean goniiksa Farisayajeega ea ng'oorshoodiga nyaawa ginealangaaschi, nea gwayeeshsha, “Ghwasaan anda goyeagiischi nea goleeshi sea fuga ang'ng'oonyi gwaadi ea fuga ring'eega?”
42005031	Ghwasha Yeesu nea gwayeeshsha, “Fuga majeekcheewi magaseadayyi meang'nyeanda geaghus gagasa gea miyeani.
42005032	Aniini mwaawuni daguursa fuga doobiiweadi, ghawunnyi daguursa fuga ring'eega gwadukkuuna ring'eega nyaawa.”
42005033	Hean geeyeeshsha, “Anda ginealanga Yohaana goluulliida geat nea ghamwaash Aseetta, ak eara ginealanga Farisayajeega gwasiniidunu, nea gaagu gweagiischi nea gwaleeshi.”
42005034	Gwayeeshsha Yeesu, “Ghoammu gwaliilda rabasta nyeangiida nea gwandeayi sea siida geeshshi?
42005035	Amaduw gwanda eaweetta jea egeandeawa siida geeshshi aba jeennyaawa, eaweechcheanji gaygwaliilda.”
42005036	Hean gwarukusa galeega nea gwayeeshsha, “Manda siida jea ghabwaash weasta hang'deesh ak ghawaasa hang'da waas, iisindunu gayghabwaash dea eesh, ak abeeda weastida bea hang'deeshiin maygweatteayyi sea dea waas.
42005037	Ak ea manda siida jea ghwayiin difaayeeda miih ghwaheas jeesinga ghadeatka woosi; iisindunu, gaygwanyarjeaweada difaayeeda miih ghwaheas ghadeatka ak gaygaweay difaayeeda, ak gwanyara ghadeatka.
42005038	Difaayeeda miih ghwaheas geaghus eyamsa jeesinga ghadeatka eashiish.
42005039	Ea manda siida jea iing'atta leeyda difaayeeda heeseadi jea gagasa gea miih heeseadi; aba gideaba gaygwayi, ‘Gea heeseadi amiyaas.'"
42006001	Eaweeda Sabatto damanda beawa gwasik jeesinga madameega, hean ghwalajaada ginealangaaschi muschoonga, ak gang'ealng'ealsa jeesinga baneaguukka nyaawa ak ghwaak.
42006002	Gwayeeshsha Farisayajeega mwaatkwa, “Ghwasaan anda goosinnyi ng'asheanda mwadoabiiwa eaweeda sabatto?”
42006003	Ghwasha Yeesu nea gwayeeshsha, “Miyoassoamwana gidaghayi sin Dawdi iyeachchih.
42006004	Gidabeada jeeda gheeda Aseetta, ak gageanu ak ghwaak mukkattajeega siyiin madeeda Aseetta, nea mwadoabiiwa aba hichpa siinuut geaghus ghwaak ashoohoodiga, ak ghoadaw eara fuga mideayi sea niny?”
42006005	Ak gwayeeshsha, “Balleanda Siida Ng'uttamiida sabattoohi.”
42006006	Eaweechcha nuut bea sabatto, damanda beawa jeeda ghooriida sinnealshachcheewa ak goonealshi, gwanda jeeni siisi apttu geattinda dugwa.
42006007	Gang'ula Ng'oorshoodiga ea Farisayajeega eadaa ea jea ghoahaap siidida eaweeda sabatto, aba sareani geegasa gichchea eanyasta ramaseanda jea eahhaktaawa.
42006008	Hean ghwanal gidamida jeesinga nyaawa, ak gwayeeshsha siidida aptu geattindean, “Beenni miinaada aba hiji.” Ak ghang'eat ak ghamiinaada aba hoowa.
42006009	Ak gwayeeshsha Yeesu, “Gaydanyasheagwa, aba eaweetta sabatto, ghwadoabiiwi gideaba geesin ng'asheanda miyi ghana ng'asheanda muy. Ghang'wana gighuuyda eaweega ghana ng'wana lakkunooda?”
42006010	Ng'atta ghoaduup ghaang' buuneeda aba murdajeega sean ak gwayeeshsha siidida, “Asi adoabiiwa gattindaang'u.” Hean ghoadoabiiw ak gabiikta geattinda gamajeegiit.
42006011	Ghwanyareas muuchchi fugiga ak geebalool eegasa gichchea eehinda Yeesu.
42006012	Askwearjoojikka gawa iheenga heayeeniga ghamwaash Aseetta; ghamwaash Aseetta eaweesean.
42006013	Iimuchchu, Gaguursa ginealangaaschi, ak ghwaloat damaniyyeenya aba jeennyaawa, ak gaguura malaykajeega;
42006014	Nea Simoneeda suguura gheawungaaschi Betrohi, ea oorjeeda ghaamwat siyi Andreya, ea Yakkobo ea Yohaana, ea Filippo, ea Bartolomayo,
42006015	ea Mattayo, ea Domaso, ea Yakkobo balleanda Alfayo, ea Simoneeda suguura Selotte,
42006016	ea Yuuda balleanda Yakkobo, ea Yuudayda Iskariyoti, was siida amaduw ghwala bwadaw.
42006017	Iiduw nea ghwararang'aan sea saawa ak ghamiinaada aba heeda miy ng'eanyi, abeeda gwandeawa fuga saang'a was ginealangaaschi ea emeettuw leabu meatkwajeega sean bea Yudeeya, ea Yerusaleemu ea ghuutta basooda Diro, ea Sidooni, nea ghapka gooleeysiit niny nea geahaap geyoonung'eakka nyaawa;
42006018	Ak ghoahaap eara fugiga bearji meangeenda munyasiin.
42006019	Gagasa emeessean ghawaas niny, aba gideaba uurda gwaleabu headaannyi ak ghoahaap sean.
42006020	Iiduw gagatgat gheanyangaaschi goong'weersa ginealangaaschi, ak gwayeeshsha: “Ghoang'wani agogeeda barbari, aba gideaba sugoochcheandumeeda Aseetta deang'wa.
42006021	Ghoang'wani agoogeeda yeadeagwa jiih ghamneawa, aba gideaba gajoolang'uuda. Ghoang'wani agoogeeda oyyeawdi ghamneawa, aba gideaba gajoayaaga rear.
42006022	Ghoang'wani agoogeeda sideagwa buuneeda, nea gwahistaneegwa nea gong'eawweegwa ak geemmunyasiidi gheawungeagwa, appadayda Balleanda Siida!
42006023	Ahoosana aba eaweettida, nea ghoang'waschi aba hooseaneega, aba gideaba gimeardeang'wa aahaw aba humng'eeda, aba gideaba niih gidaghayi hinda ghweaniga nyaawa sibanga.
42006024	“Asi ashageada agoogeeni owoschi baruurjeewiin, aba gideaba noanyaaschi hawdeayda.
42006025	Ashageada agoogeeni owoschi lang'uudeat ghamneawean, aba gideaba gajadaaha jalooda. Ashageada agoogeeni oayaaji rear ghamneawean, aba gideaba gajaguttuuni heareega nea gooyeawdi.
42006026	Ashageada agoogeeni, jea gagwarseegwa buuneessean iin aba gideaba eara ghweaniga nyaawa ghayi gwahindunu sibanga ng'uyeega.”
42006027	“Asi Geayeeshshineegwa agoogeeni oyiing'shiin, abwariinya weajoodigeagwa, asissiina geamiyaas fuga sideagwa,
42006028	Abadiischeesiina fuga morridaneegwa, amwaasha Aseetta appadahuukka fuga ghabwaseegwa.
42006029	Siida iilas madang'daang'u, giidawi eara meatkweeda niirja; iiyareannyi siih hang'daangu ginung'usi eara shaatteadaang'u.
42006030	Siida musnyi gil adawa, nea siida arreannyi halanjeadaang'u ea adimaseawi.
42006031	Asi gidoogasayi gwasinneegwa buuneeda agooga, asissina eara saawa.
42006032	“Iyoabwariinyi fuga bwarinyeagwa, abeeda ghoahhiimu naaha miy? Aba gideaba eara fuga ring'eega ghabwariiy fuga bwariiy saawa.
42006033	Iyoosissi geamiyaas fuga sinnuneegwa gea miyaas, abeeda ghoahhiimu naaha miy? Aba gideaba eara fuga riing'eega gwasna gea urjunu.
42006034	Iyoanung' goleakshi fuga oanalli gideaba gay ghoaghuumneagwa abeeda ghoahhiimu naaha miy? Aba gideaba eara fuga riing'eega gooleaksheewa heeda fuga ring'eega, aba gideaba ghwanal gideaba gay ghoaghuumu.
42006035	Asi abwariinya weajoodigeagwa, nea goosinnyi gea miyaas, nea ghoanung' goleakshi, nea adoofurdi godelneegwa gil; abeeda gimeardeang'wa gajaahaw, ak gajahuuwa balloojiga Aseetta haw mida humng'eeda; aba gideaba niny aamiy aba fuga mabadiischeesiina ea gea geawwi gheanyan.
42006036	Andeawana baydeayda, ak gawuurji gidamideayeatta Ghweandeang'wa baydeayda.
42006037	“Adoorgweakkiisi buuneeda, ak ea majeergweakseegwa; adooyeatti ghuussi, buuneeda ak ea majeeyeatteeweegwa ghuussi; asammisiina buuneeda, ak gajeesamseagwa;
42006038	oattawa buuneeda haleanjeeda ak gajeegoneegwa; daanyiit, sidaksa, siittuumduum, ea ghwanawda, ea gichchea gagoneegwa. Aba gideaba giideennooda ootteennidi gichchea eetteenneegwa.”
42006039	Gabalool nea gagalla geat ng'asheega: nea gwayeeshsha, “Heappi siida ng'oaw gayghoammu ghoadoabiiw siinuut ng'oawi? May ghoabitta duwaawi jeeshshoomanda?
42006040	Ginealaneeda mwang'ala ginealshoochcheandaannyi, geaghus ea niduulu ginealshooda abeeda gaygwadeennyi sea ginealshochcheandaannyi.
42006041	Ghwasaan anda gung'ulayi hararooyeanda mida jeeda gheang'da oorjeeda geamadu nea mung'ulli geetta mida jeeda gheang'daang'u?
42006042	Ak gajammuustaan eshshiina oorjeeda geamadu, ‘Oorjeeda iyya, nung' dageanu hararooyeanda mida gheang'daang'u,’ nea midaahi geetta mida gheang'daang'u ang'iing'i. Siida ammiittu geaw, nyooh ghanyi geanda geetta mida ghang'daang'u, abeeda gaydaaha muuchchi gichchea geandeayda hararooyeanda mida gheang'da oorjeeda geamadu.”
42006043	“Geetta miiy majiilla hagheega munyas, eara geetta muy ea majiilla haghweega miyaas;
42006044	aba gideaba gilinyooh ea geadi geenalla haghweagaaschi. Aba gideaba mwaang'wa eebinna gulageetka geetta halaghweenga, ghana mwoang'wa ebiinna misabiibu heeda yudeeda.
42006045	Siida miy aba jeeda gheaseedaannyi miy bea guroroadaannyi goruuttu gea miyaas, nea siida muy aba jeeda gheaseedaannyi muy iissa goruuttu gea munyas; aba gideaba ghuutta gabaloolla gea nyiit jeeda jeeda guroroadaannyi.
42006046	“Ghwasan anda googurewean ‘Ng'uttamiida, Ng'uttamiida,’ nea moosinni gidearukneegwa?
42006047	Siida wassean wuuh heedeanyu ak ghwayiiy ng'asheegeasu ak gwasin, gaydahiimu giduurji:
42006048	gawuurji sea siida deekshi, ghurghurda daranajeega muuchchi ak ghwayiin sindeetta heeda mida lagheanga; hidu guldeayda eenda, gagulsa gheeda, ak ea mwabwaanya, aba gideaba sideas muuchchi.
42006049	Nea siida iiy ng'asheegeasu ak ea masna gawuurji siida deeksa gheeda badayda ng'eanyiida nea manda sindeetta; hidu guldeayda, deagheatta ghabwaay, ak habitkweedeaba gheetta ahaw muuchchi.”
42007001	Iiduw ahiit Yeesu baloaldaannyi sean gasa ghwayiiy buuneeda gawa Gapernaumu.
42007002	Damandida gwanda ngeanyiitta shirikkarajeanda haw mideawa siidaannyi bea gadiyeeda bwariiy muuchchi, nea abeeda ghabwar miyeeda.
42007003	Iiyiiy iitta Yeesu, goojeakta gweargwa Yahuudi headaannyi eemus ghwahidu ghoahaap siidaannyi bea gadiyeeda.
42007004	Hitta heeda Yeesu gemeermeerani nea geyeeshsha, “Siisi gammiisa weattaang'u.
42007005	Aba gideaba siisi ghabwariiy emeedeanya ak gwadeekneasa ghooriida sinnealshachcheewa.”
42007006	Goodeayi Yeesu saawa. Geeyi bwak ama neekkiisa gheeda, goojeakta shirkkarajeanda hawfuga duupchi eyeeshsha, “Ng'uttamiida adideawiidi geaw aba gideaba mammisean gideaba gay hinni jeedeaba gheenyu.
42007007	Aba gideaba mammiisean dahidu heedaang'u, ang'iing'i rukuni ng'asheanjagi ak gay ghahaap siideanyu bea gadiyeeda.
42007008	Aniini geawoschi siida mideawa gheambalmeeda ak geaballi shirikkara, inyeessa iyeayeeshshi akkalealla, ‘Una,’ gawa; nea nuut iyeayeeshshi, ‘Beenni,’ ghwaan; ak eara siideanyu bea gadiyeeda iyeayeeshshi, ‘Sina gili,’ gwasin.”
42007009	Ghahamng'eanyi Yeesu iiyiiy ng'asheesu hean gwayamsa geaw emeeda gwachchi eattu geashtannyiin, ak gwayeeshsha “Earaba jeeda ng'eanyiida Israeeli miih dadaah siida mideawa masaweega huumwa uurjunu.”
42007010	Iiduw nea gabiikta fukka gwachchi sichcheaktean ghoah, ghwahitta nea ea nihaap siitta bea gadiyeedean.
42007011	Iiduw ghang'eat Yeesu gawa mujiineeda suguura Naini, nea goodeayi ginealangaschi ea emeetuw.
42007012	Iiduw nea geneekkiissa ghuutta mujiini, hean geroonnyi sea sareenda eadu muspa balleanji was ghaamwat masiinung'weanda, ak ea balleanda ghus ghaamwat gil nea goodeana emeettuw bea mujiineetta.
42007013	Daah Ng'uttamiida gatmoodida ghabwayda ak gwayeeshsha, “Adiiyyeawudi.”
42007014	Gawa ama neekkiissa ghwoang'ng'waay ghabearanga ak ghamiinaada buuneeda ak gwayeeshsha, “Geeyi ng'eada baleanda.”
42007015	Gwaduudu Siida nimi ak goopteada ak gabalool ak ghwoadaw Yeesu ghaamwat.
42007016	Ghabeal buuneassean; ak geakghambiit Aseetta, nea geeyi, “Nirinna ng'eang'deanya sibaneeda haw! Ak eara Aseetta ea nihidu gabareessa fugaaschi.”
42007017	Gageawiit iittaannyi aba ng'eanyiida Yudeeya ea geng'oojigaaschi.
42007018	Gweassa Ginealanga Yohaana iitteaba ng'asheesu seaniin.
42007019	Hean gaguursa Yohaana ginealangaaschi iyyeenya ak gojeakta heeda Ng'uttamiida ghoanyaash gideaba, “Ang'iing'i guwosi siida ghayi jea ghwaani ghana jea eammuukghuna nuut?”
42007020	Gaweay ama hiitta heeda geeyeeshsha, “Goajakneasa Yohaaneeda Abattiisachchi nea gwayi, ‘Ang'iing'i guwosi siitta ghayi jea ghwahiduuni ghana jea eammuukghuna nuut?'"
42007021	Ak aba damandida ghoahaap fuga saang'a miyeani ea gea bearji meangeenda, ak eara fuga ng'oowwi aniimmu ghoang'wearda.
42007022	Ghwasha nea gwayeeshsha, “Aweayeena ak goorukusi Yohaana ng'asheesu oayinyiin ea gea oadaayi, fuga ng'oowwi niimmu ghoang'wearda, fuga badoojiga gaweelweel, fuga udamusuura siimmiidu, fuga miinyi niyiing'shi, muschcheekka siittuuttu, gea barbari geerukusa Giijasta Miy.
42007023	Ghang'wana siitta mwamwachmwajaniin.”
42007024	Iiduw nea gabiikta fuga gwachchi ajeagu Yohaana ghang'eat goobalool emeeda aba badayda Yohaana nea gwayeeshsha, “Gwachchi goweayi ong'ng'wearsiina naaha aba dareapcheeda, mudayeanda ayuuk jeammeeda?
42007025	Abeeda gooweayi adaaha naaha? Siida akkwa hang'weakka bumbuni miyaasi? Ang'ulla, gideaba buuneeda mideawa hang'weaka miyaas ak ghwaak miyeenooda gwanda gealga sugoodiga.
42007026	Abeeda gooweayi adaaha naaha? Sibaneeda? Huumwa gil, geayeeshshineegwa, ahaweawa eara sibaneeda.
42007027	Niih siida ghayi sibean eergu aba jeeda ng'ooruutka gil gideaba, ‘Ng'ulla, geajeagu giijasoochcheandeanyu ghwaan madeadaang'u, jea gwasin naweadaang'u aba madeadaang'u.’ Aba
42007028	Asi geayeeshshineegwa aba jeeda diibiga jiih gadeemga manda dea haweewa Yohaana; ak eara gwasa siida mwanang' muuchchi aba jeeda sugoochcheandumeeda Aseetta ahaweewa niny.”
42007029	(Iiduw nea ghwayiiy fukka ng'asheesu sea fuga ang'ng'oonyi gwadiin geamwas dobiiwnatta Aseetta aba gideaba fiisu fuga ghayi sippattiisan aba gibattiisanda Yohaana;
42007030	nea Farisayajeega ea diinagoojiga ghaheawa ng'asheega gasa Aseetta bea badahuukka nyawa, aba gideaba ghaheawa goobattiisan niny.)
42007031	“Gaydagala naaha fiisu bea jeachcheeng'suun, suuh fuga urjiini?
42007032	Gawurji diibiiga abiitbiit aba jeanaadi ak gaguurriisa geat nea gwayi, ‘Gealaschi igeambooda ak amoang'wasi; geennyahushshi ak ea mooyyeawdani.’
42007033	Aba gideaba Yohaaneeda Abattiischchi ghwahidu ak ea mwaaga mukkatte nea mwali difaayeeda ak gooyeennyi, ‘Gwandeawa meangeenda.’
42007034	Ghwahidu Balleanda Siida ak gweagiischi nea gwaleeshi; ak gooyeennyi, ‘Ang'ulla, gitteaw ea leyeanda, fugaaschi gea ang'ng'oonyi gwaadi gil ea fuga ring'eega!’
42007035	Nea weaghuumeeda ea nidaajiit gideaba ea doabiiwnatta aba heeda diibigaaschi sean.”
42007036	Gaguursa siyagi bea Farisaayu goombuuchchi niny, gawa gheawi bea Farisaayuun ak goopteada gweagiischi.
42007037	Hean iiy gatmoomba riing'a mida mujiineedida, gideaba gwanda gheeda Farisayajeanda gweagiischi, gweadu gideeshteayda nyiit nagheeda ng'andit,
42007038	hean ghamiinaada appwadaw aba murdeeda geeshangaaschi ak gooyeawda, ea goobitpissa dabeakkaaschi geeshanga ak gobuus aba buudeagaaschi uhuudaannyi ak ghwasam geeshanga nea ghwayeasha nagheedida.
42007039	Daah siitta was Farisayajeandida guursean gissin goottemshi nea gwayi, “Inyeeda siisi gwachchi ea sibaneeda gil, gwachchi gayghwanal gatmoani waasiin giduurji aba gideaba gaba riing'a.”
42007040	Ghwasha Yeesu ak gwayeeshsha niny, “Simon, gwanda ng'asheanji jea darukuneey.” Ghwasha niny ak gwayeeshsha, “Naaha gil, Ginealshoochcheanda?”
42007041	“Siyagi ghayi gwandeawa fiih iyyeenya mideawa sileadaannyi; akkalealla gwandeawa sileemba dinaaraji bughalaji muut, nea niirja gwandeawa haradam ea damanamuughuush.
42007042	Iiduw nea niraay gidaydeayda, gwasamsa fiisu seaniin. Asi ghamneawa aba jeedeaba fiisu dea jea ghabwariiy muuchchi anneeda?”
42007043	Ghwasha Simon nea gwayeeshsha, “Ghaaghanyi gajea siitteani sisamsiina gasaang'aani.” Gwayeeshsha niny, “Asi nirgu huumwa.”
42007044	Gwayamsa geaw Yeesu gatmoodida ak gwayeeshsha Simon, “Gung'ulayi gatmooni? Ghawunnyi gheang'u, ak ea miigoona beega jea deahuuna geeshangeasu, nea niny ghwanung' gobitpissa dabeakkaaschi geeshangeasu ak gobuus buudeegaaschi.
42007045	Ang'iing'i miih samwaan nea niny dea naahinni hiji ea miih ghwanung'waada samitta geeshangeasu.
42007046	Miyeashana uhuudeanyu nagheeda nea niny ea niyeasha geeshangeasu nagheeda.
42007047	Asi gaydayeeshshineey, ring'eegaaschi saang'a sisamsa, aba gideaba ghabwariiy muuchchi, nea dea sisamsa gilimwanang' gayghabwariiy gilimwanang'.”
42007048	Ak gwayeeshsha niny, “Sisamsa ring'eegaagu.”
42007049	Iyiiy fukkeanji agiischiin mideayi sea ninyiin gaba niih eeshsha geaw, “Siisi ng'eaha jea gwasamsa riing'eemba nuudiin?”
42007050	Ak gwayeeshsha gatmoodida, “Nighuunyi masaweagaagu; una nea gibeahi hoyyooh.”
42008001	Iiduw ghang'eat gwasik jeeda mujiinajeega ea gharang'weakka, gwarukkwiida nea gweadu Giijasta Miy bea sugoochcheandumeeda Aseetta. Nea abeeda gwandeayi sea ginealangaaschi attamaniyyeenya,
42008002	nea abeeda goodeay gadeemsu mida jeeda gea siihaabwa meangeenda ea geeyoonng'weakka: Nea Mariyaayda suguura Magdaleena ghayi sirruutteawa meangeenda assispwa,
42008003	ea Yoana gatmooda Guusa, ea haghweadoochcheanda haleanjeeda Heroodehi, ea Susaana, ea suuk gea saang'a, gadiydooscheesa saawa aba haleanjeeda mideawa.
42008004	Iiduw bwat geat Eemeetuw leabu mujiinajeega sean gaweesa buuneeda niny, ak gwarukusa galeega nea gwayeeshsha:
42008005	“Ghayi ghang'eat siih gawa histeayda; hitta nea gwahista gwanda gea abitpissa heeda was naweeda, ak geallaaplaap aba geeshanga, nea ghwahitta dariidakka humng'eeda ak ghwaak.
42008006	Gwanda eara gea abitpissa heeda was harearachcheanda; ridu ghwasis aba gideaba miih nyeewaneat sigeeda.
42008007	Gwanda eara gea abitpissa jeeda geediga halaghweenga; iiduw nea gwardu sea halaghweenga ghwariis geediga.
42008008	Gwanda eara giikka abitpissa jeeda sigeeda miyaasiin ak gwardu, gaba ghealooni jiih bughala.” Iing'atta rukunoodeaba ng'asheesu, gojuur nea gwayeeshsha, “Siida mideawa iidiga jea ghwayiinya, ea dayiing'shi.”
42008009	Iiduw ghoanyaash ginealangaaschi gidabaysiina gallodeaba geat bea ng'asheega,
42008010	gwayeeshsha, “Agoogeeni simeayneegwa makcheameeda sugoochcheandumeeda Aseetta; nea aba fiih suuk geaghus eegalla geat, aba gideaba eara iyang'wearda amayghwadaah, ama eara iyiiy amayghwanal gidawas.”
42008011	Balooli gissigala nihi: Histeanga geegala ng'asheanda Aseetta.
42008012	Giikka abitpissa naweedean fugiga ama iiyiin gil; hean ghwahidu meangeenda gageandeawa ng'asheandida guroruunatka nyaawa, aba gideaba adaghamwas ak gealealu.
42008013	Nea giikka abitpissa badayda harearachcheandean, giikka ama iiy ng'asheanda ghoang'ng'waay nea gahoosaniini; ak ea mandeawana hawungeani, iissa ghamwas gilinuwaas ama duw nea geesimsim gabay gabiikta bwadaw.
42008014	Nea giikka abitpissa jeeda geediga halaghweengean, ea giikka ama iiy, iiduw nea gaweay ghwariis mittagheasta muunda ng'eanyiida bea gassooda barureega, ea haleanjeeda bwariiy sasanuukka nyaawa ak iiduw haghweagaaschi ea mwaheasa.
42008015	Nea giikka abitpissa jeeda sigeeda miyaasiin, giikka ama iiy ng'asheanda, gabay ghoang'ng'waay muuchchi aba gurorooda miyiini, ak gwaji haghweega aba milikghteayda.
42008016	“Manda siida jea ghoayeat gheaboong'nyeanda ak gwadukuteawa dahuuda, ghana ghwayiin uutta bulaliida, geaghus ghwayiin uhuuda ghamarda, abeeda ghwadaah fuga buwa gah weeshinda.
42008017	Ea manda gidafunyaat ak ea majeenung' ghwadajiit, ak ea manda gidawassean was makcheameeda jea ea majeattahaach ak geeyeadu heedeesh.
42008018	Asi ashageada aba gidoayiing'di; aba gideaba siisi agar gil gajeehheassa, nea siitta meagara giliin, eara gitta mideawean gajeegeanda.”
42008019	Iiduw ghwahidu ghaamwat sea oorjooga geennyea Yeesu ghapka headaannyi, ak ea meanyasa gheatta jea eahhittaawa headaannyi aba seang'ayda emeeda.
42008020	Geerukusa nea geeyeeshsha, “Geamadu ea oorjooga geamadu ghamiinaada aba jarooda, nea gagasseey.”
42008021	Ak gwayeeshsha Yeesu saawa, “Iiyya ea oorjooga iyya gea iiy ng'asheanda Aseetta ak gwasiniini.”
42008022	Eaweechcha gawa jeeda maleambooda sea ginealangaaschi, ak gwayeeshsha saawa, “Eakghaawana basooda eebu meatkweeda niirja.” Hean ghang'eatng'eat gaweay,
42008023	damani beawaan abeeda ghoang'ng'waay ruweanga. Gabalagu siilakghta aba jeeda basooda ak ghwanung' gwaneawwiida beega ea gwaramagu ghwannyiit beega jeeda maleambooda nea gwanda jeeda washta.
42008024	Geeweay ak ghwaheat nea geeyeeshsha, “Siida haw, siida haw, Sishsheali!” Ghang'eat ak gwareekusa silakghtida ea laweajajeegiga bea basoodean; ak ghwaasiinda gwayi saw.
42008025	Hean gwayeeshsha saawa, “Gwandeenu masaweegeagwa?.” Hean ghabeal nea ghahamng'eanyi ak gaba siisi eeshsha nuut, “Siisi niih siida urjiini, ammu gwareekusa jeammeeda ea beegean, ak ghoawal gheang'dean?”
42008026	Iiduw ghwahiitta ng'eanyiida Geraasi, deaschi sea Galilaaya.
42008027	Rarang'aan ak ghoalla ng'eanyiida ghajaam gwaroonnyi siisi bearji meangeenda; leabu mujiini nea nigeawiit ea meakwealla hang'weakka, ak ea mobiitteena eara ghoah gobiitta heeda bung'eadinga.
42008028	Daah siitteani Yeesu gobeedeaysa madeadaannyi ak gojuur aba ghuutta haw nea gwayeeshsha, “Geendeayeesi naaha sea ang'iing'i Yeesu Balleanda Aseetta miida humng'eeda? Aniyean adisawannyean.”
42008029	Ghwanyaashtunu aba gideaba abeeda niyeeshsha Yeesu meangeenda ritteaysiina siisi. (Ak ea nibiikssa siisi nyamoanna; inyeessa geefur nea geerada aba munyaloalajeega ea biingu, ak gang'achcheaweada sean ak ghwaat uurda meangeenda ea gawa eeshtearajeanda aba uurda meangeenda.)
42008030	Ghoanyaash Yeesu niny nea gwayeeshsha, “Ghaawungaagu ng'eaha?” Ghwayeeshsha siidida, “Aniini geguurewean Lugooda;” aba gideaba gabearji meangeenda saang'a.
42008031	Gamearmearani Meangeenda nea gwayeeshsha, Geemuschcheey, adiiduu ginung' eeweaya jeeshshoomanda sheagi.
42008032	Aba damani gwanda hawanda ukkurmajeega daghatpa heaya ghwajeada, ak gamearmearani Meangeeda gideaba nung' eweaya eappitta jeedeaba ukkurmajeesu. Ak ghwanung' gaweay.
42008033	Gwaritteawa meangeenda siidida ak ghoabiitta jeeda hawanda ukkurmajeega, gwasalda hawanda ukkurmajeega ghwararang'aadawa beareega heayeeda, ea ghoabiitta jeeda basooda ak goosha sean.
42008034	Daah jeagiischoodiga gaweay gwarukuta gidabunu, gaweay mujiini ea jeeda ng'eanyiida.
42008035	Iiduw gaweay buuneeda ghwadaah gidabun, gaweay heeda Yeesu, ak ghwadaah siidida sihhaabwa meangeendean, nea goopteada aba murdeeda geeshanga Yeesu, nea gookwa hang'daannyi, nea nibiiksa fughareadaannyi; ak geabeal.
42008036	Nea fukka dahiin gwarukwiida gideaba siitta bearji meangeendean sihaap.
42008037	Hean gamus buuneessean mida geeng'oojiga Geraasi gideaba ng'amwana ng'eang'deanya; aba gideaba ning'ut muuwda; nga'atta gwading'da maleambooda ak gabiikta.
42008038	Gamus Siidida sihhaabwa meangeendean iidaah nea gawa hean gwaneawsageaw nea gagasa godeayi, ghwanung' gawa nea gwayeeshsha,
42008039	“Una gheang'u, ak girukkwiidi gitteenna ng'asheega sean bea ginnuweattaneey Aseetta.” Ghang'eat gawa gwarukkwiida aba mujiineesean gitteenna ng'asheega sean sissa Yeesu.
42008040	Iiduw nea gabiigu Yeesu ghwadeapta emeeda aba gideaba nigeawiit gomuukku sean.
42008041	Iiduw ghwahidu heeda siisi suguura Yayro, nea abeeda ghoahaaghwa ghooriida sinnealshachcheewa; hidu gobedeaysa geeshanga Yeesu ak gamearmearani goodeayi gheannyi,
42008042	nea abeeda hudaannyi was haghasheeda, bea gweannyeew damaniyyeenya, ghabwar miyeeda. Damani weewean ghwariis buuneeda Yeesu aba murdajeega sean.
42008043	Abeeda gwanda gatmooni areemi foojeanda gweannyeew damaniyyeenya ak ea manda siida ammu ghoahaap.
42008044	Ghwaat geeshta ak ghawaasa geaw weleeda hang'daannyi; deagheatta goosha gireemdida bea foojeandean aba geeshangiga.
42008045	Ak ghoanyaashta Yeesu nea gwayeeshsha, “Ghawaas ng'eaha?” Ghwashaang' buuneessean, gwayeeshsha Betro, “Siida haw, emeeda gwaneaweeseey nea ghwariisnyi!”
42008046	Gwayeeshsha Yeesu, “Gwanda siida nuwaasan; aba gideaba ghadaayi niritteawanean uurda.”
42008047	Iiduw nea ghwadaah Gatmoodida gideaba mudughoammu ghafuy geaw, gaweesa nea ghabwaadanaada aba muuwda, ama hitta ghoabeada aba madeadaannyi ak ghoadayda iitta aba madeeda buuneessean gidawaasta, ea gidasihhaapta aba geeshangiga.
42008048	Gwayeeshsha niny, “Huda gidahaapnyi masaweagaagu, una nea gibeahi hoyyooh.”
42008049	Damani duuw gabaloolean, ghwahidu siida leabu gheeda siida haw ahaaghwa gheeda sinnealshachcheewa ak geeyeeshsha, “Hudaang'u niibitta; adagudideawiidi Ginealshochcheanda.”
42008050	Iiy Yeesu iidi ghwasha nea gwayeeshsha, “Adibeali, ang'ing'i mwasa abeeda gayghahaap.”
42008051	Hitta ghoah eamwanung' gaweay buuneeda gah sea niny, geaghus niny ea Betro ea Yohaana ea Yakkobo, ea ghwaan ea gheamatta jeepta.
42008052	Nea abeeda goyyeawda sean nea gaguuttu heareegaaschi; hean gwayeeshsha, “Adooyyeawdi; aba gideaba miih gami gwalil.”
42008053	Geebarra rear, aba gideaba geanal goolla ghami.
42008054	Hitta ghoang'ng'waay geattinda ak gaguursa nea gwayeeshsha, “Balleanda, ng'eada.”
42008055	Gabiiksa guroroodaannyi, ak ghaminaada aba geeshangiga; ak gwayeeshsha, oattawa gichchea ghwaak.
42008056	Ghahamng'eanyi ghaamwat ea ghwaan; ak gwayeeshsha, “Adiiduw goorukusi siih ng'asheanji gwachchi easinnyiin.”
42009001	Hean gaguursa ginealangaaschi attamaniyyeenya ak ghoadaw uurda ea gheambalmeeda jea goobala meangeenda sean ea giheapta geyoonung'weakka,
42009002	Goojeakta gaweay gwarukkwiida sugoochcheandumeeda Aseetta, nea ghoahaap fuga miyeani.
42009003	Gwayeeshsha saawa, “Adoayaadi geadi gil iyoweayi bareannyeekka, eara haleanjeeda, ghana shageeda, ghana mukkatte, ghana lappiya ak ea adolassi hang'weakka iyyeenya.
42009004	Gheeda jea ahitta wassean, oppiidana, ea eaghus ea noang'ami ng'eang'da nyaawa.
42009005	Nea iyoahitti heeda meegasseegwa, iyooritteawi mujiineedida ghoalalakti birjeanda mida geeshangeagwa ak gayghoaw muwwunooda appadahuukka nyaawa.”
42009006	Hean ghang'eatng'eat gaweay gharang'weakka gwarukkwiida Giijasta Miy nea ghoahaap fuga miyean aba hiji nyooh ghwahitta.
42009007	Hean iiyiy sugoochcheanda was Heroode iitta ng'asheega sean sisin, hean gwahirbaban, aba gideaba gwayi fuga mwaatkwa sittuuna Yohaana jeeda miyeeda,
42009008	nea mwatkwa gwayeena niihiimu geaw Eliya, nea suuk gwayeena niduudu sibaneeda bea gea ghayi bea garayi.
42009009	Nea Heroode niny gwayeena, “Yohaana ghayi nalaji gheatta; niih ghamneawa gajea ng'eaha eaying'si badayda ng'asheesu seaniin?” Hean gagasa ghwadaah.
42009010	Muchchu ea nibiigu Giijasoodigaaschi gwarukusa iitta ginnisin. Ghwaat saawa ea ghwahitta mujiineeda suguura Betsayda.
42009011	Iiduw nea gwajeeng'u emeetuw, geayaat geeshta; ama sihitta ghwadeapta saawa ak goobaloola iitta sugoochcheandumeeda Aseetta, ak ghoahaap fuga gasa giiheapta.
42009012	Iiduw nea niriikghta gamikta; ghapka ginealanga ak gwayeeshsha niny, “Siksiina buuneeda gaweay gharang'weakka ea jeeda ng'eanyiida gagasa gichchea ghwaak; aba gideaba hiji geendi heeda manda siih.”
42009013	Gwayeeshsha saawa, “Oattawa agooga buuneeda gichchaghwaak.” Geeyeeshsha, “Mendeawani gil geaghus mukkataji muut ea ghweayi iyyeenya. Geaghus eweaya eashaaha hamitteaba fiisu seaniin.”
42009014	Abeeda fiisu headiga akghwahit ea sagalamnyooji muut. Hean gwayeeshsha ginealangaaschi, “Anung' gobiitpiit nea gwasna gharmuchcheekka eatta fiih haradam adamanamughuush.”
42009015	Ak gwasinda gidarukteayda, ghwanung' goobiitpiit sean.
42009016	Ng'atta gageanu mukkattajeekka ghwanyawa ammuudiin ea ghweayeekka ghwanyawa assiyyeenyean ak gagatgat gheanyangaaschi gogeal humng'eeda, ak gabadiischeesa ak ghabanajaada, ak ghoadaw ginealangaaschi ghoang'attaawa emeeda.
42009017	Gweagiischi sean ea gwalang'u. Gewweamu gheaptanga banajanga ak ghwannyiit sooscheew damaniyyeenya.
42009018	Eaweechcha nea ghamwaash Aseetta nea gabwageaw, nea abeeda gwandeayi sea ginealangaaschi; hean ghoanyaash nea gwayeeshsha saawa, “Heappi buuneeda ibalool gwayeena geawoschi ng'eaha?”
42009019	Ghwasha Saawa nea gwayeeshsha, “Gwayeena guwosi Yohaaneeda Abattiisachchi; gwayeena suurja Eliya; nea suuk gwayeena guwosi siyagi aba jeeda sibanga ghayi bea garayi nuduudu.”
42009020	Hean gwayeeshsha saawa, “Ama agooga goyeennyi geawoschi ng'eaha?” Ghwasha Betro nea gwayeeshsha, “Ang'iing'i guwosi Gristoyda Aseetta.”
42009021	Gwareekusa nea gwayeeshsha, adiidu goorukusi siih ng'asheanji,
42009022	Gwayeeshsha, “Balleannda Siida gayghwanyas sawanadeeda ng'waan muuchchi, nea gayghaheawa gweargwa ea ashoohoodiga hees ea ng'oorshoodiga, ak gajeenuus, ak gaygwaduudu eaweetteaba samwagu.”
42009023	Ak gwayeeshsha buuneessean, “Siida wassean iigasa gweadu geeshteanyu, ea ada gwasamsa geaw, ak gageanu behiidaannyi ghwasar galagasean ak gweadu geeshteanyu.
42009024	Aba gideaba siida wassean iigasa gwalealu eaweagaaschi gaygabeagu, nea siida hutteawi aweagaaschi aba badaydeanyu gaygwalealu.
42009025	Siida gaygwaloossa naaha iinyas haleanjeessean bea muunda ng'eanyiida ak gahutteawi eaweegaaschi?
42009026	Siida isinnean gheanyanga ea ng'asheegeasu, eara ninyi gaygwasissa gheanyanga Balleanda Siida, damanda jea ghwahinna aba giighaambiittaanyi ea dea Bwaabwa ea dea malaykajeega ghaydidi.
42009027	Aba huumwa gaydarukuneegwa gideaba aba jeeni itteang'wean gwanda fuga miinaada aba hiji maygwasamu miyeeda ea eaghus anidaah sugoochcheandumeeda Aseetta.”
42009028	Ng'atta eawooji sis nea ghoahiit baloolda gaguursa Betro ea Yohaana ea Yakkobo, hean gaweay uhuumba gijeeda ghamwaash Aseetta.
42009029	Damani Mwasheewa Aseettean, ghwayamwa ormeeda nea eara hang'wakkaaschi gaweeriidi muuchchi ea gameeng'meeng'i.
42009030	Hean gabalool sea fiih iyyeenya, Muusa ea Eliya,
42009031	fiisu ghwahidu nea godeana gigheambiitta ak gabaloola badayda miyeadaannyi, jea gwasa aba Yerusaleemu.
42009032	Aba damani Betro ea oorjooga suurja ea ning'ng'waay ruweanga muuchchi, ama ng'eatng'eat ghwadaah gigheambiittaannyi ea fuga assiyyeenya miinaada sea ninyi.
42009033	Iiduw nea gwasimsa fiisu beatta gwayeeshsha Betro Yeesu, “Siida haw ghwanyawa gahaguuw ameang'amwani hiji; anda meesni udahabeascheew samwagu aba hiji, dea mabeanyi ang'iing'i nirja gaba Muusa nea niirja gaba Eliya;” nea niny abeeda mwanala eara gidarukta.
42009034	Damani baloolean, ghwahidu shamoghooda ak gwadukuta; ghabeal iidaa nea gwadukuta shamooghooda.
42009035	Ghwanya ghuutta nyaasha jeeda shamoghooda, nea gwayi, “Niih Balleandeanyu aloachchi, olleeysiiniit niny.”
42009036	Ng'atta nyeashi, geadaah Yeesu akghwahit. Hean ghwasiinda ak ea meruksina siih aba eawoojikka ng'asheega daah.
42009037	Muchchu nea ghwararang'aana uhuuda gijeeda, gwaroonnyi emeeda saang'a.
42009038	Ng'ulla, gwarinna Siih jeeda emeeda ak goojuur nea gwayi, “Ginealshoochcheanda, geamuscheey ang'weersiina balleannji itteanyu was haghasheedean;
42009039	ng'ulla inyeessa ibalaksa meangeenda ghwanung' goojuur, ak ghoahiil nea gwarinna ghuutta furghooda, ak gwasawan muuchchi, nea magassa gwaritteawa.
42009040	Iyeayeeshshi ginealangaagu orruutta, ghwaraay.”
42009041	Ghwasha Yeesu nea gwayeeshsha, “Ea fuga mandeawana masaweega was jeachcheenga rodeadi, ak gaydeabiitta heedeang'wa ea ghoaw eeju? Eanni balleanji hiji.”
42009042	Damani wunaan, ghwanung' meang'nyeandeenda ghoabeada ak ghoahiil. Ak gojuursa Yeesu meangeenda muy, ak ghahaabwa balleandida ak ghoadaw ghwaan.
42009043	Ghahamng'eanyi sean isiidaa uurda haw bea Aseetta. Damani duuh ghahamwang'eanyi aba haleanjeeni siniin, gwayeeshsha ginealangaaschi,
42009044	“Anung' gaweay ng'asheesu jeesinga iidigeagwa; aba gideaba Balleanda Siida gajeayiin geattinga buuneeda.”
42009045	Ea mwanala ng'asheanji surukusean, aba gideaba sufnya saawa, ak abeeda ea majeeng'na; ak ghoawal ghoanyaash niny iitteaba ng'asheanji.
42009046	Iiduw ghoaptu sheang'nyeeda eegasa eanal siida jea gwaheedu aba jeannyaawa.
42009047	Hean gwajeeng'u Yeesu gidabaloola guroruunatka nyaawa, gaguursa jeebi mwanang' ak ghwayiin murdeadaanyi,
42009048	ak gwayeeshsha saawa, “Siida deaptaawa gheawunngeasu jeepta uurji niih ghwadeaptanaan aniini, nea siida deaptanaan aniini ghwadeapta siida ghayi ajeaknean; aba gideaba siida mwanang'eewaneegwa oagasean ahaweewaneegwa oagasean.”
42009049	Ghwasha Yohaana nea gwayeeshsha, “Siida haw, sidaayi siida arutta meangeenda aba ghawungaagu, ak geeyeeshshi nung'waada aba gideaba siidida mabwaheasa.”
42009050	Gwayeeshsha Yeesu niny, “Adagudoaheawi; aba gideaba siida mwahasheasa siisi gaba meatkweedeanya.”
42009051	Iiduw nea nineekkiit eawoojiga jea ghabeawa humng'eeda hean gamanya beatta Yerusaleemu.
42009052	Goojeakta buuneeda goosheedeawa niny, ak gaweay gharang'da Samariya, gwasissin heechchea gobiida;
42009053	ak ghaheawa Fugeaba hoowa ghwadeapta niny, aba gideaba ghoang'ng'waay naweeda gawa Yerusaleemu.
42009054	Daah ginealangaaschi was geaba Yakkobo ea Yohaana gwayeeshsha, “Ng'uttamiida, gigaasay eguursiina beasta jea gwaleabu humng'eeda ak gwadulu fiisu?”
42009055	Gwayamsa geaw saawa ak gwareekusa.
42009056	Ghang'eatng'eat gaweay gharang'da nuut.
42009057	Iiduw nea gudugwanda naweeda gwayeeshsha Siih niny, “Gaydeadu geeshtaang'u aba hiji uwi sean.”
42009058	Gwayeeshsha Yeesu niny, “Fureayoonga gwandeawa shoomeanga, nea dariidakka gwandeawa ghoorajeega nyaawa, nea Balleanda Siida ea mandeawaana eara heeda jea ghwayiin uhuudaannyi.”
42009059	Gwayeeshsha siinuut, “Eanni geeshtteanyu.” Ak gwayeeshsha, “Ng'uttamiida, nyooh siksean ghanyi dawa dabuy ghweandeanyu.”
42009060	Gwayeeshsha niny, “Nung'waada muscheekka gabuy muscheekka nyaawa; ak ang'iing'i, guwi rukkwiida sugoochcheandumeeda Aseetta.”
42009061	Gwayeeshsha siih nuut, “Aniini gaydeadu geeshtaang'u, Ng'uttamiida; nea gidamadeeda gilinyooh goonean gheatta dawa dahealli fugeaba gheenyu.”
42009062	Gwayeeshsha Yeesu niny, “Manda siida jea ghoang'ng'waay mageemng'eanda ak goong'weersa bwadaw jea ghwahit aba sugoochcheandumeeda Aseetta.”
42010001	Ng'atta ng'asheesu ghwaloat Ng'uttamiida fiih suuk laadam ea damanamughuush, ak goojeakta gabadiinna iyyeenya, goosheedeawa niny, gaweay gil nyooh ea mujiini gil ea heeda wassean gasa niny gawa.
42010002	Gwayeeshsha saawa, “Booga asaang'a ak ea ng'ay fuga gadiyeeda, amwaasha Ng'uttamiida bea booga goojeakta buuneeda jea ghwalach boagaaschi.
42010003	Asi aweayeena; nea gong'ulayi aba gideaba geajeakteaydaneegwa dayeega gisilga jeeda suyeekka.
42010004	Adiiduw ghoayaadi geadi shageeda, ghana sandakwajeanda, ghana geekka; nea adoakkeachcheewi siida aba naweeda.
42010005	Nea gheeda wassean oweayi jeeda gidameeda ayeena, ‘Daba gheawi hoyyooh!’
42010006	Abeeda iimida balleanda hoyyooh hoowa, gayghwanyas hoyyooydeang'wa; ama mandana, abeeda gaygabikseegwa.
42010007	Ak goopiidi gheawi, ak gooyeagiischi nea ghoaleayi gissugooneegwa, aba gideaba siida gadiiyi gahaguuw gidageattindaannyi; adooritteawi gheawi ak gooweay ghaaw nuut.
42010008	Iyoahitti mujiineeda wassean sideaptaneegwa, ayaaga gissugooneegwa;
42010009	oahhaabwa fuga miyean mida jeedida nea goorukusi fugiga gideaba, ‘Sugoochcheandumeeda Aseetta nineekkiiseegwa.’
42010010	Nea aba mujiineeda oweayi sean ak ea mwadeaptaneegwa, goosikchi naweadingaschi nea gooyeennyi,
42010011	‘eara birjeanda mujiineedeang'wa noas geashangaasa geelalaksi iheengeagwa; ak gobiissi anala gideaba sugoochcheandumeeda Aseetta nineekiit.’
42010012	Gaydayeeshshineegwa, gayghoammu ghamilikghta muuchchi Sodooma eaweettida ea ghang'al mujiineetta.”
42010013	“Shageada, Gorasiini! Shageada, Betsayda! Aba gideaba deamdeamanga ghayi sisin aba heedeang'wa inyeeda ghayi geesin aba Diro ea Sidon, gajea goolla gwaduukkuuna nea gookkwa guniyajeega ak goobiitpiida deareeda.
42010014	Nea abeeda ghayghoammu ghamilikghta girgweaksiinda Diro ea Sidooni ea ghang'aleagwa.
42010015	Nea ang'iing'i Gapernaumu, gigaasayi adiing'da geaw ea hiitta humng'eeda? Gajeahiing'daneay ea hitta uutta ng'eanyiida.”
42010016	“Siida aleeyseegwa iit, gooleeysean iit aniini, nea dea heawaneegwa, ghaheawanaan aniini, nea dea heawanaan ghaheawa dea ghayi ajeakneani.”
42010017	Gabiigu fuga alladam ea damanamughuush nea gahoosan, nea gwayeena, “Ng'uttamiida, eara meangeenda ghoawal ghaanyangaasa aba ghaawungaagu!”
42010018	Gwayeeshsha saawa, “Ghadahaannyi Shattaani nea ghang'adaana humng'eeda gawuurji dadamandeeda.
42010019	Asi ang'ulla, neagonnyeegwa gheambalmeeda jea oolleapsiinana ng'eanyi ichchipkeega ea udagilbajeega, ea uurda jea oopalana weajoochcheanda; nea manda gichchea gwahisseegwa.
42010020	Asi adiidu gohoosannyi aba gidawalda gheang'deagwa meangeenda, ahoosana aba gideaba sung'waar gheawungeagwa aba humng'eeda.”
42010021	Aba damandida gohoosan Gurorooda Ghaydiit ak gwayi, “Geabadischooweey Bwaabwa, Ng'uttamiida bea humng'eeda ea ng'eanyiida, aba gideaba gifunyi ng'asheesu fuga mideawa weaghumeeda ea gea mideawa fughareenga ak giihiimsi diibiga manang'i; Asaha Bwaabwa, ada gida igassiidi gil.
42010022	Haleanjeassean nugoonan Bwaabwa; ak ea manda siinnal Balleanda geaghus Bwaabwa, ak ea manda siinnal Bwaabwa geaghus Balleanda ea siida wassean gasa Balleanda goohiimsa.”
42010023	Gwayamsageaw ginealangaaschi ak goobalool aba makchcheameeda nea gwayeeshsha, “Ghang'wana gheanyanga daah ng'asheega oadaayi agooga!
42010024	Aba gideaba geayeeshshineegwa, sibanga ea sugoodiga ghayi gagasa ghwadaah ng'asheesu oadaayiin ak ea mwadaaha, nea gagasa ghwayiiy gea oayiinyi ak amwayiinya.”
42010025	Hean ghamiinaada diinagiida ak gwasimsim nea gwayeeshsha, “Ginealshoochcheanda, gay dasin naaha iijaadanyas eaweega manda muudeanooda?”
42010026	Gwayeeshsha niny, “Geang'waar naaha aba jeeda deaweeda? heappi gissoamwandiin?”
42010027	Ghwasha nea gwayeeshsha, “Bwariinya Aseetta was Ng'uttamiidaang'u aba guroroadaang'u sean, ea aba jeadaang'u sean, ea aba uurdaang'u sean, ea aba fughareadaang'u sean; ea giischeewoochchandaang'u gawuurji gida ibwariiydi geaw.”
42010028	Gwayeeshsha niny, “Asi girgu huumwa; una sina ng'asheesu, abeeda gaynyasa giibinda.”
42010029	Hean gagasa ghoahiimda doobiiwnattaannyi ak gwayeeshsha Yeesu, “Neada giischeewoochcheandeanyu ea ng'eaha?.”
42010030	Ghwasha Yeesu nea gwayeeshsha, “Ghayi ghwararang'aana siih Yerusaleemu nea gawa Yerikko, ak goobissa geattinga mareanghooga, ak geareat hang'weakka nea geabwar, ak gaweay nea gwanung'usa heeda nea niriikghta ghami.
42010031	Aba gheamamda ghwararang'aana naweedida ashoohoochcheanda dineeda Yahuudi; daah siidida ghwasajaadawa,
42010032	eara siispa Laawi was bareannyeanda gweadu naweeda, ama hiitta howeani ghwadaah ak ghwasajaada.
42010033	Ghwahidu siispa Samariya was bareannyeanda, gweadu naweeda ama hiitta hoowa mida siididean; ghwadaah ak ghabwayda,
42010034	gaweesa ak ghwayeasha deanneaduutka nagheeda nea ghwayiin difaay ak ghwarat ama hiit gooding'da badayda digeeda ak ghwaat ea ghoahiitta gheeda roochcha rabasta ak ghoarear.
42010035	Iimuchchu gageanu lappiyeeda suguura dinari iyyeenya ak ghoadaw siida bea gheeda ak gwayeeshsha, ‘Areara siisi, ama shoada gil aba gireerda, abeeda gaydannyiit iyeabiigu.’
42010036	Iing'ulayi heappi aba jeedeaba fiisu assamwaguun, giischeewoochcheandeaba siisi abissa geattinga mareanghoogean anneeda?.”
42010037	Gwayeeshsha, “Dea ghwanyawa bwayda gil.” Gwayeeshsha Yeesu niny, “Eara ang'iing'i una ak gisindunu.”
42010038	Iiduw nea gudeenda naweeda, gaweay ak ghwahitta jeemba gharang'i, mida gatmooni suguura Marta, ghwadeapta ak ghwaat Yeesu gheanyi.
42010039	Abeeda gwanda hutpa ghaamwat suguura Mariya, apteada aba madeeda Yeesu nea gooleeysiit ginealshoadaanyi.
42010040	Nea abeeda gwadeawiit Marta muuchchi aba gadiyoojiga saang'a; gaweesa niny ak gwayeeshsha, “Ng'uttamiida miduuppi gideaba ghwanung'wanaan hudiyya gadiyeeda nea gabwageawi? Rukusiina ghwaan ghaweadan.
42010041	Ghwasha Ng'uttamiida nea gwayeeshsha, Marta, Marta gihashi nea gideawiidi aba ng'asheega saang'a;
42010042	gidasigasa aagi akghwahit. Mariya aniloat gidamiy mwajeammu eegeandeawa.”
42011001	Eaweechcha ghamwaash Yeesu Aseetta, ama ahiit goobearsa ginealaneanagi bea jeeda ginealangaaschi nea gwayeeshsha, “Ng'uttamiida, anaaleasa mooshta Aseetta gawuurji gidanaalda Yohaana ginealangaaschi.”
42011002	Gwayeeshsha saawa, “Iyoamwaashchchi Aseetta goyeennyi, ‘Ghweandeanya gheawungaagu nung' eakghaambiida. Nung' ghwahidu sugoochcheandumeadaang'u.
42011003	Goaneasa daghwardeanya galeagasean;
42011004	samseasa riing'eagaasa, gawuurji gidasisammiisiindi siida mideawa sileedeanya; ak ea adiigalleassa jeeda simsimda.'"
42011005	Gwayeeshsha saawa, “Gajeang'eaha aba jeedeang'wa mideawa siittuupchi, jea gaweesa bugusteaweeda ak gwayeeshsha, ‘Siideaduupcheewi, nung' dalaajaneey mukkaattaji samwagu;
42011006	aba gideaba nihissean siidi eaduupcheewi ak ea meandeawani gichchea dayiin mwadeadaannyi;’
42011007	ak gaygwaayeeshsha siitta mida gahiin, ‘Adiideawiichchean, sijapchi gidaghuut ak ea sililli sea diibigeasu, mwammuusi dang'eat dagoonnyi gil?’
42011008	Geayeeshshineegwa, mayghang'eat ghoadaw gil earappeadooda duupchiin ak gayghang'eat ghoadayda halanjeasean gasa siisi aba gideaba mabuurnana giidiktiksiinda musooda.
42011009	Ak geayeeshshineegwa, amusischcheena ak Gajeegooneegwa; agassa, ak gajadaaha; agulgula gidaghuut, ak gajejeasseegwa.
42011010	Aba gideaba siida wassean musiischi gajeattaw, nea siida gaseadayyi gayghwadaah, nea siida gulgul gidaghuut gajeejeassa.
42011011	Gajea ana ghwaani, aba jeedeang'wa ama mus balleandaannyi ghweayeanda, ghoadaw ichchibooda;
42011012	ghana iimus burung'nyeanda jea ghoadaw udagilba?
42011013	Agooga fuga munyas, iyoanaldunu gichchea oattawda diibigeagwa haleanjeeda miyaas, abeeda Ghweandeang'wa mida humng'eeda mwanala muuchchi ghoadawda Gurorooda Ghaydiit fukka musa ninyiin!”
42011014	Hean goruutta meangeenda manda ghuutta; damanda ritteawa meangeenda, deagheatta gabalool siitta manda ghuuttean, ak ghahamng'eanyi buuneeda.
42011015	Hean gwayi buuneeda mwaatkwa, “Gooruutta meangeenda aba uurda Belsebuuli, meangeenda diitta hawiin;”
42011016	nea Mwaatkwa, gwasimsim, nea geegasa ghoahiimda gwadeagooda leabu humng'eeda.
42011017	Nal gidabaloola jeesinga nyaawa, gwayeeshsha saawa, “Iing'uchchi sugoochcheanduumeemba ng'anyiinagi abeeda sugoochcheandumeeni ea maygahuuweada, nea gheeda dardaawaat gayghoabeada.
42011018	Ak eara Shattaani ibalaksa ak gang'uchchi geaw, abeeda sugoochcheandumeedaannyi gaygamajeegiittaan? Ak goorukuttaydiin gideaba aniini gearuutti meangeenda aba uurda Belseebuuli?
42011019	Ama iyearuutti meangeenda aba uurda Belsebuuli, diibigeagwa goruuttiideawa ng'eaha? Aba sareani gaygoorgweakseegwa fugeagwa.
42011020	Ama iyearuutti meangeenda aba uurda Aseetta abeeda ghoanalli gideaba sugoochcheandumeeda Aseetta nihissegwa.
42011021	Gheeda ng'edeeda hoauur, biissa gwandeawa dabitta, iifur gheannyi, halanjeadaannyi sean gaygaba hoyyooh;
42011022	ak geaghus iiweesa siida burdeawa uurda ak ghabwar ea ghwajoar, abeeda gayghoareat dabittaannyi sean bea ng'uchcheeda, ak gwalakkiisa fugaaschi.
42011023	Siida meandeayeewani washteanyu gil, nea dea meaweamuudayeewani goodearriida.
42011024	“Meang'nyeandeenda iiritteawa siida gwaneaydooschi aba ng'eanyiida manda beega gagaseada heechchea gafuufa; raay gwayi, ‘Gaydabiiksa gheenyu ealeabu.’
42011025	Iihitta ghwadaah nea siippuus ak ea sittamdaam.
42011026	Iidaaktunu gayghamwaghaada meangeenda ispwa munyasseewa niny muuchchi, ak gaweay goobiida jeedida; ak giibindeaba siitta gajeamuy ea ghwanaawa diitta ghayi bea mwadiin.”
42011027	Damandida duuw gabaloolean, ghwajaat ghuut gatmu aba jeedeaba emeetta nea gwayeeshsha, “Ghang'wana jeeda jiilneey ea gidinga ireeri!”
42011028	Hean gwayeeshsha, “Ghang'wana fukka iiy ng'asheega Aseetta nea ghoang'waayiin!”
42011029	Iiduw nea nibassa geat emeettuw, gwayeeshsha, “Jeachcheeng'su jeachcheenga munyas gil; gaseadayi gwadeagooda ak ea manda gwadeagooda, jea ehhiimsa geaghus gwadeagooda ghayi bea Yoona.
42011030	Gida ghayi waseatta Yoona gwadeagooda aba heeda fuga Ninawi, ea gichchea ghoawaatta Balleanda Siida gil aba jeachcheeng'su.
42011031	Gatmooda was sugoochcheanda leabu Wilooda ng'eanyiida biyeara gayghwahidu eaweeda jea ergweaksiina fugeaba jeachcheeng'su ak gaygoorgweaksa; niny gwaleabu heeshsheagi ak ghwaan goleeysiit weaghumeeda Sulemaani, nea hiji ging'ulayi, gwanda dea haweewa Sulemaani.
42011032	Gay ghapka fuga Ninawi eaweeda girgweaksiindeaba jeachcheeng'su ak gaygoorgweaksa; nea gwaduukkuuna ng'asheega iiyiiy ng'asheega rukkwiisa Yoona, nea ging'ulayi, aba hiji gwanda dea haweewa Yoona.
42011033	“Manda siida jea ghoayeat gheaboong'nyeanda ak ghwayiin heeda funyaat ghana gwadukteawa dahuuda, iissa geayiin uhuuda ghamarda ak abeeda fuga buwa gah gayghwadaah weeshinda.
42011034	Gheaboong'nyeanda saseeda gheang'da; gheang'daang'u iimiy abeeda eara saseadaang'u gaygwanda heedeesh; ama abeeda amasnu, abeeda saseadaang'u gwanda jeeda misaneeda.
42011035	Asi amilmiliitta adiiduw ghoaw weeshinda mida jeadaang'u misaneeda.
42011036	Asi saseadaang'u sean iimida weeshinda nea manda hiji misana, gaygaweeshiit saseadaang'u sean, gawuurji gilabwaanyi gheaboong'nyeanda aba weeshindaannyi.”
42011037	Damani duugabaloolean, gaguursa siyagi was Farisaayu ghwahidu gheannyi gweagiischi, gawa ak gweagiischi.
42011038	Ghahamng'eanyi Farisayajeandida iidaah gweagiischi nea miigoohuun geadi.
42011039	Gwayeeshsha Ng'uttamiida niny, “Agooga Farisayajeega iissa gohhuunnyi badayda bayookta ea dea gweeriida, nea jeesinngeagwa ghwannyiit mareanghumeeda ea munyinnda.
42011040	Fuga dasheahi! Dea sin gea jarooda miidea sin eara geaba jihii?
42011041	Asi oattawa haleanjeeda sisappa geadi bea ghadoweeda bea jiih; abeeda gayghammiidu haleanjeessean aba heedeang'wa.
42011042	Asi Farisayajeega ashageada! Agooga aba gideaba ghoattaydi aba jeeda gilattamanamughuush bea haleanjeedeang'wa iissa ghoattaydi akkaleala, aba seenga hamuumayga ea sooktayda ea seenga suuk bea nyeanyiida, nea ghoanung'waadi ng'asheega doobiiweadi ea bariinyeega Aseetta; ng'asheesu gammiiseegwa sinooda, nea maroosseegwa ng'asheega suurja.
42011043	Farisayajeega ashageada! aba gideaba ghoabwariinyi oppitpiidana horgajeega madeeda aba jeeda gealga sinnealshachcheewa nea geekkeattooscheeweegwa aba naada.
42011044	Ashageada! Aba gideaba nowuurjeewi bung'eadinga mwadaajiida, sik badahuukka buuneeda nea mwanala.”
42011045	Ghwasha siyagi aba diinagoodiga ak gwayeeshsha, “Ginealshoochcheanda, iininyaashtunu ea ning'eawweasa eara aseasa.”
42011046	Hean gwayeeshsha, “Eara agooga diinagoodiga ashageada! Aba gideaba goossareenayi buuneeda sareenda meammu easaar, nea agooga ea mwoasadi sareeni eara aba monneenagi.
42011047	Ashageada! Aba gideaba goosnayi bung'eedinga sibanga nea ghweanigeagwa ea fuga ghayi nuus gil.
42011048	Nea agooga gowoschi muushoodiga gideaba ghoamwaschi gadiyeeda ghweanigeagwa, aba gideaba saawa gwanuus, ak goosinnyi agooga bung'eadinga nyaawa.
42011049	Ak gwayi weaghuumeeda Aseetta, ‘Gaydeajeakta sibanga ea giijasoodiga ak gaygwanuuseada mwatkwa nea geesawan,’
42011050	nea foojeanda sibanga sean, geahhiida ghang'eada dea sisna sindeetta ng'eanyiida, ak gajeegasa aba heedeaba jeachcheeng'su,
42011051	ghang'eada gihiideayda foojeanda Habiili ea gagul foojeanda Sakkariya, ghayi sinuuksa dageascheeda heeda wagiida ea heeda Ghaydiit. Asi humwa gil geayeeshshineegwa, gajeegasa aba heedeaba jeachcheeng'su.
42011052	Diinagoodiga ashageada! Aba gideaba nogeandi gissittinna gidaghuutta fughareeda, nea agooga ea miyooweayeena gah, nea fuga weay gah eanoakghuumnyi.”
42011053	Iiduw nea ghabeawa hoowa, gwaneaweesa muuchchi ng'oorshoodiga ea Farisayajeega ak geasassat nea geennyeari ng'asheega saang'a,
42011054	geebassa nea geegasa ng'asheanda ramwasaat jea gwaleabu ghuuttaanyi.
42012001	Damandida bwadeewa geat emeeda nyiit sagalamnyoojiga ea goolleabi geadiin hean gwayeeshsha niny ginealangaaschi, “Afura geat aba hamirayda fuga Farisaayajeega was gimmiitunodeaba geadiin.
42012002	Gilinyooh eedukutta gajeanung' ghwadaajiit, ghana dea funyaat jea ea mwajeanal.
42012003	Eara ng'asheega obalooli aba jeeda misaneeda, gajeayiiy aba heedeesh, nea gea omeang'shi aba ghoorajeega gajearukkwiida aba iheenga ghoorajeega.”
42012004	“Fuga eaduupcheewi, geayeennyi adoawwalli fiisu ammu gwanuus saseedean, ama ng'atta ea manda gil nuut ammu gwasiniin.
42012005	Gaydamiin gheang'deang'wa aba dea jea oawwala, diitta ama nuusiin, ghoammu gwajaksa jeeda duwayda mamissean; asaha geayeennyi oawala niny!
42012006	Neada udabwaraadaji muut meesheahhideawana heelaji iyeenya? Ak ea manda dea jea gwaroosa Aseetta eara akkalealla.
42012007	Eara buudeesu bea iheengeagwean siyiida sean. Asi adoawwalli ng'eang'i, ghoang'waaneewi agooga udabwaradajeega saang'a.”
42012008	“Ak geayeeshshiineegwa gilinyooh ea siida gil nyooh ghamwasan aba madeeda buuneeda, eara niny gayghamwas Balleanda Siida aba madeeda malaykajeega Aseetta;
42012009	nea siida heawanaan aba madeeda buuneeda gajeaheawa niny aba madeeda malaykajeega Aseetta.
42012010	Siida wassean rugu ng'asheega munyas appadayda Balleanda Siida gajeesamsa; nea siida ang'eawi Gurorooda Ghaydiit ea majeesamsa.
42012011	Ama deeppa eayadeagwa ghooriida sinnealshachcheewa ea fuga ahaaghwa ng'eanyiida ea madeeda gea mideawa gheambalmeeda, ea adoohirbabannyi aba gichchea ashaayda ea ng'asheega jea arukutta;
42012012	aba gideaba gayghoanaleagwa Gurorooda Ghaydiit gichchea arukutta aba damandideani.”
42012013	Ak gwayeeshsha Siyagi aba jeedeaba eemeetta, “Ginealshoochcheanda, rukusiina oorjeeda iyya gagwalnean haleanjeeda jea dahearan.”
42012014	Gwayeeshsha niny, “Siida, ghwayiinan ng'eaha doaw siichchea goheeldoscheegwa ghana siida jea gwalakkuneegwa haleanjeeda?”
42012015	Ak gwayeeshsha saawa, “Afra geat aba geawunda gheang'da; aba gideaba eaweega siida manda jeeda haleanjeeda saang'a mideawa.”
42012016	Gwarukuteawa gwarukusa saawa galeega nea gwayeeshsha, “Ghayi madamnyeamba siisi was meanang'oochcheanda ghwaheas muuchchi;
42012017	hean gootteemshi nea gwayi, ‘Gaydasin naaha aba gideaba muttandeawa heechchaadayiin boogeasu?’
42012018	Iiduw gwayi, ‘Gaydasindunu: gaydanyarjeaweada gijigoonngeasu ak geasinnyi suuk geahees; ak gaydayiin boogeasu ea haleanjeedeanyu sean.’
42012019	Ak gay dayeeshsha geaw, ‘Ea jeedeanyu, ginndeawi haleanjeesaang'a miyaas idiing'deaysi geaw aba gweannyeekka saang'a, fuufa, agiischeena, lesheena, ak gihoosani.’
42012020	Ak gwayeeshsha Aseetta niny, ‘Rageananeeda! Aweani geegasa eaweegaang'u; abeeda haleanjeeda idiiwusi geaw gay gaba ng'eaha?'"
42012021	Asi niih giduurji siida adiiwwiisa geaw gheaseeda, “Nea meabarursiina gea Aseetta.”
42012022	Hean gwayeeshsha ginealangaaschi, “Asi geayeeshshineegwa, adoodeawiissi eaweegeagwa gajayaaga naaha, ea gichchea okkwealana sasanuukkeagwa.
42012023	Aba gideaba eaweega ghwalaabwa hoowa hamiitta ak eara saseeda ghwalaabwa hoowa hang'weakka.
42012024	Ng'ulla udaghuu: mahissiida nea malachcha, ea mandeawana gijigoonga, ghana gudihoojiga ak ghoarear Aseetta saawa. Ghoang'waneawi agooga muuchchi dariidakka!
42012025	Ng'eaha aba agooga ammu goodeawiit geaw ak ghoahat geawunda aweagaaschi earea geattinagi?
42012026	Asi imoammuusi eara ng'asheanda mwanang'; ghwasaan anda gonneayi geat aba ng'asheega suurja.
42012027	Ang'ulla deakghweeda gidabuwaanda; ea magadiydooschi nea mamanmanna; ak geayeeshshineegwa, eara Sulemaani aba jeeda baruureagaaschi sean miigookkwealsheatta deakghweeni.
42012028	Asi iyakkwealsheesiindunu Aseetta deakghweeda madameega mida askweareeni ama numuji ea sihisa jeeda duwayda, heappi maygwasinneegwa muuchchi agooga, ea fuga manang'i masawi!
42012029	Asi adootteawiichchi iheengeagwa aba gassooda gichchea ayaaga ghana gichchea oaleaha.
42012030	Aba gideaba emoojiga muunda ng'eanyiida gagaaseadayyi haleanjeeni; ak ghwanal Ghweandeang'wa gideaba googasayi.
42012031	Anyooh ghanyi agassa sugoochcheandumeeda Aseetta ak suuh abeeda gajeehheaneegwa.
42012032	“Adoabealli agoogeeda ng'ay, aba gideaba gagasa Ghweandeang'wa gideaba gahaguuw gagoneegwa sugoochcheandumeeda.
42012033	Ashaayda haleanjeeda ondeawi ak ghoattaydi haleanjeeda sisappa geadi bea ghadooweeda; asissina geat shageeniga mawoosiitta, gheaseeda mayghoashoay aba humng'eeda heeda may gwaneekkiissa mareanghweanda, heeda mayghwaak eara muguyga.
42012034	Aba gideaba heeda mida gheaseadaang'u heechchea goobiida guroroadaang'u.
42012035	“Arada mananuunatkeagwa nea ghoanung' ghwayeat gheaboonyangeagwa,
42012036	awuurjeewana fuga furda siida haw jea gabiikna nyeangiida, aba gideaba ibiigu ak gagulgul gidaghuut geebay ejeassa.
42012037	Ghang'wana soomjookka hiitta ghweanda nyaawa nea ghoang'wearuun; aba huumwa geayeeshshineegwa, gaygwaradiischi ak gagoneegwa hamitta, nea gagadiyeeseegwa.
42012038	Iihidu buguusta eaweeda ghana beashatta, ak ghwahidu nea gwasindunu, abeeda ghang'wana soomjoosu.
42012039	Asi anala ng'asheanji, gideaba siida bea gheeda inyeeda gayghwanal damanda jea ghwahinna mareanghweanda gayghoang'wearu, mayghamwas gideaba gajeenyarja gheannyi.
42012040	Asi agooga awosa hidaat aba gideaba damanda moorarsiini gayghwahidu Balleanda Siida.”
42012041	Gwayeeshsha Betro, “Ng'uttamiida, ng'asheesu igalli geadiin girukuneasa aseasa akghwahidi ghana irukusi eara buuneasean?”
42012042	Hean gwayeeshsha Ng'uttamiida, “Gajea ng'eaha gil was haghweadoochcheanda doabiiwaat biissa ea bwaraawu, jea ghoahaaghwa gheannyi nea ghoadaw siida haw goombal, ak ghoadaw buuneeda gichcheaghwaak aba damandaanyiin?
42012043	Ghang'wana soomjeanda jea gabiigu siida haw ak ghwahiitta nea gwasindunuun.
42012044	Aba huumwa geayeeshshineegwa gayghwanung' goombal haleanjeedaannyi sean.
42012045	Ama eeshsha geaw soomjeandida aba jeadaannyi, nishing'da siida haw aba hinnooda, ak ghoang'eat bayiiga soomjeandidean was headiga ea gadeemga, ak gweagiischi nea gwaleeshi ak gaboogit,
42012046	gaygabiigu siitta haw bea soomjeandida eaweeda mararsiina ea damanda mwanala. Gayghwaaga ghoorjooda ak ghwayiin hijagi sea fuga miidobiiweadi.
42012047	Nea soomjeanda nal gidabwariiy siida hawiin ak ea mwang'aabwa geaw nea masna gidasubwariiyiin, gajeabwar muuchchi.
42012048	Nea siitta mwanalaan ak gwasin gida miisa bayiigean, gajeabwar gil mwanang'. Gilinyooh eattaw gasaang'a aba headaannyi gajeegasa gasaang'a nea dea siittaw ghoahaghwa gasaang'a muuchchi, aba headaannyi gajeegasa gasaang'a ea ghwanawda.
42012049	“Aniini ghaawunnyi dajaksa beasta jeeda ng'eanyiida; ak gidabal ea ning'atta giiyeetta!
42012050	Ak gwanda giibattiisanda miisa gideaba gajeeppattiisanan ea eaghus anihiit!
42012051	Agooga ghoaghanyi gili awunnyi deadu hoyyooh jeeda ng'eanyiida? Manda, Geayeadu dardeayda;
42012052	ghang'eada ghamneawa aba jeeda gheedassagi gaygwanda fiih muut dardaawaat samwagu fuurji iyyeenya nea gafuurji iyyeenya gea assamwagu;
42012053	gayghwadarda ghweanda ea ballanda ea balleanda ea ghwaan, ak ghwadarda gheamatta ea huda ea huda ea ghamwaat, nea ghwadarda ghamasiyeeda ea gatmooda ballanda ea gatmooda balleanda ea ghamasiyeeda.”
42012054	Ak gwayeeshsha emeeda, “Iyoadaayi shamooghooda aba heeda biyeara, deagheatta gooyeennyi ‘Ghwaan roopta;’ ak ea huumwa gil ghwahidu.
42012055	Inyeessa iighuudu jeammeeda leabu wiilooda ng'eanyiida ghayeawa goyeennyi, ‘Gayghwaraanya daknooda;’ ak gwasa.
42012056	Fuga ammiittu geat! Ghoanalli arukuni giduurji ng'eanyiida ea humng'eeda ak ea moanaldaniin arukuni damani bea ghamneawean?”
42012057	“Ghwasaan anda agooga moammusi alaja girgweageedeang'wa nea gobeayi geadi?
42012058	Aba gideaba ideayeewi siida ahaaktaneey madeeda siida laja girgweaguutka, hiji duu andeewana naweedean ghang'wana goduupchi ada ghwaannyi ea ghoahiittaneey madeeda siida laja girgweaguutka, ak ghwayiinnyi siida laja girgweaguutka geattinga shirikkarajeanda ak gwajakseey shirikkarajeanda ghealooniga.
42012059	Aba humwa geayeeshshineey mayritteawana ghealooniga ea eaghus ea niidaydi helajeanda huydean.”
42013001	Abeeda damandida gwanda Fiisu rukusa iitta fuga Galilaaya aguuyi Bilatto foojeanda nyaawa sea haleanjeeda sisabwa geadi bea ghadooweeda.
42013002	Ghwasha nea gwayeeshsha, “Agooga ghoaghanyi gili fiisu bea Galilaayaan gaba riing'a muuchchi ea ghang'al fuga Galilaaya suurja, aba gideaba gwasawaneattunu?
42013003	Geayeeshshineegwa, Manda; imoduukkuunani ring'eegeagwa eara agooga gajooshshealda saawa.
42013004	Ghana fukka attamassis bea Siloamu meewa ing'adeesa gheeda geawiin, ghoaghanyi gideaba fiisu niramwas muuchchi ea ghang'al buuneasean abiitta Yerusaleemu?
42013005	Manda; geayeeshshineegwa, imoduukkuunaani eara agooga gajooshshealda gidashealda saawa.”
42013006	Goobaloola galeega nea gwayeeshsha, “Siih ghayi gwandeawa shabogheechcheanda aba jeeda madamnyandaannyi bea msabiibu, iiduw gawa gagasa haghweega ak ea mwanyasa eara akkalealla.
42013007	Gwayeeshsha siida fur madamnyeanda, ‘Niih gweaydeaba samwagu gil nea geahittu dagasa haghweegeaba geedi ak ea mwanyasi eara akkalealla. Laksiina ng'eanyi, aba gideaba gaygweaksa naaha uurda sigeeda?’
42013008	Ghwasha niny nea gwayeeshsha, ‘Siida mureeda, eanung'waada jeemba gwaanyagi, ghanyi dabarsa nea ghayiinnyi sururuuda.
42013009	Iideeppa gweanyiin gwaji haghweega abeeda ghwahiit; iideeppa ea maji, abeeda gilaksi ng'eanyi.'"
42013010	Hean eaweechcha nea gonealshi aba jeeda ghooriida sinnealshachcheewa eaweeda sabatto.
42013011	Abeeda gwanda gatmooni sinyuut ng'uttooschi meangeenda nea niiluul gweannyeew damassis, nea nighuumwa ea eamudu ghoammu gwadiiw geaw.
42013012	Daah Yeesu gatmoodida gaguursa ak gwayeeshsha, “Iyya siihaapnyi aba geeyooni ibearjewiin.”
42013013	Ghwayiin geattingaaschi uhuudeaba gatmoodida, deagheatta gwadiiw geaw ak gwaduumsheesha Aseetta.
42013014	Ghwanyareas siida haw ahaaghwa ghooriida sinnealshachcheewa aba gideaba Yeesu ghoahaap siida eaweeda Sabatto, hean gwayeeshsha buuneeda, “Gondeawi eawooji laah jea asnana gadiyeeda, asi apkaani eahhabeagwa askwearjoojusu, ak ea adoapkaannyi eaweeda Sabatto.”
42013015	Hean ghwasha Ng'uttamiida nea gwayeeshsha, “Fuga ammiittugeat! Aba agooga gwanda siida maygwajeassa heaydaannyi ghana digeadaannyi aba seammooda, eaweeda Sabatto ak gawa ghoalleayda?
42013016	Ama ghamneawa gatmooni, was hudeaba Abrahaamu nirada Shattaani gweannyeew damassisiin, mammisiina eettin aba ghealoonigaaschi eaweechcheanji bea Sabattohiini?”
42013017	Rugu ng'asheesu ghabwaspwas sean; gea gwachchi sheang'nyi niny nea gahoosan buuneeda sean aba ng'asheega gheambiideadi sin niny.
42013018	Ghoanyaashta nea gwayeeshsha, “Ghamneawa sugoochcheandumeeda Aseetta gawuurji sea naaha? Ak gaydagalla naaha?
42013019	Gawuurji ghajilleanda geetta suguura haradaali geanu siih ak gwahista aba jeeda madamnyanndaanyi mwanang, ak gwardu ak gwaheedu ea ghoaw geetta, inyeessa gwasin damealga ea gwasissa dariidakka ghoorajeega nyaawa.”
42013020	Iiduw gabiikta gichcha gwayeeshsha, “Gaydagala naaha sugoochcheandumeeda Aseetta?
42013021	Gawuurji sea hamiireeda geanu gatmooda ak ghwayiin jeemba sooscheew samwagu bea dearanga, ak ghwanung' ghaghuut geat sean”
42013022	Hean ghang'eat gawa nea gwasik mujiinajeega ea gharang'weakka, gonealshi nea gagal Yerusaleem.
42013023	Ghoanyaash siida nea gwayeeshsha, “Ng'uttamiida fuga jea ghwalalaan gajeang'ayi?” Hean gwayeeshsha saawa,
42013024	“Amilmiliitta ak goosikchi gidaghuutta mwanang'; aba gideaba geayeeshshineegwa, gaygagasa fuga saang'a gwasik ak ea mayghoammu.
42013025	Gayghwahidu damanda jea ghang'eat siida bea gheeda ak ghwajap gidaghuutta, hean goobissi amiinaada ak googulgulli gidaghuutta, nea gooyeennyi, ‘Ng'uttamiida, jasseasa.’ Ak gayghwasha niny nea gwayeeshsha, ‘Mwaanali heedooleabu.’
42013026	Ak gajayeeshshina, ‘Aseasa ghayi geembuttoschchi nea geleeshachchi sea ang'iing'i nea ginealshachchi aba mujiineedeanya.’
42013027	Ak gaygwayeeshsha, ‘Geayeeshshineegwa, mwaanali heedooleabu, ang'amwana heedeanyu, agoogeeni sina ng'asheega munyasiin!’
42013028	Abeeda gayghwahidu shookka ea giwiirrooda geeshatka, iyoadaayi Abrahaamu ea Isakka ea Yakkobo ea sibanga sean aba jeeda sugoochcheandumeeda Aseetta nea agooga ea sihisaneegwa jarooda.
42013029	Ak gay ghapka fuga jea gwaleabu heeda ghayeawa ea heeda biyeara, ea wilooda ng'eanyiida ghayeawa ea wilooda ng'eanyiida biyeara, ak gaygweagiischi aba jeeda sugoochcheandumeeda Aseetta.
42013030	Asi ang'ulla fuga huydean gayghoaw fuga madeeda, nea fuga madeeda gayghoaw fuga huydean.”
42013031	Aba damandida ghapka headaanyi Farisayajeesu ng'ay ak gwayeeshsha, “Ng'amwana hiji, aba gideaba Heroode gagasa gwanuusnyi.”
42013032	Ng'atta gwayeeshsha saawa, “Aweayeena ak gooyeeshshi fureayootta, ‘Ng'ulla askwareani ea numuji gaydearuutta meangeenda nea ghaahaapchi fuga miyeani, eaweedeaba samwagu gaydaahiit gadiyeedeanyu.
42013033	Eara gwasa gammiisean dang'ng'waay naweedeanyu askwareani ghanea numuji ghanea niseerida; aba gideaba mammiisiina gideaba gajeenuuksa sibaneeda heeda mawosa Yerusaleemu.’
42013034	Ea Yerusaleemu, Yerusaleemu, gibarayi sibanga nea guftayi aba lagheanga fuga siichcheagu headaang'u! Neagasayi niba hada damuughuushta diibigaagu gidamguurriida nghaghooda dayeagaaschi aba jeesinga meang'eagaaschi, ak ghoaheawi!”
42013035	Ang'ulla, ghaheang'wa sinung'usa heeda. Ak geayeeshshineegwa, maygudu abiikta adaahaan ea eaghuus ayeena, “Sibadiischeesa siida wuna gheawunga Ng'uttamiida!”
42014001	Eaweechcha nea gwanda sabatto gawa gweagiischi aba gheappa siyagi ambaliischi bea Farisayajeega, hean geeng'ulla niny.
42014002	Asi ng'ulla, gwanda madeeda siisi lolloohani saseeda.
42014003	Gobalool Yeesu diinagoodiga ea Farisayajeega, nea gwayeeshsha, “Heappi ghwadoabiiwi gideaba gajeahhaap siida eaweeda Sabatto, ghana manda?”
42014004	Hean geasiinda. Ghoang'ng'waay siidida ak ghoahaap, ak gwasiksa gawa.
42014005	Ak gwayeeshsha saawa, “Gajea ng'eaha aba jeedeang'wa, jea ghoabitta, balleandaannyi ghana heaydaannyi jeeda healadeeda, eaweeda Sabatto jea ea maygabay gwalealu?”
42014006	Ea measha ng'asheanji.
42014007	Iiduw gwaruksa Yeesu buuneeda gidagala fuga siguush, iidaa gidiissa ghwaloatta buuneeda hoorgajeegeaba mwadi, ak gwayeeshsha,
42014008	“Tiguurneey siida wassean nyeangiida, adiipteadawi hoorgeda madeeda, aba gideaba gwadeeppa ea siguush siida siwwal gheang'da mawuurjeeweey;
42014009	ak ghwahidu siida guusheegwa ak gwayi, ‘Assiipta goopteada siisi aba hiji,’ abeeda gajuna apteadawana horgeedeaba bwadaw nea gibwaspwasaadi.
42014010	Asi isiguushnyi, guwi ak giipteadi aba hoorgajeegeaba bwadaw, iihidu siida guurneey gaygwayi, Siida eaduupchcheewi beenni hiji bea mwadiin, abeeda gaynyasa mureeda aba madeeda buuneessean imbuuchcheewi.
42014011	Aba gideaba siisi nyooh goodiing'u geaw gajeahiing'u nea dea hiing'u geaw gajeettiing'u.”
42014012	Ng'atta gwayeeshsha siitta guush ninyiin, “Iidaydi hamitteaba askweari ghana ghweelmeeda, adiguushi fuga iduupcheewi ghana oorjooga geamadu ghana buweadeegaagu ghana giischeawdaang'u was meanang'oodiga, gajiiduw gaguushnyi saawa gawalu guurshtida ghayi ittaang'uun.
42014013	Eaweeda isini ghwelmeeda aba gheang'u abeeda giguursi fuga barbari, ea gea ghanyeatta ea gea badoojiga, ea gea ng'oowi,
42014014	abeeda gaynyasa ng'wanooda, aba gideaba fiisu mandeawana gichchea gawalneey. Ak gaygawalneey Aseetta eaweetta dunnooda fuga doobiiweadi.”
42014015	Iiy Siagi bea jeeda fuga ammbuuchchi gwayeeshsha, “Ghang'wana siida jea ghwaak mukkatte aba jeeda sugoochcheandumeeda Aseetta!”
42014016	Ghwasha ak gwayeeshsha niny, “Siyagi ghayi gwasin ghweelmeeda haw, ak gaguush fuga saang'a;
42014017	hitta damanda ghweelmeeda goojeakta soomjeanda gaguush rabastannyi nea gwayeeshsha, ‘Abeenni aba gideaba haleanjeessean nihit.’
42014018	Hean ghabwar badooji sean. Ak gwayeeshsha dea madeeda siitta, ‘Nashaayi madamnyeanda ak gaydawa dadaa, geamuscheey samsean.’
42014019	Gwayi niirja, ‘Nashaayi heew damanamughuush bea barooda, ghamneawa geawi danaal, geamuscheey samsean.’
42014020	Gwayi nirja, ‘Nagheannyi gatmooda ak ea maydaammu dahidu.’
42014021	Iiduw gawa soomjeanda ghoadaw siidaannyi haw itteaba ng'asheesu seanin. Ak ghwanyareas siida bea gheeda ak gwayeeshsha soomjeandaannyi, ‘Lamwaja una jeeda naweadinga hees ea gea manang'i bea mujinin, ak giyeadu fuga barbari ea gea ghanyeatta ea gea badoojiga ea gea ng'oowwi.’
42014022	Ak gwayeeshsha soomjeanda, ‘Siida mureeda, gida ijeakteawanean nahiichchi ak gheeda ea miighwannyiit.’
42014023	Hean gwayeeshsha Siitta hawiin soomjeanda, ‘Ritta jarooda una guyeeda naweadinga ea moonghajeega ak gidiing'si buuneeda ghapka gah ghwannyiit gheanyu.
42014024	Aba gideaba geayeeshshineegwa, manda eara siyagi aba jeedeaba fukka sigushiin dea jea gwasamu ghwelmedeanyu.'"
42014025	Hean gaweay emeeda nea goodeay niny; ak Ghwayam geaw ak gwayeeshsha,
42014026	“Siida iihidu heedeanyu nea mwasta ghwaan ea ghaamwaat ea gatmoadaannyi ea diibigaaschi ea oorjooga ghamwaat ea haweega ghaamwat, nea amwasta eaweagaaschi mwoammu ghoaw ginealaneedeanyu.
42014027	Siida mwaada behiidaannyi ak gweadu geeshteanyu, mwoammu ghoaw ginealaneedeanyu.
42014028	Heappi gajea ng'eaha aba agooga gasa ghwadeas gheeda haw sikkeawiit, ak ea meapteada gwayiida nea goodeen haleanjeeda jea ghwadeakta ghwadaah ea jea gwadeay?
42014029	Aba gideaba gajiiduw gwasin sindeetta, ak ghwaraay ghoahiit, ak abeeda gwajuuga fukka sean dahiin,
42014030	nea geeyi, ‘Siisi ghoang'eat ghuutta deekshooda ak ghwaraay ghoahiit.’
42014031	Ghana gajea ana sugoochchean gil jea iigasa gawa gang'uchchi sea niirja, jea ea mayghanyi goopteada, ak gootteemshi ghwadaah ea ghoammu niny sea fiih sagalamnyooji damanamughuush, ea jea ghoammu gang'uchchi sea niirja mideawa fiih sagalamnyooji diktam?
42014032	Ak idaah gideaba mwoammu gabay gojeakta buuneeda gabay gagasa hoyyooh nea gudeasheagi.
42014033	Asi gwasnu eara aba agooga, siida manung'usiina heeda haleanjeedaannyi sean mideawa mwoammu ghoaw ginealaneedeanyu.
42014034	“Balang'da aamiy, ak balang'da iinuhutta samneeda, ea manda gichchea ekkuuyi gabiiksa mattawanda?
42014035	Biissa ea mudugwarachchi gil earaba ng'eanyiida ghana raghwatta, inyeessa gageanu buuneeda ak gohiisa jarooda. Siida mideawa iidiga ea dayiing'shi.”
42015001	Eaweechcha gaweesa fuga ang'ng'oonyi gwaadi ea fuga ring'eega gooleeysiit niny.
42015002	Hean ghoaniikghi Farisayajeega ea ng'oorshoodiga nea gwayi, “Siisi gaguursa fuga ring'eega ak gombuuttooschi.”
42015003	Hean gwarukusa galeega nea gwayeeshsha,
42015004	“Niih gajea anasihi aba jeedeang'wa mideawa gisil bughala, ama roat agi ea maygwanung'usa heeda giikka was seedaam adamwashshageashiin, ak gawa dareabeetta gagasa diitta roadiin ea ghwanyas?”
42015005	“Amaduuw nea ghwanyas, ghwayiin ghattaannyi nea gahoosan.
42015006	Amaduw nea ghwahitta gheannyi gaguursa fuga duupchi ea fuga ascheayi ak gwayeeshsha, ‘Ahoosaana sea aniini aba gideaba naanyaaschi gisilleandeanyu roat.’
42015007	Asi gwasnu, ak geayeeshshineegwa, gaygwanda hooseaneega muuchchi aba humng'eada appadayda siyagi mideawa ring'eeda ak gwaduukkuna, maygawuurji fukka was seedam ea damwashshageesh doobiiweadi magassa duukkuunoodean.”
42015008	“Niih gajea ana gatmu, mideawa shiliingaji damanamughuush, amaroat akkalealla ea maygorabeat gheaboonyaneeda, ak goobuus gheeda ak gagasiischi muuchchi ea ghwaanyasi?
42015009	Amaduw nea ghwanyas gaguursa fuga duupchi ea giischeawdaannyi ak gwayeeshsha, ‘Eehoosana easasean aba gideaba nanyaschi shilingajeandida gwachchi roadiin.’
42015010	Asi gwasnu, ak geayeeshshineegwa, gaygahoosan malaykajeega Aseetta appadayda siida assagi mideawa ring'eada iduukkuuna.”
42015011	Hean gwayeeshsha, “Ghayi gwanda siisi mideawa ballooji iyyeenya;
42015012	gwayeeshsha damwanang' ghwaan, ‘Bwaabwa, gwalnean haleanjeeda miisean.’ Ng'atta gagwalsa duwaaw halleanjeeda nyaawa.
42015013	Ama miighang'atta eawoojusu saang'a ghang'eat balleanda mwanang' ghwashaayda haleanjeedaannyi sean ak gawa bareannyeekka ea gawa ng'eanyiida sheagi, hitta ghwasaksakta haleanjeedaannyi.
42015014	Geeyi bwak ama niduulu haleanjeedaannyi sean ghang'eat geejeeda haw aba ng'eanyiitta, ak eara niny gaba fuga gasa gichcheaghwaak.
42015015	Iiduw gawa gadiyeeda aba hichpa siyagi bea ng'eanyiitta, ak ghwanung' siitta gawa madamnyeandaannyi ghoarear ukkurmajeega.
42015016	Iiduw Gagasa ghwaak hamitta ak ukkurmajeega ak ea manda siisi adaw gil.
42015017	Jeeng'u aba Jeadaannyi gwayi, ‘Gwadeannaan soomjooga agiischi aba ghaheanya, ea ghwalach hamichchoojiga nea aniini gayghabwaran jalooda aba hiji!’
42015018	Gaydang'eat dawa heeda ghweandeanyu ak geayeeshshi niny, ‘Bwaabwa neadiiysi humng'eeda ea madeadaang'u;
42015019	ak ea mammisean gideaba gajeegureewean jeeptaang'u, nung' dawurji fiisu was soomjoogeaba gheang'uun.’
42015020	Ghang'eat ak gabiikta heeda ghwaan. Hean nea gudu ea dildeaweat ghoang'wearda ghwaan ama daah ghabwayda ak ghafwach ghwadeapta nea ghwasam gheatta.”
42015021	“Hean gwayeeshsha Balleandida niny, ‘Bwaabwa aniini neadiiysi humng'eeda ea madeadaang'u, mammiisean gideaba gajeegureewean ballandang'u.’
42015022	Ghwalamda Ghwaan ak gwayeeshsha soomjoogaaschi, ‘Alamwaja ayeanni hang'dida miyyiin ak gookkwealsi, nea gooshshuupchi moonneeda ghuniida nea goolleapsi eara geekka;
42015023	ak gooyeadu meaydida riishaadiin ak goonuuschi, eayaaga nea geehoosannyi;
42015024	aba gideaba balleanji iitteanyuun ghayi nimi, ak ghamneawa ea niduudu; ghayi niroat ak ghamneawa ea sinyas.’ Ak geebiissa eang'ng'eat hooseaneega.”
42015025	“Abeeda Oorjeadaannyi haw gwanda madamnyeanda, damani duugwandeawa naweeda nea niriiksa gheedean ghwayiiy ghuutta sarmeeda ea deangheeda.
42015026	Gaguursa soomjeanda ak ghoanyaashta nea gwayeeshsha, ‘Gwandaani hiji?’
42015027	Geeyeeshsha niny, ‘Nibiigu oorjeeda geamadu ak ea ninuus gweanu meayda riishaat aba gideaba nibiigu nea gudeamajeek.’
42015028	Ghwanyareas balleandida hawiin, ak ghaheawa gawa ghoah. Iiduw gwaritta ghwaan jarooda ak gamearmearani niny ghwaan ghoah,
42015029	ak ghwasha nea gwayeeshsha ghwaan, ‘Daah, aniini naaweachcheay gweannyeekka saang'a, nea mwoang'ng'wa danung'waada huumeandaang'u; nea migoonean eara dayeenda ak geahoosannyi sea fuga eaduupcheewi.
42015030	Ghamneawa nea ghwahidu balleanji iittaang'uun duulu haleanjeedaang'u sea gadeemga hiseadean ginuuksi meayda riishaat!’
42015031	Gwayeeshsha niny, ‘Balleandeanyu, ang'iing'i geendeaydooschi galagasean ak haleanjeeda eandeawi sean ea gaagu.
42015032	Ak gichcha iisihoosan ghwahit geeng'weala aba gideaba orjeeni bea geamaduun ghayi nimi, ak ghamneawa ea niduudu, ghayi niiroat, ak ea sinyas.'"
42016001	Gwayeeshsha ginealangaaschi, “Ghayi gwanda siyagi was meanang'ochcheanda nea gwandeawa haghweadoochcheanda ak iiduw geattaw meanang'oochcheandida iitta gidasaksaktaayda haghweadoochcheanda haleanjeedaannyi.
42016002	Gaguursa niny siidida ak gwayeeshsha, ‘Ng'asheesu eayiinyayi aba badaydaang'uun naaha? Goona iitta moonneeda haleanjeedeanyu bea haghweadoochcheandumeadaang'u, aba gideaba maygudu huuwa haghweadoochcheanda.’
42016003	Gwayeeshsha geaw haghweedoochcheanda, ‘Gaydasin naaha, aba gideaba siideanyu haw gagasa gageandeawaneani haghweadoochcheandumeeda? Meandeawani uurda jea dabwara ng'eanyi, ak ghaawalli musischchooda.
42016004	Ak ea nanyaschi gichchea dasin, ak abeeda ghwadeaptanaan buuneeda aba gealga nyawa isigeandeawanean haghweadoochcheanda.’
42016005	Iiduw Gaguursa fuga mideawa siileeniga siida haw ak gaguurriisiinagi ak gwayeeshsha siida madeeda, ‘Gindeawi siileeni deanaan bea siida haw?’
42016006	Gwayeeshsha, ‘Ghadeat bughala bea nagheeda.’ Hean gwayeeshsha niny, ‘Nukkwa siileadaang'u lamwaja apteada ak ging'waari haradam ea damanamughuush.’
42016007	Ng'atta gwayeesha nuut, ‘Ang'iing'i gindeawi siileeni deannaan?’ Gwayeeshsha, ‘Guniyaji bughala bea ngano.’ Gwayeeshsha niny, ‘Nukkwa siileadaang'u ng'waara seedaam.’
42016008	Gagwarsa Siida haw haghweadoochcheandida sina ng'asheega munyasiin, aba gideaba balloojigeaba ng'eanyiin eabareahi iheen aba jeedeaba rooproobang'su ea ghang'al fuga abiitta heedeesh.
42016009	Asi geayeeshshineegwa, asissiina geat roroochcheeda aba meanang'oochcheandumeeda mwadoabiiwa, ama ashealaneegwa gil, ghwadeaptaneegwa aba jeeda giibiinda manda muudeanooda.
42016010	Siida doabiiwaat aba halleanjeeda manang'i muuchchi gajeadoabiiwaat eara aba halleanjeeda heesi muuchchi; nea dea miidoabiiwaat aba haleanjeeda manang'i eara aba gea heesi gajea miidoabiiwaat.
42016011	Asi imoowosi dobiiweadi aba meanang'oochcheandumeeda mwadoabiiwa, gaygagooneegwa ng'eaha meanang'oochcheandumeeda huumwa?
42016012	Nea imoowosi doobiiweadi aba haleanjeemba siih nuut, gaygagooneegwa ng'eaha haleanjeetta was geagwa?
42016013	Manda soomjeanda jea ghoammu gagadiyeesa fiisu hees iyyeenya, aba gideaba gayghwasiit niih ak ghabwariiy niih, ghana ghoang'ng'waay geat sea niih ak gafool niih. Mwoammusi agadiiyeesiina Aseetta ea meanang'ochcheandumeeda.”
42016014	Iiduw nea ghwayiiy Farisayajeega ng'asheesu seaniin gwashka niny aba gideaba sawa ghabwariiy lappiya.
42016015	Ng'atta gwayeeshsha saawa, “Agooga goohindi geat gili oowoschi miyaas aba madeeda buuneeda, nea Aseetta ghwanal guroruunatkeagwa; nea gilinyooh goodiing'u geaw aba madeeda buuneeda, gayghoanyarees Aseetta.
42016016	Deaweedajeega ea sibanga ea gagul Yohaana; hean geerukkwiida Giijaasta miy bea sugoochcheandumeeda Aseetta, nea gaba siisi abwasaay geaw.
42016017	Gajeawussus ng'atteayda jea ghang'atta huumng'eeda ea ng'eanyiida, mayghwasam gideaba gayghwasuunya ng'ashaanjagi mwanang'a was deaweeda.
42016018	Siida wassean nung' gatmoadaannyi ak ghayi nuut siisi gamealuul, ak siida jea ghaghi gatmooda sunung' earada siisi gamealuul.”
42016019	“Ghayi gwaanda Meanang'oochchaanjagi akkweali hang'weakka oomng'i bea sheayeeda haw ak gwasna ghwelmeeda galagasean.
42016020	Nea abeeda gwanda ghuutteaba gheanyi siisi bwarbwar suguura Lasaaro, nea gwandeawa deanneaduutka saang'a,
42016021	inyeessa gagasa ghwaak lajanga abiittuuna heeda agiischeewa meanang'ochcheanda, nea inyeessa ghapka gudajeega gameera deanneaduutkaaschi.
42016022	Ghami siitta bwarbwariin, ak ghwaat malykajeega ea ghoahiitta madeeda Abrahaamu. Muchchu ghami eara meanang'oochcheandida ak geebuy;
42016023	gatgat ghaanyangaaschi meanang'ochcheanda nea gwanda heeda abiitta fuga nimewa nea gwanda jeeda hang'weeniidooda, ghwadaah Abrahaamu nea sheagi nea Lasaaro gwanda madeadaannyi.
42016024	Gaguurda nea gwayeeshsha, ‘Bwaabwa Abrahaamu, samsean ajeakni Lasaaro ghang'uda moanneadannyi jeeda beega, googarbiit ng'ushapteanyu aba gideaba geasawani aba jeedeappeasi.’
42016025	Gwayeeshsha Abrahaamu, ‘Balleandeanyu, apkaada gideaba ang'iing'i ninyasi haleanjeeda miyaas aba jeeda aweagaagu, nea Lasaaro ghwanyas gea munyas, ak ghamneawa niny geenung' ghahawda, nea ang'iing'i gindi jeeda hang'weanidooda.
42016026	Nuut gichcha, dageaschedeanya ea agooga ea siyiin ghalalayda haw, aba gideaba fuga gasa ghapka hooweani ondiin ea mayghoammu, nea eara fuga meatkwedeang'wa ea maygoogeaw heeda sindi.’
42016027	Hean gwayeeshsha, ‘Adabeeda ghweandeanyu, geamuscheey, ajeaksiina fuga ghaheanya,
42016028	aba gideaba geandeawi orjoogiyya muut, ereekusa amwapka eara saawa hiji bea hang'weanidoodean.’
42016029	Gwayeeshsha Abrahaamu, ‘Gwandeawa Muusa ea sibanga, nung'waada goolleeysiit saawa.’
42016030	Hean gwayeeshsha, ‘Manda ghweandeanyu Abrahaamu; inyeeda gabiiksa saawa siida leabu miyeeda, gaygwadukkuuna.’
42016031	Gwayeeshsha niny, ‘Iimealeeysiiniit Muusa ea sibanga, ea mayghamwas eara gabiiksa siida duunna miyeeda.'"
42017001	Ng'atta gwayeeshsha ginealangaaschi “Simsimda jea gweadu ring'eeda mayghwashiy hinnooda ak ea dashaageada siidida jea ghwanung' ghwahidu!
42017002	Gwachchi gayghang'wana siisi geerassa gheatta lagheaneeda sing'ealliida ak geejaksa jeeda basooda, mayghwasam gideaba gayghwanung' goodiiy siyagi aba jeedeaba suuh manang'iin.
42017003	Afra geat; iyadiiy oorjeeda geamadu, gireekusi, idukkuuna gisamsi;
42017004	ama adiiyseey niba ispwa aba jeemba askwarjaanjagi, ak gabiikseey niba ispwa nea gwayi, ‘Neadukkuuni,’ Abeeda gisamsi.”
42017005	Gwayeeshsha Giijasoodiga Ng'uttamiida, “Aheaneasa masaweega.”
42017006	Gwayeeshsha Ng'uttamiida, “Inyeeda goondeawi masaweega deenna gheang'nyeanda geetta suguura haradaali, abeeda gajoammuusa ayeeshshiina meagheayeanda, ‘Loadaana ak geng'eapseey jeeda basooda,’ ak gayghoawal gheang'deang'wa.”
42017007	“Heappi gajea ng'eaha gil aba jeedeang'wa mideawa soomjeanda bwar ng'eanyi ghana ghoahaghwa gisilga, jea gwayeeshsha niny ibiikna madamnyeanda, ‘Lamwajaana beenni apteada agiischeena?’
42017008	Heappi maygwayeeshsha, ‘Sinnean gichcheadaak, radiischeena ak gigadiyeesean ea daahiit, agiischooda ea leeshooda, ak abeeda giyeagiischi nea gileeshi?’
42017009	Gaygabadiischeesa soomjeandida aba gideaba nisin gissiruksa?
42017010	Eara agooga gidowuurjeewi gil, iyoasinnyi gidasiyeeshshineegwa asna, gooyeeshshi geat, ‘Aseasa geewoschi soomjooga marachchi gil, geesinnyi gidamiseasa sinooda.'"
42017011	Iiduw nea gwanda naweeda gawa Yerusaleemu gwasik dageascheeda ng'eanyiida Samariya ea Galilaaya.
42017012	Geeyi bwak ama hitta jeemba gharang'agi gwaroonnyi sea fiih damanamughuush beardooschi udamusuura, ak ghaminaada nea sheagi
42017013	Goojuur nea gwayi, “Yeesu, Siida haw, eaniyean bwaydaneasa.”
42017014	Daah saawa gwayeeshsha, “Aweayeena ohhiimsiina geat ashoohoodiga diineeda Yahuudi.” Damandida beawaan geammiidu.
42017015	Daah siiyagi aba jeannyaawa gideaba nihaap, gabiigu nea ghoaghambiit Aseetta aba ghuutta haw;
42017016	gobeedeaysa Siidida geeshanga Yeesu ak gabadischeesa. Nea siidida gaba emeeda Samariya.
42017017	Hean gwayi Yeesu, “Fuga gwachchi sihhaap adamanamughuush? Gea ashshageash gwandayeenu?.
42017018	Manda dea nibiigu ghoaghambiit Aseetta geaghuus rabascheanji?”
42017019	Ak gwayeeshsha niny, “Ng'eada una; gidahaapnyi masaweagaagu.”
42017020	Ng'atta ghoanyaash Farisayajeega nea gwayeeshsha, “Sugoochcheandumeeda Aseetta gayghwahidu eeju?” Ghwasha nea gwayeeshsha saawa, “Sugoochcheandumeeda Aseetta mayghwahidu nea geadahaan.
42017021	Ea manda siichchea gwayi, ‘Gwanda hiji!’ ghana ‘Hoowa!’ Aba gideaba ng'ulla sugoochcheandumeeda Aseetta gwanda jeesingeagwa.”
42017022	Hean gwayeeshsha ginealanga, “Gayghwahidu eawoojiga jea agasseena adaahana eaweechcheanjagi aba eawoojiga Balleanda Siida, ak ea mwajadaaha.
42017023	Ak gajeeyeeshshineegwa, ‘Ang'ulla gwanda hoowa!’ ghana ‘Ang'ulla gwanda hiji!’ Adooweayi, nea adooyaachchi geeshta nyaawa.
42017024	Aba gideaba gaygawuurji dadamandeeda aboong'na meatkweanagi bea humng'eeda ea ghwahitta meatkweeda niirja bea humng'eeda, ea gichchea gawuurji Balleanda Siida gil aba aweadaannyi.
42017025	Ak gayghanyi ghwanyas hang'weanidooda ammadeeda aba haleanjeessaang'a, nea gayghaheawa fiisu bea jeachcheeng'suun.
42017026	Ak gidaghayi uurji aba eawoojiga Nuuhu, ea gichchea gawuurji gil aba eawoojiga Balleanda Siida.
42017027	Geeyeagiischi, nea geeleeshi, geegeeshshi, nea geegeena, ea ghwahiitta eaweeda weewa Nuuhu jeeda maleambooda, ghwahiing'aan roopta haw ak ghwalas uhudeaba sean.
42017028	Gaygawuurji gidaghayi uurji aba eawoojiga Luuttu, abeeda geyeagiischi nea geeleeshi, geasha nea geashayda, geehista, nea geedeekshi,
42017029	muchchu eaweeda ritteawa Luuttu Sodomean ghoaptu beasta wunda roopta leabu humng'eeda ak ghwalas uhuudeaba sean.
42017030	Niih gichchea gawuurji gil aba eaweeda jea eattaajiida Balleanda Siida.
42017031	“Eaweedida siida mida uhuuda gheeda nea gwanda haleanjeedaannyi jeeda gheeda, adaghwararang'aan gageanda; ak eara dea mida madamnyeanda ea adagabiikta bwadaw.
42017032	Oapkaada gatmooda Luuttu.
42017033	Siida wassean gasa ghoaghu aweagaaschi gaygahutta, nea dea hutteawi aweagaaschi gayghoaghu.
42017034	Geayeeshshineegwa eaweedida, gaygwandeayi fiih iyyeenya aba bulaliida, ak gajeegeanda siyagi ak geenung'usa heeda nirja.
42017035	Gaygang'ealshi gadeem iyyeenya aba hijagi, gegeanda agi ak geenung'usa heeda niirja.” [
42017036	Gaygwanda fiih iyyeenya madamnyeanda, ak gajegenda akkalealla, ak genung'usa heeda akkalealla.]
42017037	Ak geeyeeshsha niny “Eenu gil Ng'uttamiida?” Gwayeeshsha saawa, “Heeda mida guumeeda heeda jea gooweameesa madoonyaakka.”
42018001	Hean gwarukusa ng'asheega nea gagalla geat nea gagasa gideaba gaygammiisa sawa mooshta Aseetta galeagasean nea mapura.
42018002	Gwayeeshsha, “Aba jeemba mujiinajean gwanda Siisi laja girgweaguutka meawalla Aseetta nea maduuppa eara siih;
42018003	ak aba jeedeaba mujiineeni gwanda Gatmooni was masiinung'weanda, wuna headaannyi galeaga sean nea gwayeenniisa, ‘Weadaan nuung' danyas gidamiisean aba heeda weajoochcheandeanyu.’
42018004	Ea golla gaheewachchi, ammuchchu gwayeeshsha geaw, ‘Earea meawalli Aseetta ghana gheang'ba sihiin,
42018005	aba gideaba godeawiidan masiinng'weanji gaydaadaw gidagasa ea meabuuraan aba hittunooda heedeanyu.'"
42018006	Hean gwayeeshsha Ng'uttamiida, “Oalleaydiit ginnyaashta Siitta miih doabiiwaat laja girgweaguutkean.
42018007	Gajeyeena Aseetta mayghoadaw dobiiwnatta fugaaschi loossageaw ayyeawussa askweari ea eawa? Gayghwashing'da aba weetta nyaawa?
42018008	Geayeeshshineegwa, Gayghwalamwachi ghoadaw gidamiisa, nea Balleanda Siida ihiidu gayghwadaah masaweega aba jeeda ng'eanyiida?”
42018009	Iiduw gwaruksa galeega fuga hinda geat gilidobiiweadi nea gafool suurja.
42018010	“Ghayi gwanda headi iyyeenya siyeang'da gaweay ghamwaash Aseetta aba jeeda gheeda sibatta Aseetta, akkalealla Farisayajeanda gil nea niirja ea siida ang'ng'oonyi gwaadi.
42018011	Ghang'eat Farisayajeanda ak ghamwaashtunu Aseetta aba jeadaannyi, ‘Ea Aseetta, geabadischoweey aba gideaba aniini meawurjeewani buuneeda suurja, fuga areedi buuneeda haleanjeeda, ea fuga miidoobiiweadi, ghana fuga mealuuli, nea meawuurjeewani eara siisi ang'ng'oonyi gwadiin.
42018012	Aniini inyeessa gealuuldi geaw nibiyyeenya aba jeemba eawooji ispwa, ak aba jeeda gilattamanamughuush bea haleanjeedeanyu, iissa ghaadaydi akkalealla.’
42018013	Hean ghaminaada Siitta ang'ng'oonyi gwadiin nea dildeaweat nea eara gheanyangaaschi ea meageala humng'eeda, gagiisan nea gwayi, ‘Aseetta, bwaydanaan aniini geabea riing'a!’
42018014	Geayeeshshineegwa, ghwararang'ada siitta ang'ng'oonyi gwaadiin gawa gheannyi nea sittaw doobiiwnatta ea ghang'al niirja; aba gideaba siida nyooh godiing'u geaw gajeahiing'u, nea dea hiing'u geaw gajeettiing'u.”
42018015	Hean geeyeassa diibiga niny ghoadaw ghawooda; daah ginealanga gowoowsa buuneeda.
42018016	Ng'atta gaguursa Yeesu saawa nea gwayeeshsha, “Anung'waada diibiga ghapka heedeanyu adoakghuumnyi, aba gideaba gea uurji suuh gammiissa sugoochcheandumeeda Aseetta.
42018017	Aba huumwa gearukuneegwa gideaba, siida mwadeaptaayda sugoochcheandumeeda Aseetta jeepta maygawa jeeda.”
42018018	Ghoanyaash siyagi ahaaghwa ng'eanyiida nea gwayeeshsha, “Ginealshoochcheanda miy, gaydasin naaha iijeadanyas eaweega manda muudeanooda?”
42018019	Gwayeeshsha Yeesu niny, “Ghwasaan anda gigurewean siida miy? Manda siida miy geaghus Aseetta akghwahit.
42018020	Ginali digheannyeekka: ‘Adimealuuli, adinuusi siida, adijagwadiischi, adimuuwwu ng'uyyeega, gisissi mureeda gweanu ea geamadu.'"
42018021	Gwayeeshsha, “Ng'asheesu seaniin nang'ng'waannyi ghang'eada jeepcheandumeedeanyu.”
42018022	Iiy Yeesu ng'asheesu gwayeeshsha niny, “Ghwashoadeweey ng'ashaanjagi. Shaayda halanjeadaang'u indeawi sean ak gilakkiisi fuga barbari, ak gaynyasa gheaseeda aba humng'eeda, ak guwuni eanni geeshteanyu.”
42018023	Iiy niny ng'asheanji gagiisan, aba gideaba eabaruur muuchchi.
42018024	Gang'ulla Yeesu niny ak gwayeeshsha, “Ahang'waaydaan beatta jea gaweay meanang'oodiga jeeda sugoochcheandumeeda Aseetta!
42018025	Asi gajawussis muuchchi gideaba gaygwasik nngamiya seawadeeda sidageeda, maygawuurji beatta jea gawa meanang'oochcheanda jeeda sugoochcheandumeeda Aseetta.”
42018026	Gwayi fukka iiy nea gwargu ng'asheanjiini, abeeda iisunu gwanda siida jea ghaghu?
42018027	Ng'atta gwayeeshsha, “Ng'asheega hang'oonyi aba heeda siida aba heeda Aseetta miih ang'waay.”
42018028	Gwayeeshsha Betro, “Ng'ulla aseasa sinung'wi heeda galgaasa ak geeyeattu geashtaang'u.”
42018029	Hean gwayeeshsha saawa, “Aba huumwa geayeeshshineegwa, manda siida nung'wa heeda gheannyi, ghana gatmoadaannyi, ghana oorjooga ghaamwat, ea fuga jiilu ghana diibiga aba sugoochcheandumeeda Aseetta,
42018030	siisi mwanyasa gasaang'a aba damani bea ghamneawean nea iiduw aba damandida jea ghwahiduun, gayghwanyas eaweega manda muudeanooda.”
42018031	Ng'atta goobalool ginealangaaschi attamaniyyeenya nea gwayeeshsha, “Ang'ulla ghamneawa geascheang'di eweaya Yerusaleemu, ak ng'asheega sean ghayi ng'waar sibanga appadayda Balleanda Siida, gaygabiissa ghwahidu.
42018032	Aba gideaba gajeayiin geattinga emoojiga ak gajeebarra rear nea geng'ng'eawi nea geng'ng'urriisa ng'usheega;
42018033	nea gajeabwara mughowooda, ama ng'atta genuus, amaduw eaweetteaba samwagu gaygwaduudu.”
42018034	Ea manda siichcheeng'u ng'asheesu eara gidawas nea ng'asheanji ea sifnya saawa nea majeeng'na gissibaloola.
42018035	Geeyi bwaak ama riiksa Yeesu Yerikko, gwanda siisi ng'oow apteada aba gheatta naweeda nea gamusiisachchi;
42018036	iiduw nea ghwayiiy gidang'attayda emeeda ghoanyaashta gideaba “Gwanda naaha hiji?”
42018037	Geyeeshsha, “Ghang'atta Yeesuuydida bea Nasarettiin.”
42018038	Gabiissa Gojuur nea gwayeeshsha, “Ea Yeesu, Balleanda Dawdi, eaniyean bwaydanaan!”
42018039	Gojuursa Fukka asheedeawean nea geeyeeshsha, Siinda; sirukusa Ghoaraanya gijureanda muuchchi nea gwayeeshsha, “Balleanda Dawdi, eaniyean bwaydanaan!”
42018040	Hean gawus Yeesu ak ghwanung' eyeadu headaannyi. Neekkiissa siitta ghoanyaash Yeesu nea gwayeeshsha;
42018041	“Gigasayi dasinneey naaha?” Gwayeeshsha, “Ng'uttamida aniini geagasayi dang'wearda.”
42018042	Gwayeeshsha Yeesu niny, “Nyasa ging'weerdeada; nihaapnyi masaweagaagu.”
42018043	Mighoaw gil ghoang'wearda ak ghwaat geeshta nea ghoaghambiit Aseetta; daah emeeda ng'asheesu ghoaghambiit Aseetta.
42019001	Ghwahitta mujiineeda Yerikko, ghang'atta nea ghwalach bugusta.
42019002	Abeeda gwanda jeedeaba mujiineeni siisi suguura Sakkayo, siisi ea haweewa fuga ang'ng'oonyi gwaadi ak ea meanang'ochcheanda.
42019003	Siisi abeeda goolla gagaseaday deakta Yeesu gideaba siida urjiini, ak ghwaraay ghwadaah aba seang'ayda emeeda, aba gideaba ninyi anuwaas.
42019004	Ak iiduw Ghafwach gawa mwadi, ak gwading'da uhuuda meagheayeanda ghwadaah, aba gideaba gaygwasku naweetta.
42019005	Hitta Yeesu deascheeda mida gong'weersa uhuuda geetta ak gwayeeshsha, “Sakkayo lamwaja rarang'aana, aba gideaba gammiisean deabiida gheang'u askweareani.”
42019006	Ghwalamwach ghwararang'aan ak ghwadeapta nea gahoosan.
42019007	Iiduw nea ghwadaah ng'asheanji ghoaniikg sean nea gwayi, “Nuwa ghoaw rabascheanda aba gheeda siida ring'eeda.”
42019008	Ghang'eat Sakkayo ghamiinaada ak gwayeesha, “Ng'ulla, Ng'uttamiida, gaydalach bugusta haleanjeedeanyu ak ghaadawji fuga barbari, ak iimida siida nareachchi gida aba fughareeda, gaydeadeelsa niba ang'waan.”
42019009	Ghwayeeshsha Yeesu niny, “Askweareani lealeanooda nihidu gheawi aba gideaba eara niny balleanda Abrahaamu.
42019010	Aba gideaba Balleanda siida ghwahidu gagasa nea gwalealu diitta roadiin.”
42019011	Iiduw nea ghwayiiy ng'asheesu, hean gwarukuta aba galleega, aba gideaba nineekkiissa Yerusaleemu, aba gideaba saawa ghaghay gil sugoochcheandumeeda Aseetta gaygabean ghwadaajiit.
42019012	Gwayeesha, “Ghayi gwanda siisi haw siiwal gheang'da, wea bareannyeekka ng'eanyiida sheagi eattaw uurda sugoochcheandumeeda, ak gabiigu.
42019013	Hean gaguursa fiih damanamughuush aba jeeda soomjoogaaschi, gaba niih adaw lappiyaji bughala ak gwayeesha, ‘Agadiyeatta ea dabiigu.’
42019014	Ak siisi ghwasit fuga ng'eang'da nyaawa ak gechcheaksa buuneeda eyeeshsha, ‘Aseasa meegassi siisi ghoahaaghwaneassa.’
42019015	Iiduw nea gabiigu siidida nea ninyas uurda sugoochcheandumeadaannyi ghwanung' eguursa soomjookka ghayi adaw lappiyean ghwanaal niba siisi nyas gea deannaan aba gadiyeedaannyi.
42019016	Ghwahidu dea madeeda headaannyi ak gwayeesha, ‘Ng'uttamiida, lappiyeadaang'u appughala niji suuk bughala.’
42019017	Ghwayeesha niny, ‘Ghwahiit guwosi soomjeanda miy! Aba gideaba guwosi doabiiwaat aba ng'asheanda mwanang' gajambala mujiinaji damanamughuush.’
42019018	Ghwahidu Soomjeandeaba iyyeenya ak gwayeeshsha, ‘Ng'uttamiida, lappiyeadaang'u aharadam ea damanamughuush niji suuk haradam ea damanamughuush.’
42019019	Gwayeeshsha niih, ‘Ang'iing'i ambala mujiinaji muut.’
42019020	Ng'atta ghwahidu nuut ak gwayeeshsha, ‘Ng'uttamiida, sukkwaanji lappiyeadaang'u attamanamughuush ghayi igooni, geadiiwsi jeeda weasta;
42019021	ghaawalleay, aba gideaba guwosi siida ng'waan iissa gigeandi gida miidaang'u ak gilaji gea mihistani.’
42019022	Gwayeeshsha niny, ‘Gaydeargweaksinaneey ng'asheanda ghuuttaang'u, soomjeanda muy! Ginali gideaba geawoschi hang'waay geageandi gidamiideanyu, ak ghaalaji gea meahistani?
42019023	Ak ghwasaan anda migadiyeatta lappiyeedeanyu gwaji suuk, ama ahidu geageandi sean ea gea ahaada?’
42019024	Hean gwayeeshsha fukkeanji minaada aba hooweanjiin, ‘Oarreada lappiyeeni mideawean ak ghoattawji siitta mideawa bughalaan.’
42019025	Geeyeeshsha niny, ‘Ng'uttamiida, gwandeawa lappiyaji bughala!’
42019026	‘Geayeeshshineegwa, Aba gideaba siisi agar gil gajeehheasa, nea siitta meagara giliin, eara gidida mwanang' mideawean gajearreat.
42019027	Ak fukka was weajoodigeasu magassa gideaba gaydaahaaghwa saawaan, ayeani hiji ak gonuuseadi aba madeedeanyu.'"
42019028	Iiduw nea ghoahiit ng'asheesu, goosheedeawa saawa, ak ghwascheang'da gawa Yerusaleemu.
42019029	Hean neekkiisa Betfagi ea Bettaniya, nea neekki gijeeda suguura Masaytuuni, goojeakta fiih iyyeenya aba jeeda ginealangaaschi,
42019030	nea gwayeeshsha, “Aweayeena gharang'dida mida mwadiin iyoahitti gajanyasana hoowa gureenda digeeda nea radaat nea eara ginealda ea miyeannaal, goottinnyi ak goyeadu hiji.
42019031	Iideeppa ghoanyasheegwa siih gideaba, ‘Ghwasaan anda gottinnyi?’ Goyeeshshi, ‘Gagasa Ng'uttamida.'"
42019032	Gaweay Fugiga siichcheaktean, amahitta hoowa ghwadaakta gidagwachchi rukusiinda saawa.
42019033	Damandida siittina gureendean, gwayeeshsha fiibwa, “Ghwasaan anda gootiinnyi gureenda?”
42019034	Geeyeeshsha, “Gagasa Ng'uttamiida.”
42019035	Gearjaanda ea ghwahitta heeda Yeesu, gegeanu hang'wekka eayiin badayda gureenda amahit geanung' gwading'da Yeesu badayda ak goopteadawa.
42019036	Damandida beawaan, gageanu buuneeda ak ghwoabwarghaan hang'weakka nyaawa aba naweeda.
42019037	Iiduw nea gwaneekkiissa rarang'eadayda giijeeda Masaytuuni, gang'weela fuga saang'a was ginealangaaschi nea gwaduumsheesa Aseetta aba ghuutta haw aba gadiyoojiga hees sean sidaa,
42019038	nea geeyi, “Ning'ushsha Aseetta sugoochcheanda wuna gheawunga Ng'uttamida! Niiw hoyyooh aba humng'eeda ea gigheambiitta aba hoowa bea humng'eedean.”
42019039	Gwayeeshsha Farisayajeesu ng'ay mida jeedeaba emeetta, “Ginealshoochcheanda, rekusiina ginealangaagu.”
42019040	Ghwasha nea gwayeeshsha, “Geayeeshshineegwa, inyas ghwasiinda saawa, gaygoojuur lagheanga.”
42019041	Iiduw nea gwaneekkiit mujiini ak ghwadaah goyyeawussa,
42019042	nea gwayi, “Gideaballi gwachchi eara ang'iing'i ginali eaweechcheanji miisa hoyyoohiin! Ak ghamneawa ea siwwiimwa gheanyangaagu.
42019043	Aba gideaba gayghwahidu eaweeda jea goneaweeseey weajoodigaagu, gajeeneaweeseey ak geebeasheesinaneey meatkwajeega sean,
42019044	ak gaygwajakseeyi ang'iing'i ea diibigaagu ng'eanyi nea ea mwajeanung'usa laghaana uhuumba nuut aba jeedeang'wa aba gideaba miih jeeng'ni damanda jea eebareassiinaneegwa.”
42019045	Hean gawa jeeda gheeda sibatta Aseetta ak goruutta fukka shaayda haleanjeedean,
42019046	ak gwayeeshsha saawa, “Geang'waar gideaba, ‘Gheawi itteanyuun gayghoaw heechchea gamoora buuneeda Aseetta ghawooda,’ ak ghoanung' ghoaw gwaleeda jea gafunnya geat mareanghooga.”
42019047	Inyeessa goonealshi galagasean aba jeeda gheeda sibatta Aseetta. Nea ashoohoodiga hees ea ng'oorshoodiga ea fuga hees was ashoohoodiga buuneeda ghamwaal gichchea gwanuusta niny;
42019048	ak ea meanyaasa gichchea eesin aba gideaba gelleeysiit buuneessean.
42020001	Eaweechcha nea ghoonaal buuneeda aba jeeda gheeda sibatta Aseettean, nea gwarukwiida giijaasta miy, gaweay headaannyi ashoohoodiga hees ea ng'oorshoodiga ea gweargwa
42020002	ak geeyeeshsha niny, “Rukuneasa gisni ng'asheesu aba gheambalmeedeabeang'a, ea ng'eaha gil siida goonnyi gheambalmeani.”
42020003	Ghwasha saawa nea gwayeeshsha, “Earaniini gaydanyasheagwa ng'ashaanjagi, asi arukunean,
42020004	Ghayi gibattiisanda Yohaana gwaleabu humng'eeda ghana leabu heeda buuneeda?”
42020005	Hean gabiissa gwasheang'nyi nea gwayi, “Ghamneawa isiyeeshshi ‘Gwaleabu humng'eeda,’ gaygwayi, ‘Ghwasaan anda ghayi ak ea mwoomwasi niny?’
42020006	Ama siyeeshshi, ‘Gwaleabu heeda buuneeda,’ ada gaygafutteasa buuneessean aba lagheanga aba gideaba ghamwas sean gideaba Yohaana sibaneeda.”
42020007	Hean ghwasha Saawa nea gwayeeshsha aseesa meanali heelleabu.
42020008	Gwayeeshsha Yeesu saawa, “Eara aniini ea maydarukuneegwa heeda leabu gimbalischooni itteanyu easinni ng'asheesuun.”
42020009	Hean ghoang'eat giibaloolda buuneeda nea gwarukusa galeesu, “Ghayi siih gang'eapsa sabiibu jeeda madamnyeandaannyi, hean gwanung'usa madamnyeandaannyi fuga jea gooragan, ak gawa daroorakka sheagi, goobiida hoowa ea gageawiit.
42020010	Godendeen ama gul damandida, gojeakta soomjeanda heeda fuga aragan madamnyeandean eattaw haghweega mwatkwa bea sabiibu; ng'atta ghabwar fukka aragan madamnyeandean ak geanung' gawa nea mwaada gil.
42020011	Iiduw gojeakta siidida soomjeanda nuut; hitta earada geabwar ea eesawan ak geenung' gawa nea ghabwaspwasaada nea mwada gil.
42020012	Iiduw gojeakta siideaba samwagu; ada geabwar ea gwasawana ak geahoan gawa jarooda.
42020013	Gwayi siidida bea madamnyeanda misabiibuun, ‘Gay dasin naaha? Gaydeajeakta balleandeanyu abwariinyi; gwadeeppa eesissa mureeda.’
42020014	Daah fukka aragan madamnyeandean, gwayeeshsha geat saawa, ‘Siisi dea jea gwahearaniischi, anung' eabwara ghami ak gabwaheasa hearaniischooda.’
42020015	Hean geang'ng'waay balleandida bea siidean ak gerruutteawa jeeda madamnyeanda misabiibu ak geenuus. Asi heappi sisi bea madamnyeandean iihidu gaygwahindaan fiisu?
42020016	Adaaha gayghwaan ama hidu gaygwanuuseada fugiga aragan madamnyeandannyiin ama hit gaygagasa fiih suuk jea gwanung'usa madamnyeandaannyi.” Siyiiy ng'asheesu geeyi, “Gagasa ghoashiiy Aseetta!”
42020017	Hean ghoaduup ghaang' saawa, ak gwayeesha, “Abeeda ng'asheesu sing'wardunun naaha bea gideaba: ‘Lagheaneeni aneawa ghaang' fuga deekshi nea meanung' ghoaw giliin niiw lagheaneeda haw washiin?’
42020018	Nea siida jea gobedeaysa lagheaneeni gaygagiishachchi, nea siida was sean ng'adeesa lagheaneeni gay ghang'aal.”
42020019	Muchchu gagasa ng'oorshoodiga ea ashoohodiga hees gichchea ghoang'ng'waayda aba damandida, ak ghoawal buuneeda; aba gideaba saawa nijeeng'u gideaba ng'asheesu sigalla geadiin geerukuna badahuukka nyawa.
42020020	Inyessa geasaach niny nea geegasa gheatta miy ak gechcheakta fuga hinda geat fuga doobiiweadi, eanyas gheatta gichchea eaghasta aba nga'sheesu ikkaaschiin, ak geayin geattinga sugoochcheanda haw ahaaghwa ng'eanyiida.
42020021	Geannyaash niny nea geeyeesha, “Ginealshoochcheanda, geanalli gideaba girukku ng'asheega nea gidoabiiwi, nea miduuppi siisi haw, ang'iing'i ginaali buuneeda naweeda Aseetta doabiiwaat.
42020022	Heappi, ghwadoabiiwi gideaba geattaw Gaysaari gwaadi, ghana manda?”
42020023	Gwajeeng'u milmilanda nyaawa ak gwayeeshsha,
42020024	“Oahiimnaan shiliingajeanda. Uhuuni ea gheawung'su gabeang'a? Geeyeeshsha, Gaba Gaysaari.”
42020025	Gwayeeshsha saawa, “Asaha ghoattawji Gaysaari gea Gaysaari, ak ghoattawji Aseetta gea was gea Aseetta.”
42020026	Hean gearaay gichchea eang'ng'waayda aba ng'asheagaaschi aba madeeda buuneeda; ghahamng'eanyi buuneeda aba gida shaayda ng'asheega ak ghwasiinda sean.
42020027	Iiduw ghapka headaannyi fiisu ng'ay was Sadukkayajeega eena manda dunnooda,
42020028	Hean geannyaash nea geeyeeshsha, “Ginealshoochcheanda, Muusa ghayi gang'oorneasa gideaba siida iimea oorjeeda ghaamwat, nea gwandeawa gatmooda mandeawana diibiga, gaygageanda oorjeeda ghaamwat gatmootta ak gwanyaksa diibiga oorjeeda ghaamwat.
42020029	Ghayi gwanda oorju ispwa bea ghaamwadagi, gageeshshi oorjeeda haw, amaduw ghami nea ghwanung'wa hiji gatmooda mandeawana diibiga;
42020030	ea deaba iyyeenya
42020031	gea deaba samwagu, iiduw gwahearan oorjookka seaniin assipwaan nea gameewwa agi ea goosha sean nea gatmoodida ea mandeawana diibiga.
42020032	Iiduw eara gatmoodida ghami.
42020033	Heappi eaweetta siittuunna buuneeda gatmooni gaygaba ng'eaha? Aba gideaba nighi buuneeda ea ghwahitta ispwa.”
42020034	Gwayeeshsha Yeesu saawa, “Balloojigeaba ng'eanyiini gageeshshachchi, nea gegeena;
42020035	nea fukka sinung' ghoaw gili miisa ng'eanyiidida bea hooweaniin nea duunnoodida bea miyeedeani mageeshshachchi nea megeenna,
42020036	ea maygabiikta gameewa aba gideaba gaygawuurji malaykajeega, ak saawa ea balloojiga Aseetta gil ea gideaba saawa balloojiga sittuuttu.
42020037	Aba iitta gideaba gwaduuttu buuneeda, eara Muusa ghoahiimu aba jeeda ng'ooruutka iitta geetta mughuush damanda guursiina Ng'uttamiida was Aseetta Abrahaamu ea Aseetta Isakka ea Aseetta Yakkobo.
42020038	Asi ghamneawa niny miih Aseetta fuga nimeewa gil, aba gideaba ghwanyas sean eaweega aba niny.”
42020039	Ghwasha ng'oorshoodiga mwaatkwa nea geeyeeshsha, “Ginealshoochcheanda, aba hiji girgu huumwa.”
42020040	Ea mudu gwanda siida ammu gabadaksa ghoanyaash ng'asheanda.
42020041	Ng'atta gwayeeshsha saawa, “Gaygwayeendaan saawa gideaba Gristo balleanda Dawdihi?.
42020042	Aba gideaba gwayi Dawdi aba jeeda gittabooda nyiigheaga, ‘Ng'uttamida gwayeeshsha Ng'uttamideanyu, Apteada aba geattindeanyu bea dugwa,
42020043	ea danung' ghoaw weajoodigaagu horgeeda jea iinna geashangaagu.’
42020044	Abeeda Dawdi iguura niny Ng'uttamiida ghoawdaan balleandaannyi?”
42020045	Hean nea gwayiing'shi buuneessean gwayeeshsha ginealangaaschi,
42020046	“Ashageada ng'oorshoodiga, fuga bwariiy gwaleammideawa hang'weakka geawwi bwariiy eyenniisa seayu aba naadajeega, ea hoorgajeega miyaas aba gealga sinnealshachcheewa, nea eara iweay gealga ghwelmeeda ghwanyoahaada hoorgajeega madeeda,
42020047	fuga inyeessa gweagiisachchi aba gealga masiinung'weega nea aba gimminnoodeaba geat inyeessa ghamwaash Aseetta nea gogeawiit. Asi gayghwanyas girgweaksiinda haw.”
42021001	Ng'atta gang'ula ak ghwadaah gidiinda meanang'oodiga haleanjeeda sisappa geadi bea ghadoweeda jeeda gheaseeda.
42021002	Ghwadaah eara masinung'weanji bwarbwar nea ghwayiin jeeda gida heelaji iyyeenya akghwahit.
42021003	Ak gwayeeshsha, “Geayeeshshineegwa aba huumwa masiinung'weanji bwarbwariin ghoadayda gidahaw ea ghwalaabwa hoowa buuneessean;
42021004	Aba gideaba suurja ghoadayda gidabinna jeeda barureega nyaawa, sinung' niny aba jeeda barbarandaannyi niidayda gidamideawa sean.”
42021005	Iiduw nea gabaloola mwaatkwa gheeda sibatta Aseetta, gida siittamdaamda aba lagheanga miyaas ea haleanjeeda sisappa geadi bea ghadooweeda gwayeeshsha,
42021006	“Aba haleanjeeni ong'ulayiin, gayghwahidu damanda jea ea mayghoabit lagheana aba uhuumba nuut jea ea majeeng'ng'adeasa ng'eanyi.”
42021007	Hean geannyaash niny nea geyeeshsha, “Ginealshoochcheanda, ng'asheesu gayghoaw eeju, ak gwadeagoodeaba ng'asheesu ea naaha jea ghoahiimu gideaba hinnoodeaba ng'asheesu nineekkiit?”
42021008	Hean gwayeeshsha, “Ashageada adagahuttaneegwa siida; gwanda fuga saang'a jea ghapkaana gheawungeasu, nea gwayeena, ‘Siida aniini gil!’ Nea ‘Damanda nineekkiit!’ Adoayachchi geeshta.
42021009	Inyeessa gajayiinya iitta ng'uchcheeda ea jaleadinga, ea adoabealli; aba gideaba ng'asheesu gaygoosheeda ghwahidu, nea muudeanooda ea maygabay ghwahidu.”
42021010	Ng'atta gwayeeshsha saawa, “Gaygaba daroori ng'uchchi daroar nuut, ea sugoochcheandumeeni ng'uchchi sugoochcheandumeeda nuut;
42021011	gaygwanda sawooda haw bea ng'eanyiida, ak gaygang'eeda gejeadinga aba daroorakka sean ea geyoonung'wea kka; ng'asheega jea ghwanung' eahamng'eanyi, ea gwadeagwajeega hees leabu humng'eeda.
42021012	Ak damanda migapnu ng'asheesu seaniin gajeang'ng'waanyeagwa ak geesawaneegwa, nea geayadeagwa gealga sinnealshachcheewa ak gajeejakseegwa ghealooniga ak gajeayadeagwa madeeda sugoodiga hees ea madeeda fuga hees ambaliischi aba gheawungeasu.
42021013	Ak abeeda gili gayghoaw muwwunooda aba heedeang'wa.
42021014	Asi ong'ng'ooysiina jeesingeagwa ak ea adootteemshi aba gichchea ashaayda ng'asheega;
42021015	aba gideaba gaydagoneegwa ng'asheega ea weaghumeeda jea inyeessa eara weajoodigeagwa ghwaraay ng'alealleeda ghana gichchea ghwashang'da.
42021016	Ak gayghaghaseagwa ghweanigeagwa ea gheamadigeagwa ea oorjooga geamadu, ea buweadeegeagwa ea fuga oduupcheewi nea mwaatkwa gaygwanuusseegwa;
42021017	ak agooga gajeasteagwa aba gheawungeasu.
42021018	Ea mayghwaroat eara budeanjagi bea iheenngeagwa.
42021019	Ak agooga aba milikghteaydeang'wa gajookghuuha eaweegeagwa.
42021020	“Asi iyoadaayi mujiineeda Yerusaleemu nea nineaweesa lugooda, abeeda anala gideaba nineekkiit nyaroadaannyi.
42021021	Nea fuga mida Yudeeya ea dasalsiina iheenga gijeega, nea gea mida mujiin ea daritteaysiina nea gea mida gharang'da ea adiidu ghapka jeani;
42021022	aba gideaba eawoojigiga gajea gea sawanadeeda ak ghoaw gida nyaashta ng'ooruutka.
42021023	Dashageada gadeemga mideawa diibiga ea gea areerji diibiga aba askwearjoojikka! Aba gideaba gayghwadaa ng'asheanda ng'waan, aba gideaba gaygwanda sawanadeeda haw jeeda ng'eanyiida ea nyarasta aba badaydeaba fiisu;
42021024	Ak gajeenuseadawa bwaanga nea suuk geattabwaardawa jeeda emoojiga sean nea Yerusaleemu gayghoalla emoojiga ea ghwahidu damanda fuga emoojiga.
42021025	“Gajadaaha gwadeagwajeega aba gheang'da aseetta ea sheeda ea miinga, gayghwanyas emoojiga jeeda ng'eanyiida sawanadeeda nea ghahamng'eanyi aba nyeashta laweajajeega basooda,
42021026	buuneeda gaygoohiili aba muuwda aba gimuukghnooda gichchea gwahissa ng'eanyiida, aba gideaba uurda mida humng'eeda gajeettuumduum.
42021027	Ak gajeadaah Balleanda Siida nea ghwaana jeeda shamoghooda nea gwandeawa uurda ea gigheambiitta haw.
42021028	Asi ghamneawa ng'asheesu iihidu ghoahalli geat, amiinada ak goong'ullay humng'eeda, aba gideaba nineekiit lealnoodeang'wa.”
42021029	Hean iiduw gwarukusa saawa galeega nea gwayeeshsha, “Ang'ulla shabogheechcheanda ea geediga suurja sean;
42021030	Iyoadaayi nea ghafirfiir seenga nyawiiri, abeeda goojeeng'u gideaba doomeelda nineekkiit.
42021031	Asi eara agooga iyoadaayi ng'asheesu nea gapnu, anala gideaba sugoochcheandumeeda Aseetta nineekkiit.
42021032	Aba huumwa geayeeshshineegwa jeachcheengsu bea ghamneawean mayghwanaawuda nea miyadaaha ng'asheesu.
42021033	Humng'eeda ea ng'eanyiida gaygammudean. Duukku ng'asheesu ea maygammudean eara hay.
42021034	“Asi afra geat adagoobal guroruunatkeagwa beeshkweeda ea booktuumeeda ea eaweesu bea ghamneawean, ea gwashameegwa eaweettida; gawuurji gidang'ng'oonnyiida ghudumbwaada haleanjeeda;
42021035	aba gideaba niih gichchea gwahissinda fuga sean abiitta badayda ng'eanyiisseani.
42021036	Asi agooga afra geaet galaagasean, nea ghoamwaashchi Aseetta gagoonegwa uurda jea oattaraamwa ng'asheesu sean jea gapnun, ea aminaada aba madeeda Balleanda Siida.”
42021037	Inyeessa gonealshi askweari aba jeeda gheeda sibatta Aseetta, nea eawa gwaritteawa jeeda mujiini ak gawa gobiida uhuuda gijeeda suguura Masaytuni.
42021038	Hean inyeessa sakteayda duw gaweay buuneessean headaannyi eelleeysiit aba jeeda gheeda sibatta Aseetta.
42022001	Hean abeeda ea nineekkiit ghwelmeeda mukkattajeega miyeayiin hamiira suguura Basakka.
42022002	Nea ashoohoodiga hees ea ng'oorshoodiga abeeda gwanda jeeda gassooda gichchea ghoang'ng'waayda ak gwanuus; ak iiduw ghoawal buuneeda.
42022003	Hean ghoabiitta Shattaani jeeda Yuudayda suguura Iskariyotte, nea gaba jeedeaba fugiga attamaniyyeenyean;
42022004	Ng'atta gawa goobalool ashoohoodiga hees ea shirikkareeda hees gidajea ghwalaapta bwadaw niny aba saawa.
42022005	Gahoosan saawa muuchchi ak gwaheelleesa gideaba gajeattaw lappiya.
42022006	Hean ghamwas ak gagasa gheatta jea ghwalapta bwadaw nea manda hiji emeeda.
42022007	Ghwahidu eaweeda ghweelmeeda mukkattajeega meayiina hamiira, nea eaweetta sinuusa dayeenda gisilleanda ghweelmeeda basakka gil.
42022008	Iiduw gojeakta Yeesu Betro ea Yohaana nea gwayeeshsha, “Aweayeena asissina heechchea eyeaksiina Basakka.”
42022009	Ak geeyeeshsha, “Gigasayi eang'aabwa aba yeenu?.”
42022010	Gwayeeshsha saawa, “Ang'ulla, iyoahitti mujiini gajaroonnyeewana ng'edeeda sar sirbiida beega; ghoayaachchi geashtaannyi ea ahitta gheeda jea gawa jeeda,
42022011	goyeeshshi siida bea gheeda, ‘Gwayi Ginealshochcheanda, abwaara ghoriini siyeaksi basakka aniini ea ginealangeasu?’
42022012	Ak gayghoahimneegwa ghoorini haw sideeksa uhuumba nuut, ak ea sittamdaam; ak goosissi jeani.”
42022013	Hean Gaweay amwahitta ghwadaakta ng'asheega sean gidagwachchi rukutteayda; hean gwasissin Basakka.
42022014	Hitta damanda agiischooda goopteada niny ea giijasoodigaaschi gweagiischi.
42022015	Ak gwayeeshsha, “Neagasayi muuchchi daak basakkeani aniini ea agooga heeda miidanyasa hang'weanidooda;
42022016	aba gideaba geayeeshshineegwa, mayguttaak ea eahhiit aba jeeda sugoochcheandumeeda Aseetta.”
42022017	Hean gageanu bayookta, ak gabadischeesa ak gwayeeshsha, “Oang'ng'waanya gili, ak goolakkisiina geat;
42022018	aba gideaba geayeeshshineegwa, majaguttali mideega haghweega misabiibu, ea ghwahidu sugoochcheandumeeda Aseetta.”
42022019	Ak gageanu mukkatte, ak gabadischeesa ak ghabwanachchi ak ghoadawaada saawa nea gwayeeshsha, “Niih saseedeanyu gil siittayda aba badahuukkeagwa. Ahinniidunu aba gipkeatteanyu.”
42022020	Ak gwahindunu eara bayookta ing'atta agiischooda gwayi, “Bayoogi geahhiida appadahuukkeagwa neajeeda eesh aba foojeandeanyu.
42022021	Ak gong'ulayi geattinda siichchea ghwalaabwan bwadaw geambuchcheewi aba hiji.
42022022	Asi Balleanda Siida gayghabeada gidaghayi sibean eerarsiinda ak ea dashageada siidida jea ghwalaabwan bwadaw!”
42022023	Gabissa gonyeari geat saawa, nea gwayi, Ng'eaha niih aba jeedeanya jea gwasin ng'asheanjiin.
42022024	Iiduw gwardu sheang'nyeeda aba jeanyaawa gideaba ahaw ng'eaha aba jeedeanya.
42022025	Gwayeeshsha saawa, “Sugoodiga emoojiga inyessa gombaliischi aba heannyaawa; giikka mideawa ghealmbalmeedean aba heannyaawa geguura fuga weeda buuneeda.
42022026	Agooga ea miih gichchea awurjeewana; aba agooga siida gasa hawunda dawuurjeewana siida mwanang'eawa sean, nea siida gasa ghang'atta mwadi dawuurjeewana siida gadiyeeda.
42022027	Aba gideaba ahaw ng'eaha, siida apteada ak gweagiischi, ghana siitta gadiyeesa buneedeani? Ak ghaghanyi gajea siitteani agiischiini. Ak aniini aba jeedeang'wa geawurjeewi siida gadiyeeda.
42022028	“Agooga gowoschi fuga ghayi milikkiida galagasean sea aniini aba jeeda simsindeanyu;
42022029	gawuurji gidaghayi gondaneani Bwaabwa sugoochcheandumeeda, earaniini gaydagooneegwa,
42022030	Ak gajayeagiischeena nea goleeshi aba jeeda sugoochcheandumeedeanyu, nea goppitpiidi horgajeega sugoodiga ak gorgweaksi doshin damaniyyeenya bea Israeeli.”
42022031	“Simon, Simon, ng'ulla, Shattaani gagasseegwa ghoalealdaneegwa nngano,
42022032	ak aniini ea namwaaschi Aseetta amwasuunya masaweagaagu, ama ibiikeani gimajeegi oorjooga geamadu.”
42022033	Hean gwayeeshsha niny, “Ng'uttamiida, geawoschi hidaat eara etteayeena ghealooniga ghana dami.”
42022034	Gwayeeshsha, “Geayeeshshineey, Betro, eannean maygoguul nnghaghooda eaweani nea miishaang'aan niba samwagu gideaba ginallaan.”
42022035	Gwayeeshsha saawa, “Damanda eajeakteawaneegwa, nea mondeawani shageeda ghana sandakwajeanda ghana geekka, abeeda gwanda gida nishoadeweegwa?” Geyeeshsha, “Mandana.”
42022036	Gwayeeshsha saawa, “Ghamneawa siida mideawa shageeda daada, ak gwasnu eara dea mideawa sandakwajeanda. Nea siida mandeawana bwaanga ea dashaayda hang'daannyi ak ghwasha.
42022037	“Aba gideaba geayeeshshineegwa ng'ooruussu majaghanyi ea meahhiida aba badaydeanyu, ‘Aba gideaba geegalageat sea fuga munyas,’ aba gideaba gissung'waar appadaydeanyu gwanda mudeanoadaannyi.”
42022038	Hean gwayeeshsha, “Ng'uttamiida, ang'wearda, hiji gwanda bwaangaji iyyeenya.” Gwayeeshsha saawa, “Gwadeay.”
42022039	Iiduw gwariitta ak gawa gawuurji gideaba eawoojusu, ea ghwahitta giijeeda Masaytuuni, nea ghwaat geeshta ginealanga.
42022040	Hitta hooweani gwayeeshsha saawa, “Amwaasha Aseetta adiiduw gesmeegwa ak ghoappitti jeeda samsiinda.”
42022041	Ghwanung'wa saawa heeda, ak ghwaloat geash gili ayang'da jakteayda lagheaneeda, ak ghang'uda gutng'weakkaaschi ng'eanyi ak ghamwaash Aseetta, ak gwayi,
42022042	“Bwaabwa, igidiibwariiydi gil gischoarjaan bayokcheanji; nea adaghoaw gideagassiidi, nung' ghoaw daang'u.” [
42022043	Hean ghwahidu malaykajeanda leabu humng'eeda ak ghoadaw uurda.
42022044	Iiduu nea gwanda jeeda sawanadeeda, hean ghamwaash seetta muuchchi; ak gawuurji gheawwochcheandaannyi foojeanda nea goobitpissa ng'eanyi.]
42022045	Ng'eada mooshta Aseetta, nea gabiikta heeda ginealanga, ghwahitta nea nilil aba gideaba ning'ut giseaneega,
42022046	ak gwayeeshsha, “Ghwasaan anda goolilli? Ang'eatng'eada amwaasha Aseetta adiiduw ghooppitti jeeda simsimda.”
42022047	Miighoabiit ghuutta aba baloolda ghwahidu emeeda nea godeana siisi suguura Yuuda, bea jeeda ginealanga attamaniyyeenya, nea gooshooyna saawa. Gwaneekkiissa Yeesu ak ghwasam gheatta;
42022048	gwayeeshsha Yeesu, “Yuuda ghamneawa gilaabi bwadaw Balleanda siida aba samitta gheatta?”
42022049	Deagu fukka mideawean gwayeeshsha, “Ng'uttamiida gajeabwarana bwaangajeega?”
42022050	Gafagu siyagi bwaangeadaannyi ak ghwalas soomjeanda ashoohoochcheanda haw ak gwalaksa ng'eanyi iitta geattinda dugwa.
42022051	Gwayeeshsha Yeesu, “Anung'waada nideay!” Ghoang'ng'waay iitta ak ghoahaap.
42022052	Ng'atta gwayeeshsha Yeesu ashoohoodiga hees, ea shirikkareeda gheeda sibatta Aseetta ea gweargwa, buwa ghoang'ng'waay niny, “Ghoapkaandi gili oapkaanji oang'ng'oonya mareangheanda, nea gooyeadu bwaangajeega ea gulupkeakka?
42022053	Eajusu nea gendeaydooschi galeagasean aba jeeda gheeda sibatta Aseetta, ghanea miyoang'ng'wanyaan ak ghamneawa niih ea damandeang'wa gil ea uurda misaneeda.”
42022054	Hean geang'ng'waay ak geayaat ea eayaat gheeda Ashoohoochcheanda haw. Gamaseaw Betro nea sheagi;
42022055	iiduw geayyeat beasta aba bugharjeanda daghatta gheeda nea gendeayi sean, ak eara Betro gwanda hiji.
42022056	Ng'atta ghwadaah hutpa gadiyeeda nea gwanda heedeesh ak gohang'ooysa ghaang' ak gwayeeshsha, “Eara siisi gwandeaydooschi sea niny.”
42022057	Ghwashaang' nea gwayeeshsha, “Gatmooda, siisi aniini mwaanali.”
42022058	Miigageawiit ghwadaah siinuut ak gwayeeshsha, “Eara ang'iing'i gibeahi jeedeaba fukka.” Gwayeeshsha Betro, “Siida meabeahi.”
42022059	Iiduw nea ning'atta aseedeanagi gwayeeshsha siinuut, “Aba huumwa siisi earada goodeaydooschi niny; aba gideaba niny siida Galilaaya.”
42022060	Gwayeeshsha Betro, “Siida, mwaanali eara gidinyaashi.” Deagheatta damani duu gabaloolean, goguul nnghaghooda.
42022061	Ghwayam geaw Ng'uttamiida ak gang'ula Betro. Ghoapkaat Betro ng'asheanda Ng'uttamiida, gidaghayi rukusiinda gideaba, “Eannean heeda miigoguula nnghaghooda gajea niheawanaan niba samwagu.”
42022062	Hean gwariitta jarooda ak goyyeawda muuchchi.
42022063	Ghwahitta Fukkeanji gwachchi ang'ng'waay Yeesuun ak gwashka nea ghabwar;
42022064	Gegeanu ak geeduukta gheanyanga ak geppearsa nea geeyeeshsha, “Heappi rukuneasa siida lasnyi?.”
42022065	Ak gerukusa ng'asheega saang'a bea ging'weakkwa.
42022066	Sakteayda nea gorearu aseetta, gabadageat gweargwa sea ashoohoodiga hees, ea ng'oorshoodiga, ak geyeadu madeeda girgweageeda, ak geeyeeshsha,
42022067	“Iiwosi Gristo, girukuneasa.” Gwayeeshsha saawa, “Eara darukuneegwa, majaghanyi amwasa;
42022068	ak eara daanyaashcheagwa ng'asheanda ea mwajashaaha.
42022069	Nea gidang'eada ghamneawa Balleanda Siida gaygoopteada aba meatkweeda geattinda dugwa bea Aseetta hoauur.”
42022070	Gwayeeshsha sean, “Aba sarean guwasi Balleanda Aseetta?” Gwayeeshsha saawa, “Goorgu agooga gideaba geawoschi.”
42022071	Hean geeyi, asi gudeegassa mushooduspwa naaha? Aba gideaba siyiing'si geat ng'asheega ghuuttaannyi.
42023001	Ghang'eatng'eat Fukka sean bea girgweageedean ak ghwaat madeeda Bilatto.
42023002	Geang'ng'eat giheakteayda nea geeyi, “Geadaayi siisi nea ghoaschoarda emeedeanya, aba gideaba ghoaghuumwaneesa ea meattai Gaysaari gwaadi nea gwayeena niny Gristoyda was sugoochcheanda gil.”
42023003	Ghoanyaash Bilatto nea gwayeeshsha, “Assang'iing'i guwosi sugoochcheanda Yahuudi?” Ghwasha niny ak gwayeeshsha, “Gidirukuteaydi ang'iing'i gil.”
42023004	Gwayeeshsha Bilatto Ashohoodiga hees, ea emeeda, “Mwadaahi ng'asheanji muy aba badaydeaba siisi.”
42023005	Godiiktiiksa muuchchi nea gwayeenniisa, “Siisi ghoang'waal buuneeda aba ginealshoadaannyi aba ng'eanyiida Yahuudi sean, ghang'eada Galilaaya ea ghwahidu hiji.”
42023006	Iiy Bilatto ng'asheesu ghoanyaashta siisi ea gaba ng'eanyiida Galilaaya.
42023007	Nyas iitta gideaba gwanda ng'eanyiida sugoochcheanda siyi Heroode, ghwaat heeda Heroode aba gideaba damandida gwanda Yerusaleemu.
42023008	Gahoosan Heroode muuchchi idaa Yeesu, aba gideaba ghayi nigeawiit gagaseadayyi deaktaannyi, aba gideaba ghayi ninyas iittaannyi nea gagasa ghwadaah gwadeagooda jea gwasin.
42023009	Ghoanyaash ng'asheega saang'a; ak ea mwasha.
42023010	Ghang'eatng'eat ashoohoodiga hees ea ng'oorshoodiga ak ghoahaakta muuchchi aba urda.
42023011	Gafool Heroode sea shirikkareadaannyi ak gwajuuga, ak gekkwealsa hang'i mideawa ormeeni miy ak geatealda heeda Bilatto.
42023012	Ghang'eada damandida gwaduupchi Heroode ea Bilatto, aba gideaba ghayi ammwadi gwanda fuurjeeda dageascheeda nyawa.
42023013	Iiduw gaguursa Bilatto ashoohoodiga hees sea fuga ahaaghwa ng'eanyiida ea buuneeda,
42023014	ak gwayeeshsha saawa, “Siisi goyeadu heedeanyu nea goyeennyi nischoarda buuneeda. Iiduw nea geasikteawi ng'asheanji aba madeedeang'wa, ea mwaadaahi aba headaannyi gidinyeanda was sean oahaaktaawi;
42023015	nea eara Heroode godelneasa siisi aba gideaba mandeawana gidinyeanda miisa miyeeda;
42023016	aba sareani gaydanung' eabwar ak geasiksi gawa.” [
42023017	Aba gideaba iissa gammiisa gideaba gaygoottissa siyagi mida ghelooniga aba damanda ghwelmeeda.]
42023018	Hean gojuur sean nea gwayi, “Geanda siisi ak gisiksi Baraaba,”
42023019	nea niny ea siida sijaksa ghealooniga aba gideaba ghwanung' ghaghoakghoayda emeeda mujiini ea gideaba gwanuus siida.
42023020	Gabiikta Bilatto gobalool saawa nea gagasa gwasiksa Yeesu;
42023021	gojuur nea gwayeeshsha, “Angoora, Angoora niny!”
42023022	Gwayeeshsha gichcha deaba samwagu, “Nea gidinyeandeaba siisi ea naaha gil? Mwadaahi ng'asheanji jea enuusa, asi gaydabwar ak geasiksi gawa.”
42023023	Gojuur muuchchi aba uurda nea gagasa engoor. Ea gwajoriischi gijureanda nyawa.
42023024	Gorgweaksiinda Bilatto gidagassiida buuneeda.
42023025	Gwasiksa siitta ghayi sijaksa ghealooniga nung' ghaghoakghoayda buneedean, ea gideaba ninuus siidean, was dea gasa saawa; ak ghoadayda Yeesu aba gidagassiida saawa.
42023026	Iiduw nea geayaat, geroonnyi Simoneeda ng'eanyiida Girene, nea abeeda gwaleabu neayeeda, ak geang'ng'waay ak geanung' ghwasar behiidida nea ghwaat Yeesu geeshta.
42023027	Ak ghwaat geeshta emeetuw, ea gadeemga aat geeshta nea gaguuttu heareega nea gooyyeawda.
42023028	Gwayamsa geaw Yeesu ak gwayeeshsha, “Haweega Yerusaleemu, adooyyeawdaneani, oyyeawda geat ea diibigeagwa.
42023029	Asi ang'ulla, gayghwahidu eawoojiga jea gwayeena, ‘Ghang'wana gea was sonung'weega, ea jeesinga moang'ng'wa gwaji, ea gidinga miiyereer!’
42023030	Hean gaygwayeeshsha giijeega, ‘Oppedeayseasa;’ ea heayeeniga, ‘Afunyeesa.’
42023031	Aba gideaba isisissa ng'asheesu geetta shabwaat, gaygawuurjiin aba geetta ghajaam?”
42023032	Hean geayaat eara fiih iyyeenya adiiy enuusuudayyi niny.
42023033	Iiduw nea sihitta hiji suguura Geapkeeda Uhuuda, gengoorsa uhuuda behiida, sea fukka adiiyiin, dea manda geattinda dugwa niirja gwanda geattinda ghadaam.
42023034	Ak gwayi Yeesu, “Bwaabwa, eaniiyean samsiina fiisu; aba gideaba mwanala gissin.” Hean geelaja hang'wakkaaschi ak geng'alealleesa.
42023035	Ghaminaada buuneeda nea geeng'ula, nea fukka ahaaghwa ng'eanyiidean gang'ula nea gwashka nea gwayeena, “Gwalealu suurja, asi dalealna geaw, iiwas Gristoyda Aseetta loat niny!”
42023036	Eara fuga shirikkara gwashka ak gaweesa ak ghoadaw beesu ng'weani,
42023037	nea geeyeenniisa, “Iiwosi sugoochcheanda fuga Yahuudi, gilealu geaw!”
42023038	Gwanda ng'ooruutka uhuuda behiidaannyi sung'waar, “Niih sugoochcheanda Yahuudi gil.”
42023039	Gwayeeshsha siyagi adiiy gwachchi singooruudayyi sea niny, “Ang'iing'i muwosi Gristohi? Asi lealni geaw ak gilealneasa eara aseasa!”
42023040	Hean gowoowsa niirja nea gwayeeshsha, “Ang'iing'i miiwali eara Aseetta, nea eara ang'iing'i gindi jeedeaba girgweaksiini?
42023041	Niih gammiiseasa aseasa, aba gideaba geanyaschi gimeardeanya aba gissisinnyi, nea siisi ea miigwasin gidamuy wassean.”
42023042	Ng'atta gwayeeshsha, “Yeesu apkaadaan ihitti jeeda sugoochcheandumeadaang'u.”
42023043	Ak gwayeeshsha, “Aba huumwa geayeeshshineey askweareeni, gajendeayesiina nyeamus.”
42023044	Geeyi bwak ama gul aseetteaba lah gwaduk ng'eanyiissean misaneeda ea gaba aseetta shageash,
42023045	iiduw nea gagarbiit aseetta; hean ghang'at bugusta hang'dida subwaasha jeeda gheeda sibatta Aseettean nibiyyeenya.
42023046	Ng'atta goyyeawda Yeesu nea gojuur muuchchi nea gwayi, “Bwaabwa, nayiinnyi guroroodeanyu geattingaagu!” Ahiit balooli ghoabitta.
42023047	Daah shirikkarajeanda haw gwaduumsheesa Aseetta nea gwayi, “Aba huumwa siisi ea doabiiwaat!”
42023048	Daah emeeda gwachchi bwatgeat aba hoowa nea ghwadaah ng'asheanjiin, gabikta gealga nyaawa nea gagiisan.
42023049	Nea fuga sean duupchi ea gadeemga ghayi adeana aba ng'eanyiida Galilaaya, ghaminaada nea sheagi nea ghwadaah ng'asheeu.
42023050	Aba damandida gwanda siisi suguura Yoseefu was siida mujiineeda Yahuudi siguura Arimattaayu. Niny abeeda gaba gweargwa girgweageeda nea ng'eeni, ak gabiissa ea doabiiwaat,
42023051	nea niny ea mwamwasa gidagasa saawa ea gissin, nea abeeda gomuukku sugoochcheandumeeda Aseetta.
42023052	Ghang'eat siisi ak gawa ea gawa heeda Bilatto ama hitta gamus musta Yeesu.
42023053	Ng'atta gorareang'u ak gokkwealsa hang'da miy ak ghwayiin jeemba bung'eeni mida jeemba laghaana ghayi miyeebung'sa siih.
42023054	Nea eaweechcheanji ea eaweetta sing'aap gil jea ghwahinna sabattoohi.
42023055	Nea Gadeemga ghayi adeana niny leabu ng'eanyiida Galilaaya ghwaat geeshta ghwadaah bung'eeda ea gissibuyda;
42023056	hean iiduw gabiikta ghoah ak gwasin nagheeda ea geediga ng'andidi. Ak gafuuf eaweeda Sabatto gwahinda gidanyashta digheanda.
42024001	Iimuchchu eaweeda madeeda bea wikkajeanda, nea ghaghar gayeew, gaweay heeda bung'eeda, nea ghwaat geediga ng'andidi nisin.
42024002	Hean sihitta geadaah lagheaneedida nea sishsheagiida ghuutta shoomanda bung'eeda,
42024003	iiduw nea gaweay jeeshshomanda bung'eeda ea mwadaaha muusta.
42024004	Damani duuw ghahamwang'eanyi aba ng'asheanjiin, hean ghamiinaada fiih iyyeenya aba murdeannyaawa nea gookwa hang'weakka meang'meang'i;
42024005	damanda duughang'uda muuwda nea ghwahiiy geat gogeal iheenga nyaawa ng'eanyi, gwayeeshsha siih saawa, “Ghwasaan andagoogaseadayyi siida majeeck aba jeeda fuga nimeewa?
42024006	Oapkaada gidaghayi rukuneegwa, damanda duuw gwandeewa Galilaaya,
42024007	gideaba, Balleanda Siida gajeayiin geattinga fuga ring'eega, ak gengoor, ak gwaduudu eaweetteaba samwagu.”
42024008	Hean geapkaat ng'asheagaaschi,
42024009	bikna hooweanji bea bung'eedean gaweay ghoadaw iitta ginealangiga attamwanagiin ea buneessuurja.
42024010	Nea Mariya Magdaleena gil, ea Yoana ea Mariya gheamatta Yakkobo, ea gadeemga suurja gwachchi mideawean suuh fuga rukusa giijasoodiga iitteaba ng'asheesun gil;
42024011	gawuurji ng'asheesu aba heannyaawa duguuga mwadagha, ak ghanyea meamwasa.
42024012	Aka gawuurji ng'asheega nyaawa aba heannyaawa duguuga mwadaagha, nea ghanyea mwamwasa. Ng'atta ghang'eat Betro ak ghafwach ea ghwahitta heeda bung'eeda, ak ghwahiiy geaw gong'weersa jeeda, ghwadaah wegeakkiga sibung'dean akghwahit; hean ghang'eat gawa nea ghaham ng'eanyi aba ng'asheega bunu.
42024013	Eaweettida gaweay fiih iyyeenya aba jeannyaawa gharang'i suguura Emawu, nea sheageewa Yerusaleemu jea ghoahiitta aseetta iyyeenya hitteayda,
42024014	gabalooleadawa iitteaba ng'asheekka nndeareetta bunuun.
42024015	Aba damani balloleadawa nea gonyeari geadiin, gawa Yeesu ea gwaneekkiissa ak godeayi.
42024016	Geadukuta gheanyanga nyaawa ea mwanala siida was.
42024017	Hean gwayeeshsha saawa, “Ng'asheespa naaha obalooleadawi nea goweayiin?.” Ghaminaada nea niikkaroomnyi gheamamuunatka nyaawa.
42024018	Ghwasha Siyagi aba jeannyaawa, suguura Gleoppa ak gwayeeshsha, “Neada ang'iing'i guwosi rabascheanda nea gubwaageawi aba Yerusaleemu mwanala ng'asheega sisiin aba hiji askwearjoojusu?”
42024019	Hean gwayeeshsha saawa, “Ng'asheespa naaha?” Geyeeshsha niny, “Ng'asheega Yeesuuyda Nasareetti, ghayi was sibaneeda mideawa uurda sinooda ea baloolda aba madeeda Aseetta ea dea buuneessean,
42024020	ea gidahaaktaayda ashoohoodigasa hees ea fuga ahaaghwa ng'eanyiida ak ghoadayda ergweaksiina miyeeda, ak gengoor.
42024021	Nea abeeda aseasa geararji gideaba niny siichchea ghoaghu Israeeli gil. Gilnuut gichcha askwareani ea deaba samwagu aba ng'eetta ng'eada ng'asheesu.
42024022	Gabiissa gwanda gadeem bea ng'eang'deanya gwachchi nung' eabeala. Weay bung'eeda sakteayda duuw
42024023	ea mwadaaha mustaannyi; ak ghwahidu ak gwargu gideaba niroonnyi sea malaykajeanda eeshsha ea majeek.
42024024	Eara fiih suuk gichcha gwachchi sindeawi gaweay hoowa bea bung'eedean ak ghwadaakta gidagwachchi rugu gadeemgiga; nea niny ea meadaaha.”
42024025	Ng'atta gwayeeshsha saawa, “Ea fuga dasheahi, mideawa guroruunatka hang'oonyi ak amwamwasa eara ng'asheega ghayi rugu sibanga!
42024026	Mammisiina gideaba Gristo gayghwanyas sawanadeeda ama ng'atta gawa jeeda gigheambiittaannyi?”
42024027	Hean ghoang'eada Muusa ea sibanga sean, ak gwarukusa saawa ng'ooruutka sean bea ng'asheega bwadaydaannyi.
42024028	Gaweay ea gwaneekkiissa gharang'dida gwachchi weayiin. Ak gwahinda geaw giligasa ghang'atta,
42024029	hean gemearmearani nea geeyeeshsha, “Shinya endeayeena, aba gideaba niisha Aseetta ak ea nihiidu eaweeda.” Hean gawa jeeda gheeda ak gwandeayi.
42024030	Damandida mideayeewa aba agiischoodean gageanu mukkatte ak gang'ushsha ak ghabwanach ak ghoadaw saawa.
42024031	Ghwajaada gheanyanga nyaawa, deagu ghwanal gideaba ninyi, ama ng'atta ghwaroada gheanyanga nyawa.
42024032	Gonyeari geat nea gwayeena, “Neada jeesingaasa ea mwayeadana beasta damandida gwachchi abaloolaneasa aba naweedean, nea gang'achcha iitteanya aba gidaghayi nyaah ng'ooruutka?”
42024033	Ghang'eatng'eat damandida ak gabiikta Yerusaleemu, ak ghwanyasa hoowa giikka attamwanagiin nea gwandeawa giikka eawooschu mideaydooschiin,
42024034	nea gwayi, “Humwa gil niduudu Ng'uttamiida, geabwada nihiimsa geaw Simon!”
42024035	Hean ghoadayda iitteaba ng'asheekka bussa aba naweedean, ea gida siyi bwak ea ghwanalda saawa gideaba ninyi damanda bwanaja mukkatte.
42024036	Damani duuw gwandeawa jeedeaba baloliin, ghaminaada Yeesu appugusta nyaawa.
42024037	Ghahamng'eanyi ak ghabeal muuchchi, nea ghaghay gili daah malonghajeanda.
42024038	Gwayeeshsha saawa, “Ghwasaan anda nung'deagwa muuwda, ak ghwasaan anda goonyearayi geat ng'asheesu aba jeesingeagwa?
42024039	Ong'ng'wersiina geattingeasu ea geeshangeasu, gideaba aniini gil; ong'ng'waanya eara saseedeanyu ak ghoadaayi; aba gideaba malonghajeanda mandeawana saseeda ea geekka gawuurji gidoadaaktanaan ghamneawa.”
42024040	Iiduu ne ning'atta rukunoodeaba ng'sheesu gohiimsa geattingaaschi ea geeshangaaschi.
42024041	Damani miih ghamwasa aba hooseaneegean, nea ghahamng'eanyi nea gwayeeshsha saawa, “Goondeawi gichchea ayaaga aba hiji?”
42024042	Geattaw banajaneeda ghweayeanda sibeash.
42024043	Gageanu ak ghwaak aba madeannyaawa.
42024044	Hean gwayeeshsha saawa, “Suuh ng'asheegeasu ghayi earukuneegwa, damanda sindeaydooscheewi, ak abeeda ng'asheega appadaydeanyu aba jeeda deaweedeeda Muusa ea sibanga ea gittaabooda Nyiigheega gajeahhiit.”
42024045	Ng'atta ghwajaat fughareenga nyaawa ghwanal ng'ooruutka.
42024046	Ak gwayeeshsha saawa, “Niih gidaghayi sung'waarda gil gideaba Gristo gayghwanyas hang'weanidooda ak gwaduuna miyeeda eaweetteaba samwagu,
42024047	ea gideaba duukkuunooda ea samsiinda ring'eega gajeerukkwiida aba gheawungaaschi, aba jeeda emoojiiga sean, ghang'eada Yerusaleemu.
42024048	Nea agooga gowoschi mushoodigeaba ng'asheesu.
42024049	Ang'ulla, geayeaneegwa heelleeda Bwaabwa; asi oppiidana mujiineeni ea egoneegwa uurda leabu humng'eeda.”
42024050	Ghoadoabiiw ea ghoahiitta ng'eanyiida Bettaniya, ak gagatgat geattingaaschi ak gang'ushsha.
42024051	Damani ng'ushshiinean goheelli geaw ak geettiing'da eayaat humng'eeda.
42024052	Ama ng'atta gabiigu Yerusaleemu nea gahoosan muuchchi,
42024053	goobiitta jeeda gheeda sibatta Aseetta nea gwaduumsheesa Aseetta.
43001001	Ghayi aba garayi gwanda Ng'asheanda, nea Ng'asheanda gwandeayi sea Aseetta, nea Ng'asheanda ea Aseetta.
43001002	Aba garayi niny gwandeayi sea Aseetta;
43001003	haleanjeessean geesin aba niny, nea iimanda niny ghanyea maygwanda gil aba haleanjeeda sisin.
43001004	Jeadaannyi gwanda eaweega, nea eaweesu ea weeshinda buuneeda.
43001005	Nea weeshini ghoabwaay jeeda misaneeda, nea misaneeda ea miighoammu ghwajoar.
43001006	Abeeda gwanda siisi sichcheagu leabu heeda Aseetta; suguura gheawungaaschi Yohaana.
43001007	Niny ghwaan ak gamuuwwu iitta weeshinda, ak abeeda ghamwas buuneessean aba niny.
43001008	Nea niny ea miih weeshinda gil, niny ghwaan gamuuwwuu iitta weeshinda.
43001009	Niih weeshinda huumwa gil hidu jeeda ng'eanyiida ak ghoabwaay giliwas siih.
43001010	Niny ghayi abeeda gwanda jeeda ng'eanyiida, nea ng'eanyiida geesin appadaydaannyi ak amwanala ng'eanyiida.
43001011	Niny ghwahidu gheannyi, ak ea mwadeapta fugaaschi.
43001012	Nea fukka sean deapta ninyiin, ak ghamwas aba gheawungaaschiin, ghoadaw uurda jea ghoaweawa diibiga Aseetta;
43001013	Fuga meejiilana naweeda geallaan, ghana gidabwariiyda saseeda, ghana gidabwariiyda siida, geaghus Aseetta.
43001014	Ak iiduw ghoaw Ng'asheandida saseeda ak goobiida jeedeanya, niny ghwannyiit dagheerjeandumeeda ea humeanda ak ea sidaayi, gigheambiittaannyi, gigheambiitta uurji dea Balleanda was haghasheeda leabu heeda Bwaabwa.
43001015	(Yohaana gamuuwwu iittaannyi, ak goojur, “Niih dea ghayi earukku nea geayi, ‘Niih dea ghayi eayeennyi gay gweadu geeshteanyu ak ahaweawaneani aba gideaba gwanda madeedeanyu.’ ”)
43001016	Aba hidoadaannyi aseasa sinyaschi dagheerjeanduumeeda nea gettaguurji.
43001017	Aba gideaba deaweeda geegu aba naweeda Muusa; nea dagheerjeandumeeda ea huumeanda ghapkaana naweeda Yeesu Gristo.
43001018	Manda siida nidaah Aseetta; Balleanda was haghasheeda, mideayi sea Bwaabwa, niny siida adaajiidi.
43001019	Niih gidamuwwu Yohaana, gojeakta fuga Yahuudi mida Yerusaleemu ashoohoodiga ea fuga Laawi ghoanyaash gideaba, “Guwosi ngeaha?”
43001020	Ghamwas ak ea mwashaanga ghamwas, nea gwayi. “Aniini meawosi Gristo.”
43001021	Gennyaash niny, “Ak guwosi ngeaha? Guwosi Eliyahi?” Gwayeeshsha, “Meawosi,” Geyeeshsha, “Abeeda guwosi sibaneeda?” Gwayeeshsha, “Manda.”
43001022	Geyeeshsha niny, “Asi ang'iing'i guwosi ngeaha? Rukuneasa ak geyeassi iitta fuga ajeakneeasa. Giyeaniin appadaydaang'u?”
43001023	Gwayeeshsha, “Geawoschi ghuutta siida nyearra jeeda dareapcheenda. ‘Olleappa naweeda Ng'uttamiida,’ gawuurji gidaghayi rukuteayda sibaneeda suguura Isaaya.”
43001024	Fiisu abeeda gojeagu Farisayajeega.
43001025	Ng'atta geannyaash nea geyeeshsha, “Ang'iing'i imuwosi Gristo ghana Eliya, ghana sibaneeda anda gibattisanayi buuneeda?”
43001026	Ghwasha Yohaana nea gwayeeshsha, “Aniini geabattiisananeegwa beega, ak gwanda jeedeangwa siida minaada nea moanali,
43001027	Siisi gaygamaseawnean ak aniini ea mammisean gideaba gaydeameew deanga geakkaaschi.”
43001028	Ng'asheesu seaniin geesin aba hoowa bea Bettaniyaan gigheawda Yordaan was heeda abattiisanniisa Yohaana buuneeda.
43001029	Muchchu ghwadaah Yeesu nea ghwaan headaannyi ak gwayeeshsha, “Ngulla Dayeenda Gisilleanda bea Aseetta jea gageanda ring'eeda jeeda ng'eanyiida!
43001030	Niih dea ghayi earukku eayeennyi, ‘Gwanda siisi jea gamaseawneani, aba gideaba niny ghayi gabay gwanda madeedeanyu, aba gideaba gwanda madeedeanyu.’
43001031	Aniini siisi ghayi mwaanali, amaduw ghaawunnyi deabattisana beega ak abeeda getteajiissa Israeeli.”
43001032	Ng'atta gamuuwwu Yohaana ng'asheega nea gwayi, “Nadaayi Gurorooda gwashubeanda ghariibajeanda nea ghoabinna humng'eeda ak goobissa uhuudaannyi.
43001033	Earaniini abeeda mwaanali; amaduw ghwanung' siitta ghayi ajeaknean deabattiisan aba beegean gwarukunean gideaba, ‘Siitta jea daaha nea gwashubeesa Gurorooda ak goobissa uhuudaannyiin siida niih diitta jea gobattiisan aba Gurorooda Ghaydidiin.’
43001034	Ak aniini ea nadaayi ak ea neamuuwwu gideaba siisi Balleanda Aseetta gil.”
43001035	Muchchu gabiikta Yohaana ghaminaada sea ginealangaaschi assiyyeenya.
43001036	Hean gang'ulla Yeesu nea ghang'atta ak gwayeeshsha, “Ng'ulla, Dayeenda gisilleanda bea Aseetta!”
43001037	Ghwayiiy Ginealangiga assiyyeenyean niny nea gwargu ng'asheesu ak ghwaat geeshta Yeesu.
43001038	Ghwayam geaw Yeesu ak ghwadaah nea ghwaat geeshta ak ghoanyaash saawa nea gwayeeshsha, “Gogaseadayyi naaha?” Hean geyeeshsha niny, “Raabi” (nea gideaba Ginealshochcheanda gil), “ang'iing'i gibiitti yeenu?”
43001039	Gwayeeshsha saawa, “Abeenni ak gajadaaha.” Ng'atta ghwaat geeshta, ak ghwadaah heeda eajusu abiitta, gobitpiit gwandeawa niny eaweettida abeeda gaba aseetta damanamughuush.
43001040	Iiy oorjeanagi aba jeedeaba giikka assiyyeenyean nea gabalool Yohaana ak ghwaat geeshta Andereya gil, was oorjeeda gennyea Simoneeda suguura Betro.
43001041	Gosheeda ghwadaah Simoneeda was oorjeeda ghaamwat, ak gwayeeshsha, “Sidaayi Masiya” (nea gideaba Gristohi).
43001042	Hean ghwaat heeda Yeesu. Daah Yeesu gwayeeshsha, “Ghamneawa gegureweey Simon Balleanda Yohaana? Asi gajegureweey Geefa.” (Nea gideabeadaannyi ea Betro gil).
43001043	Iimuchchu eanigasa Yeesu beatta Galilaaya. Ghwadaah Filippo ak gwayeeshsha, “Eanni geeshteanyu.”
43001044	Filippo niny siida leabu Betsayda gil, mujiineeda geaba Andreya ea Betro.
43001045	Filippo ghwadaah Nattanaeeli ak gwayeeshsha, “Sidaayi siida ghayi ng'waar Muusa ng'asheagaaschi aba jeeda deaweeda. Siisi ghayi ng'asheagaaschi ghang'waar sibanga. Yeesuuyda Nasareetti, was balleada Yoseefu.”
43001046	Gwayeeshsha Nattanaeeli niny, “Asseara Nasareetti ghoammu gwarinna gilimiyi?” Gwayeeshsha Filippo niny, “Benni daaha.”
43001047	Ghwadaah Yeesu Nattanaeeli nea ghwaan headaannyi, ak gwayi, “Ng'ulla, Israeelajeanda huumwa, manda jeadaannyi ng'uyyeega eara gil!”
43001048	Gwayeeshsha Nattanaeeli niny, “Assang'iing'i ginaldananniin?” Ghwalamda Yeesu ak gwayeeshsha, “Ghwanyawa ghadayeay nea gudumidana guumda shabogheechcheanda nea eara Filippo eamighwaan gaguurneey.”
43001049	Ghwasha Nattanaeeli nea gwayeeshsha, “Rabi, ang'iing'i guwosi Balleanda Aseetta! Guwosi Sugoochcheanda Israeeli!”
43001050	Ghwasha Yeesu nea gwayeeshsha, “Ghamneawa gumwasi aba gideaba geayeeshshineey ghwanyawa ghadayeay nea gudumidana guumda shabogheechcheanda? Asi gaydaaha ng'asheega hees naawa suuh.”
43001051	Hean gwayeeshsha niny, “Aba huumwa, aba huumwa, geayeeshshineegwa, gajadaaha nea ghwajaada humng'eeda, ak gajadaaha malaykajeega Aseetta heeda mwascheeng'da suurja ghwararang'aan ghapka heeda Balleanda Siida.”
43002001	Iimuchchu eaweetteaba samwagu gwanda nyeangiida Gaaneeda mida Galilaaya, eara gheamatta Yeesu abeeda gwanda hoowa;
43002002	nea eara Yeesu ea ginealangaaschi ea suguursa ghapka nyeangiini.
43002003	Iiduw nea ning'at difaayi gwayeeshsha gheamatta Yeesu niny, “Mudugwandeawa difaayi.”
43002004	Gwayeeshsha Yeesu ghaamwat, “Ea iiyya, ang'iing'i gendeayeasi naaha? Damandeanyu miighwahidu.”
43002005	Ghwalamda Gheamatta ak gwayeeshsha soomjooga, “Agooga asna gilinyooh gwargu niny.”
43002006	Abeetta gwanda hoowa sirbaji lah ghayi sisna lagheanga, ak geyiina beega ahunniida fuga Yahuudi aba gimminnoodeaba geat, aba heesinnyeekka jeesinga nyaawa gwalassa galanajeega diktam ghana diktam ea damanamughush.
43002007	Gwayeeshsha Yeesu saawa, “Oannyiida sirbajeesu beega.” Hean geannyiit ea ghwanaawnaawda.
43002008	Ng'atta gwayeeshsha saawa, “Asi aramni ak goyeassi siida haw ang'aatta buuneeda.” Hean geyeasa.
43002009	Iiduw nea gwasamu Siidida ang'aatta buuneedean beegiga, aniyamwa ghoaw difaayi, nea abeeda niny amwanala heeda leabu, (nea soomjookka ghwanyawa ramu beegean ghwanal), gaguursa Siitta ang'aatta buuneedean siida geeshshi
43002010	ak gwayeeshsha, “Eajusu buuneeda inyeessa ghanyi goshoohu difaayi miyaas; amadaa beadi nileeshi buuneeda muuchchi, hean gabiissa goruudu gea munyas; ang'iing'i nukkwa gudumideawana difaayi miyaas eara ghamneawa.”
43002011	Gwadeagooni diitta ghayi sin Yeesu bea madeedean gil aba Gaaneeda Galilaaya nea abeeda ghwanung' eadaah gigheambittaannyi; eara ginealangaaschi hean gabiissa ghamwas niny.
43002012	Iing'atta ghangeat ghwararang'aada gawa Gapernaamu nea godeayi ghaamwat ea oorjooga ghaamwat ea ginealangaaschi; gobiida hoowa askwearjoojusu ng'ay.
43002013	Abeetta gwanekiidean ghwelmeeda basakka bea fuga Yahuudi, hean ghwascheang'da Yeesu gawa Yerusaleemu.
43002014	Ghwanyasa jeeda gheeda sibatta Aseetta buuneeda; heeda mwashaayda heewga suurja ghwashaayda gisilga nea suurja ghwashaayda ghariibajeega, ea gea nyarja lappiyyeeda gadiyeatta.
43002015	Hean gwasin ghealooda, amahit ghahoan buuneesean mideawa gisilga ea heewga aba jeeda gheeda sibatta Aseetta; ak ghoahiida lappiyeeda fuga nyarja lappiya nea gobimbineada measajeega nyaawa.
43002016	Gwayeeshsha fugiga ghwanyawa sheahhiida ghariibajeanda, “Oang'aamwana dugusu hiji; adoonung ghoaw ghooriida Bwaabwa ghoariida sikkeakshachcheewa.”
43002017	Ghoapkaat ginealangaaschi gideaba geang'waar. “Bariinyeegeasu aba gheang'u gayghwaagan.”
43002018	Ghoanyaash fuga Yahuudi nea gwayeeshsha, “Gaysina ana gwadeagu jea eadaaha gideaba gisni ng'asheesu?”
43002019	Ghwasha Yeesu nea gwayeeshsha, “Anyarja gheawi sibatta Aseettean ak gaydadeas aba jeemba askwearjooji assamwagu.”
43002020	Hean gwayeeshsha fuga Yahuudi, “Gheawi sibatta Aseettean ghayi destaannyi gageanu gweannyeew haradam ea lah, ak gaydeasa aba jeemba askwearjooji samwagu?”
43002021	Nea abeeda Gheeda sibatta Asseetta rugu ea saseadaannyi gil.
43002022	Iiduw nea niduunna miyeeda, ghoapkaat ginealangaaschi gideaba ghayi nurgu ng'asheesu, ak ghamwas ng'oruutka ea ng'asheega ghayi rugu Yeesu.
43002023	Damanda mideewa Yerusaleemu aba jeeda ghwelmeeda basakka, ghamwas fuga saang'a gheawungaaschi idaah gwadeagooda sin;
43002024	nea Yeesu amwamwasa fugiga aba gideaba nisikkideawa sean,
43002025	aba gideaba niny ghwanal buuneessean ak ea magassa gideaba gaygamuuwwu siih; aba gideaba niny ghwanal gidamida jeessiida.
43003001	Asi gwanda siispa Farisaayajeega suguura Nikkodeemu, nea ghoahaaghwa fuga Yahuudi.
43003002	Siisi Gaweesa Yeesu eawa ak gwayeeshsha, “Raabi, aseasa geanalli gideaba ang'iing'i guwosi ginealshochcheanda ak gileabu heeda Aseetta; aba gideaba manda siida ammu gwasin gwadeagwajeesu isinayiin, geaghus siida mideayi sea Aseetta.”
43003003	Ghwasha Yeesu ak gwayeeshsha niny, “Aba huumwa, aba huumwa geayeeshshineey siida imebiikta eeji deaba iyyeennya ea mayghwadaah sugoochcheandumeeda Aseetta.”
43003004	Gwayeeshsha Nikkodeemu niny, “Iijea ebiikta eeji siida niheedu? Gayghoammu gideaba gaygabiikta jeeda ghaamwat deaba iyyeenya ak geeji?”
43003005	Ghwasha Yeesu ak gwayeeshsha, “Aba huumwa, aba huumwa, geayeeshshineey, siida imiyeejiilna beega ea Gurorooda ea mayghoammu gawa jeeda sugoochcheandumeeda Aseetta.
43003006	Gissijiila saseeda gaba saseeda, nea gissijiila gurorooda gaba Gurorooda.
43003007	Adihami ng'eanyi aba gideaba geayeeshshineey, ‘Siida geaghus eebiikta eeji.’
43003008	Jeammeeda iissa gagal heeda gasa, ak giyiinyi ghuutta ak ea minali helleabu ghana heedagal, ea giduurji siiidida sijiila Guroroodean.”
43003009	Gwayeeshsha Nikkodeemu niny, “Ng'asheesu ijeagwasa?”
43003010	Ghwasha Yeesu ak gwayeeshsha niny, “Eara ang'iing'i giwosi ginealshochcheanda Israeeli ak aminali ng'asheesu?
43003011	Aba huumwa, aba huumwa, geayeeshshsineey, aseasa geerukku gida sinalli ak geemuwwu gidaghayi sidaayi; amadukku agooga ghanyea mwoamwasi ng'asheega simuuwwu.
43003012	Asi iyearukuneegwa ng'asheega badayda ng'eanyiida ak amoamwasi, abeeda iyearukneegwa ng'asheega mida humng'eeda gajamwastaan?
43003013	Manda siida ghayi nidiyeada ea gawa humng'eada geaghus Balleanda Siida ghayi rarang'aana humng'eeda
43003014	Gawurji gida ghayi attoasta Muusa ichchibooda aba dareapcheeda, gwasnu eara Balleanda Siida gajeattoastunu.
43003015	Abeetta siida jea ghamwas niny gayghwanyas eaweega manda mudeanooda.”
43003016	Aba gideaba Aseetta ghabwariiy ng'eanyiida ea eeyibwak ea ghoadayda Balleandaannyi assakkalealla, ak abeeda siida wassean mwas niny amwaroada ak abeeda ghwanyas eaweega manda mudeanooda.
43003017	Aba gideaba Aseetta ghayi mojeakna Balleanda ghwaan ng'eanyiida, ak gorgweaksa ng'eanyiida, geegasa ghwalalan ng'eanyiida appadaydaannyi.
43003018	Siida mwas niny majeergweaksa; nea siitta mwamwasaan ea ning'aatta girgweaksinda, aba gideaba mwamwasa gheawunga Balleanda assakkalealla bea Aseetta.
43003019	Ak girgweaksinda ea nihi, ghwahidu weeshinda jeeda ng'eanyiida, ak ghabwariiy buuneeda misaneeda ea ghoadaraam weeshinda, aba gideaba sinaweega nyaawa eamunyas.
43003020	Siida sina ng'asheega munyas iissa ghwasit weeshinda, nea ghanyea mayghwaan heedeesh aba gideaba gajiiduw geattaajiit sinaweagaaschi munyas.
43003021	Nea siitta sina humeandean gayghwaan heedeesh, ak geesikteawa sinagweegaaschi gideaba ghoawal gheang'da Aseetta.
43003022	Iing'atta ng'asheesu gawa Yeesu sea ginealangaaschi ea ghwahitta ng'eanyiida Yudeeya, gobiida hoowa sea ginealangaaschi nea gobattiisan.
43003023	Abeeda eara Yohaana gobattiisan aba Aynooni, nekkeewa Saleemu, aba gideaba hoowa gwanda beega saang'a; iissa gaweay buuneeda heeda ak gobattiisan.
43003024	Aba damandida Yohaana miyeayaat ghealooniga.
43003025	Iiduw ghoaptu sheang'nyeeda aba jeeda Ginealanga Yohaana ea siispa Yahuudi aba ng'asheega gimminooda.
43003026	Hean iiduw gaweay heeda Yohaana ak gwayeeshsha, “Raabi, siida heetta indeawi aba gigheawda Yordaan ghayi imuuwwu ng'asheagaaschi eara niny ghamneawa gobattisan, nea gaweay headaannyi buuneessean.”
43003027	Gwayeeshsha Yohaana, “Siida mwoammu ghwanyas gidawassean geaghus dea siittaw leabu humng'eeda.
43003028	Nea eara agooga ghoammuuschi amuuwwuni gideaba geayeennyi, aniini meawosi Gristo, aniini gechcheaknean deashoayna niny.
43003029	Siida mideawa gatmooda bea nyeangiida niny siida geeshshi, amadukku sittuupchi siida geeshshi, iissa ghaminaada nea goleeysiit nea gahoosan muuchchi iyiiy ghutteaba siitta geeshshiin; asi aba sareani hooseanegeasu niheedu.
43003030	Gammiisa niny gideaba gajea ghaloamwat ak ea meawosi aniini ghaloamwaat.”
43003031	Siida leabu humng'eeda ahaweewa sean, nea siida mida badayda ng'eanyiida gaba ng'eanyiida, ak gabaloolla ng'asheega ng'eanyiida; nea siitta leabu humng'eedean ahaweewa sean.
43003032	Niny iissa gamuuwwu ng'asheega daah ea gea iiy, ak ghanyeamanda siida mwas muwwunoadaannyi;
43003033	amaduw siitta mwas muwwunoadaannyiin, abeeda eara niny ea niroor gideaba Aseetta huumwa.
43003034	Aba gideaba siida ghayi ajeagu Aseetta iissa gabaloola ng'asheega Aseetta ak ghoadaw gurorooda nea modeena;
43003035	Bwaabwa ghabwariiy Balleanda, ak aniyiin haleanjeesean geattindaannyi.
43003036	Siida mwas Balleanda gwandeawa eaweega manda mudeanooda; nea siitta moawaala gheang'da Balleandean ea mayghwanyas eaweega, abeeda gaygwanda badaydannyi nyarasta Aseetta.
43004001	Iimuchchu nea ninal Ng'uttamiida gideaba niyiiy Farisayajeega gideaba Yeesu ninyas ginealanga saang'a burdeawa Yohaana nea gobattiisan
43004002	(nea Yeesu niny ea migobattiisan buuneeda, gobattiisan ginealangaaschi),
43004003	ghabeawa ng'eanyiida Yudeeya ak gabiikta gichcha Galilaaya.
43004004	Aba beadi gaygwasik jeeda ng'eanyiida Samariya.
43004005	Ghwahitta mujiineeda Samariya suguura Sikkaari, nekkeewa madamnyeanda ghayi adaw Yakkobo balleandannyi suguura Yoseefu.
43004006	Abeeda gwanda hoowa healadeeda Yakkobo, hean ea nibur Yeesu aba beatta, ak gopteada aba murdeeda healadeeda. Nea abeeda gaba aseetta lah.
43004007	Iiduw ghwahidu gatmoomba Samariya ghwaram beega. Gwayeeshsha Yeesu niny, “Gonean beesu aleayi.”
43004008	Abeeda aba damandida nuweay ginealangaaschi mujiini ghwasha hamitta.
43004009	Gwayeshsha Gatmootta bea Samariyahiin niny, “Ang'iing'i guwosi siida Yahuudi, nea aniini geawoschi gatmooda Samariya gimmustiin gideaba gaymusean beega?” Aba gideaba fuga Yahuudi maguuyi haleanja sea fuga Samariya.
43004010	Ghwasha Yeesu nea gwayeeshsha niny, “Inyeeda ghwanyawa ginali haleanjeeda goona Aseetta ak ea ng'eaha gil siida eshshiineey, ‘Gonean beega jaadali,’ ghwanyawa gaymusa niny ak gaygagoonnyi beega mideawa eaweega.”
43004011	Gwayeeshsha Gatmootta niny, “Ea siida mureeda ang'iing'i mindeawani geammooda jea ramnana beega, ak ghabwada niih healadeeda easheagi jiih; abeeda gaygeannana yeenu beesu mideawa eaweegean?
43004012	Neada ang'iing'i guwosi haweewa ghweandeanya was Yakkobo goaneasa healadeani nea ghwali niny beega sea diibigaaschi ea dugwaaschi?”
43004013	Gwayeeshsha Yeesu gatmootta, “Siida wassean nyooh ghwali beesu gaygabiikta ghwaak muwoash,
43004014	amadukku sichchea ghwali beega jadaadaw aniini mayghwaak muwoash earahay; aba gideaba beekka jea dadawiin gayghoaw aba jeadaannyi gheang'deenda nea goobeakbeaksa eaweega manda mudeanooda.”
43004015	Gwayeeshsha Gatmootta niny, “Siida mureeda, aniyean gonean beesu, ea mabiikta ghwaagan muwoash gichcha nea meabiikni hiji daram beega.”
43004016	Gwayeeshsha Yeesu niny, “Una, gursiina siyeadaang'u ak gideani hiji.”
43004017	Gwayeeshsha gatmoodida niny, “Meandeawani siyeeda.” Gwayeeshsha Yeesu gatmootta, “Asi girgu huumwa gideaba, ‘Mindeawani siyeeda;’
43004018	aba gideaba nindeawi siyeenat muut, ak ghamneawa niih indeawiin ea miih siyeadaang'u gil. Asi aba hiji girgu huumwa.”
43004019	Gwayeeshsha Gatmoodida niny, “Siida mureeda, aniini iyeang'ulayi guwosi sibaneeda.
43004020	Ghwanigaasa ghayi iissa ghaghadoawan Aseetta aba uhuudeaba gijeeni, amaduw goyeennyi agooga heeda miisa ghadoawanda Aseetta Yerusaleemu gil.”
43004021	Gwayeeshsha Yeesu gatmootta, “Iyya, mwasaan ghwaan damanda jea ea majaghadoawana Bwaabwa aba uhudeaba gijeeni, ghana hoowa bea Yerusaleemuun.
43004022	Agooga iissa ghoaghadoawannyi gida mwoanali, duukku aseasa geanalli gida sighadoawannyi, aba gideaba lealeanooda gwaleabu heeda fuga Yahuudi.
43004023	Ak ghamneawa ghwaan damanda, nea damanda gwanda, nea fuga ghadoawan bea huumwa gayghadoawan Bwaabwa aba gurorooda ea huumwa, aba gideaba Bwaabwa gagaseadayyi ghaghadoawan fuga sunu.
43004024	Aseetta gurorooda gil nea fuga ghadoawan niny gammiisa ghaghadoawan aba gurorooda ea huumwa.”
43004025	Gwayeeshsha Gatmoodida niny, “Ghaanalli gideaba gayghwahidu Masiyeeda (suguura Gristo), eaweetta hinna gayghoahiimneasa ng'asheega sean.”
43004026	Gwayeeshsha Yeesu gatmootta, “Aniineani ghamneawa abaloolnyiin niny gil.”
43004027	Deagheatta ghapka Ginealangaaschi ak ghahamng'eanyi idaah nea gobalool gatmooda, ghanyi ea manda siideeshsha, “Gigasayi naaha?” ghana “Ghwasaan anda gibalooli sea gatmooda?”.
43004028	Gwanung'usa Gatmoodida sirbiidaannyi heeda ak gawa mujiini amahitta gwarukusa buuneeda gideaba,
43004029	“Apkaani adaaha siida rukunean ng'asheegeasu sean ghayi easinnyi! Siisi gajea miih Gristohi?”
43004030	Ghabeawa buuneeda mujiini ak gaweay headaannyi.
43004031	Aba damandida gamearmearani Ginealangaaschi nea gwayeeshsha, “Raabi, agischeena.”
43004032	Hean gwayeeshsha niny saawa, “Aniini geandeawi hamitta jea daak moanali agooga.”
43004033	Hean gonyeari geat Ginealanga gideaba, “Gwadeappa gwanda siida niyeassa hamitta?”
43004034	Gwayeeshsha Yeesu saawa, “Hamitteanyu sinooda gidabwariiy siida ghayi ajeaknean gil, ak ghahiichchi gadiyeadaannyi.
43004035	Neada ea moyeeni agooga, ‘Ghwashoada sheeh ang'wan ak ghwahit, ak gay ghwahidu damanda lajitta booga?’ Ak geayeeshshineegwa aniini, oang'ng'weerda ak ghoadaayi beadooda madameega nigeawiitt gaweeriidi aba lajitta.
43004036	Siida lach booga ninyas mushahareadaannyi, nea iissa ghoawaam haghweega aba eaweega manda mudeanooda, ak abeeda gaygahoosan duwaawi siida heetta hista ea daalach.
43004037	Ak ghoaw huumwa ng'asheanda ghayi surgu bea gideaba; ‘Gwahista siyagi ak gwalach siinuut.’
43004038	Aniini geajeaktaneegwa alaja booga miih agadiyeesiina, ghayi gagadiyi fiih suuk ak ghamneawa agooga ea noweayi jeeda gadiyeeda nyaawa.”
43004039	Ghamwas fuga saanga bea Samariya niny aba jeedeaba mujiineetta appadayda muuwwunoodeaba gatmoodida, bea gideaba, “Gwarukunean ng'asheega sean ghayi easinnyiin.”
43004040	Gaweay fuga Samariya heeda ak gamus gwandeayi saawa, ak goobiida hoowa eawooji iyyeenya.
43004041	Ghamwas fuga saang'a muuchchi appadayda ng'asheandaannyi.
43004042	Gwayeeshsha saawa gatmoodida, “Aseasa meamwasi aba ng'asheagaagu irgu, aseasa siyiinyi, ak geanalli gideaba aba huumwa siisi lealnochcheanda ng'eanyiida.”
43004043	Iing'atta eawooji iyyeenya ghabeawa hoowa ak gawa ng'eanyiida Galilaaya.
43004044	Aba gideaba Yeesu gamuuwwu gideaba sibaneeda mwoammu ghwanyas mureeda aba ng'eanyiidaannyi.
43004045	Hean hitta Galilaaya, ghwadeapta fuga Galilaaya, aba gideaba eara saawa abeeda gwanda jeeda ghwelmeeda, ak ea nidaah ng'asheega sean sin aba Yerusaleemu damandida bea ghwelmeedean.
43004046	Gabiikta gichcha mujiineeda Gaaneeda Galilaaya heeda ghayi yamwa beega ak ghoaw difaayeeda. Abeeda gwanda Gapernaumu siisi haw mideawa baleanda miyaan.
43004047	Iiduw nea ghwayiiy siidida gideaba Yeesu nuwuna ng'eanyiida Yudeeya ak anihidu Galilaaya gawa heeda ak gamus gideaba beenni ahaabwa balleandeanyu ghabwar miyeeda.
43004048	Ak gwayeeshsha Yeesu, “Iimwoadaahi gwadeagooda ea haleanjeeda deamdeameadi ea mwajamwasa.”
43004049	Gwayeeshsha Siitta hawiin niny, “Siida mureeda, aniyean nung' eweaya heeda miighameawa jeepteanyu.”
43004050	Gwayeshsha Yeesu niny, “Una; balleandaang'u eamajeek.” Hean ghamwas Siidida ng'asheega Yeesu ak ghang'eat gawa.
43004051	Damandida duuw ghwararang'aadawaan, gwaroonnyi sea soomjoogaaschi ak geerukusa gideaba balleandaannyi eamajeek.
43004052	Ghoanyaashta niny damanda haabwa balleanda, gwayeeshsha saawa, “Ghabeawa sheagheeda heetta askweari nea gaba aseetta ispwa.”
43004053	Iiduw ghoapkaat ghwaan gideaba damandida rukusina Yeesu gideaba, “Balleandaang'u eamajeegiini;” hean ghamwas niny, sea fugeaba gheannyi sean.
43004054	Niih gwadeagoodeaba iyyeenya sin Yeesu gil damanda leapna ng'eanyiida Yudeeya nea gawa Galilaaya.
43005001	Ng'atta damandida ghwahidu ghwelmeeda fuga Yahuudi, nea abeeda ghwascheang'da Yeesu gawa Yerusaleemu.
43005002	Aba hoowa bea Yerusaleemu neekkeewa gidaghuutta gisilgean gwanda dabascheanda suguura aba iitta Ebraniya Betsada, nea gwandeawa dodonung'weak muut.
43005003	Gwanda jeani fuga saang'a miyeani nea gwalil, fuga ng'oowwi, ea fuga badoojiga, ea fuga abittu damealga.
43005005	Abeeda gwanda hoowa siyagi ghayi miyaan gweannyeew diktam ea damassis.
43005006	Hean daah Yeesu siitta nea gwalil aba hoowa ak ghwanal gideaba niibiida hoowa gili geaw, ghoanyaash nea gwayeeshsha, “Gigasayi haabwa?”
43005007	Ghwasha siitta miyaaniin nea gwayeeshsha, “Siida mureeda, aniini meandeawani siichchea ghoobuuttanaan jeeda dabaschcheanda iing'atta ging'oolda beega, iissa iyeagasayi daabitta jeeda goosheeda siinuut ghoabitta.”
43005008	Gwayeeshsha Yeesu niny, “Ng'eada, geanda muundaang'u ak guwi.”
43005009	Miighoaw gil ghahaap siidida ak gageanda muundaannyi ak ghang'eat gawa. Nea abeeda eaweettida ea Sabattohi.
43005010	Iiduw gwayeeshsha fuga Yahuudi siitta sihhabiin, “Askweareani eaweetta Sabatto gil, ak ea mammiiseey gideaba gaysareana muundaang'u.”
43005011	Ghwasha niny nea gwayeeshsha, “Siida ghwanyawa ahaabwan dea eshshinean, ‘Sareana muundaang'u ak guwi.'"
43005012	Geannyaash niny, “Siida eshshineey, ‘Sareana muundang'u ak guwi ng'eaha?'"
43005013	Amwanala niny siida ghwanyawa ahaap, aba gideaba Yeesu aba damandida ning'amwa hoowa aba gideaba nibassa geat hoowa emeeda.
43005014	Iiduw ghwanyasa Yeesu niny jeeda gheeda sibatta Aseetta ak gwayeeshsha, “Asi daaha nihaabi! Adagudubiikta sina ring'eeda, adiiduw gabiikta ghwanyasnyi ng'asheanda muy naawa nii.”
43005015	Gawa Siidida ak gwarukusa fuga Yahuudi gideaba siida ahaabwan Yeesu gil.
43005016	Hean ghoaw gidasawassa fuga Yahuudi Yeesu, aba gideaba gwasin ng'asheanji eaweetta Sabatto.
43005017	Ng'atta gwayeeshsha Yeesu saawa, “ Bwaabwa gudugagadiyi eara ghamneawa, ak earaniini geagadiyi.”
43005018	Iiduw appadaydeaba ng'asheesu gagasa fuga Yahuudi naweeda jea gwanuusa; nea meakna gideaba gwanuus deaweedeeda Sabatto akghwahit, ghabwada gideaba gwayi Aseetta ghwaan gil, aba sareani hean ea niideennyi geaw sea Aseetta.
43005019	Gwayeeshsha Yeesu saawa, “Aba huumwa, aba huumwa, geayeeshshineegwa, Balleanda mwoammu gwasin gida nea gaba geaw ghoammu gwasin gitta daah nea gwasin Ghwaaniin; aba gideaba gitta sin Ghweandean, eara Balleanda abeeda gaygwasin.
43005020	Aba gideaba Bwaabwa ghabwariiy Balleanda, ak iissa gohiimsa haleanjeessean sin niny, ak abeeda gaygohiimsa ng'asheega hees madeenachcheewana suuh, ak abeeda gajahamwa ng'eanyi.
43005021	Gawuurji gitta aduuttideayda Bwaabwa fuga meewa ak gabiikta ghoadaw eaweegean, eara Balleanda iissa ghoadaw eaweega fukka gassean.
43005022	Bwaabwa maygorgweaksa eara siida, ng'asheega sean bea girgweaksinda buuneeda niyiin geattinga Balleanda,
43005023	abeeda gwasissa buuneessean mureeda Balleanda gawuurji gidasinnisiinda mureeda Bwaabwa. Siida masissiina Balleanda mureeda masissiina mureeda Bwaabwa ghayi ajeagu niny.
43005024	“Aba huumwa, aba huumwa, geayeeshshineegwa, siida iiy ng'asheanji itteanyuun, ak ghamwas siida ghayi ajeaknean, gwandeawa eaweega manda muudeanooda; nea majergweaksa eara hay aba gideaba ninaawa miyeeda ak gawa jeeda eaweega.
43005025	Aba huumwa, aba huumwa, geayeeshshineegwa, ghwaan damanda ak ghamneawa gwanda, ak gaygabiissa ghwayiiy fuga nimeewa ghuutta Balleanda Aseetta, amaduw fukka jeagwayiing'shiin gayghwanyas eaweega.
43005026	Gawuurji gitta mideeyeatta Bwaabwa eaweega aba jeadaannyiin, gwasnu niidaw Balleanda eaweega aba jeadaannyi,
43005027	ak gabiissa ghoadaw gheambalmeeda jea gorgweaksiina buuneeda, aba gideaba niny Balleanda Siida gil.
43005028	Adaghahameagwa ng'eanyi appadaydeaba ng'asheesu; aba gideaba ghwaan damanda jea ghwayiinya buuneessean mida jeesinga bung'eadinga ghuuttaannyi
43005029	abeeda gaygwaduuttu fukghayi sina ng'asheega miyaas ak ghwanyas eaweega, ak gaygwaduuttu fukghayi sina ng'asheega munyas ak gergweaksa.”
43005030	“Aniini mwammuusi dasin gil aba gheambalmeedeanyu nea geabwageaw; aniini geargweakkiisi buuneeda aba gidayiinyi, nea girgweageedeanyu adoabiiwaat, aba gideaba meagassi dasin gideagasayi aniini geaghus dasin gidagasa siitta ghayi ajeakneaniin.
43005031	Iyeamuuwwu ng'asheegeasu, aniini abeeda muuwwunoodeanyu ea maba huumwa;
43005032	ak gwanda siinut muuwwu ng'asheega badaydeanyu, ak ghaanalli gideaba ng'asheega sean muuwwu appadaydeanyu gaba huumwa.
43005033	Agooga ghayi gochcheakti Yohaana, ak gamuuwwu ng'asheega huumwa.
43005034	Aniini mwaakghusi muuwwuunooda buuneeda; geargu ng'asheesu aba gideaba geagasayi anyasa lealeanooda.
43005035	Niny ghayi gheabong'nyeanda yeat ak ghoabwaay gil, amaduw ghoabwariinyi agooga weeshindaannyi gil nuwaas.
43005036	Amaduw muuwwunooda eandeawi ahaweewa dea Yohaana; aba gideaba gadiyoojiga easinnyi gea ghayi goonan Bwaabwa dasini, ak ea gadiyoojiga ghamneawa easinnyiin gil, ak gamuuwwu gideaba ghayi gojeaknean Bwaabwa.
43005037	Ak eara Bwaabwa ghayi ajeaknean gamuuwwu ng'asheega badaydeanyu. Ak ea moang'ngwa ayiinya ghuuttanyi nea niny ea moang'ngwa adaaha;
43005038	nea eara ng'asheadaannyi ghanyeamanda jeesingeagwa, aba gideaba moamwasi siida ghayi ajeagu.
43005039	Agooga gosikkideawi ng'oruutka nea ghoaghayi gili aba jeannyaawa gondeawi eaweega manda mudeanooda; ak ea dea muuwwu ng'asheega badaydeanyu.”
43005040	“Eara agooga ghanyeamogassi apkaani hedeanyu ak ghoanyaschi eaweega.
43005041	Aniini mwaanyasi gigheambiitta aba heeda buuneeda.
43005042	Ak ghaanalli gideaba agooga manda jeesingeagwa bariinyeega Aseetta.
43005043	Aniini ghaawuni gheawunga Bwaabwa, ak ea moadeaptanaan; amawuh siinuut aba gheawungaaschi niny gajadeapta.
43005044	Abeeda gajamwastaan, siida nyasa gigheambiitta hichpa siinuut ak ea magassa gigheambiitta leabu heeda Aseetta?
43005045	Adiiduw goyeeshshi geat aniini gaydahaktaneagwa aba heeda Bwaabwa; Muusa siida jea ghoahaaktaneegwa gil, nea siida ghayi oararji.
43005046	Inyeeda ghayi ghoamwachchi Muusa ghwanyawa gajamwasaan earaniini, aba gideaba ghang'waar ng'asheega badaydeanyu.
43005047	Amaduw imoamwasi ng'asheega ghayi ng'waar, abeeda gajamwastaan ng'asheegeasu?”
43006001	Iing'atta ng'asheesu ghoaghaawa Yeesu basooda Galilaaya, was basooda Diberiya.
43006002	Ghwaat geeshta emeeda aba gideaba saawa nidaah gwadeagwajeega sissa fuga miyeani.
43006003	Hean gwading'da Yeesu gijeeda, ak gopteada sea ginealangaaschi.
43006004	Abeeda ea ninekkiit ghwelmeeda Basakka, bea fuga Yahuudi.
43006005	Ang'wearda ghwadaah emeeda nea ghapka headaannyi ak gwayeeshsha Yeesu Filippo, “Gajeashaahana yeenu mukkattajeega jea ghwaak fiisu?”
43006006	Gwarukuta ng'asheanji nea gwasim, nea ghwanal niny gichcheagwasin.
43006007	Ghwasha Filippo nea gwayeeshsha, “Dinaaraji bughalaji iyyeenya moammu ghwasha mukkattajeega deayeat eara elakkiisa fiisu gil mwanang.”
43006008	Gwayeeshsha oorjeanagi was ginealaneedaannyi suguuura Andereya bea gennyea Simon Betro,
43006009	“Gwanda hiji jeabwagi mideawa mukkattaji muut bea shayiiri ea ghweayi iyyeenya; ak gaygwarachchi naaha suuh aba fuga saang'a deenu?”
43006010	Ghwayeeshsha Yeesu, “Anung' gobitpiit buuneeda.” Abeeda gwanda hoowa nyeega saang'a; hean gobitpiit headiga nyiit sagalamnyooji muut.
43006011	Gageanu Yeesu mukkattajeekka ama ng'atta gabadiischeesa Aseetta ak gwalakkiisa fuga abitpiit; gwahindunu eara ghweayeekka, akkaba siisi siittaw gidagassiida.
43006012	Iiduw nea ning'atta agiischooda nea nilang'u buuneeda, gwayeeshsha ginealangaaschi, “Owweamni gheaptanga silach adaghwaroat eara gil.”
43006013	Hean ghoawaam banajanga mukkattajeekka bea shairiin ghwanyawa lach fuga sing'ng'attaan, ak ghoannyiit soscheew damaniyyeenya.
43006014	Daah buuneeda gwadeagooda sin gwayi, “Aba huumwa siisi sibaneeda jea ghwahidu jeeda ng'eanyiida!”
43006015	Jeeng'u gideaba geegasa eang'ng'waay eayaat aba uurda ghoaw sugoochcheanda, goheelli geaw Yeesu buuneeda ak gabiikta gichcha uhuuda gijeeda nea godeayi geaw.
43006016	Iiduw nea ghoaw shing'ada ghwararang'aada Ginealangaaschi ea gaweay ghuutta basooda,
43006017	gwading'da maleambooda ghoaghaawa basooda gaweay ng'eanyiida Gapernaumu. Gamisaniit nea Yeesu ea mighwahitta heannyaawa.
43006018	Gabalaksa basooda ak goyuuk jeammeeda ng'waan.
43006019	Hean ghamwanmwan maleambooda beatta geanu aseedeanagi, ak ghwadaah Yeesu nea ghwaan appadayda beega ak gwariiksa maleambooda ak ghabeal,
43006020	gwayeeshsha saawa, “Adoabealli, siida aniini.”
43006021	Hean gang'weela ak gagasa godiing'sa jeeda maleambooda, ama deagheatta ea nihitta maleambooda ng'eanyiida ghajaam gwachchi weay.
43006022	Iimuchchu ghwadaah fuga heetta sunung'wa gigheawda basooda meatkweeda niirjean, gideaba sunung'wa hoowa maleamboonagi, nea Yeesu gwachchi ea mading'da maleambooda sea ginealangaaschi, abeeda ginealanga gaweay nea gabwageat.
43006023	Nea abeeda ea nihidu maleambajeega leabu ng'eanyiida Diberiya ea ghwahitta heeda neekkeewa heeda aksa buuneeda mukkatte, heeda ghayi moasha Ng'uttamiida ghawooda.
43006024	Hean iiduw nea ghwadaah buuneeda gideaba Yeesu ea ginealangaaschi manda hiji, gwading'da maleambajeega gaweay ng'eanyiida Gapernaumu nea gagaseadayyi Yeesu.
43006025	Iiduw nea geanyasa gigheawda basooda meatkweeda niirja geannyaash nea geyeeshsha, “Raabi, gihidu eeju hiji?”
43006026	Ghwashsha Yeesu nea gwayeeshsha saawa, “Aba huumwa, aba huumwa, geayeeshshineegwa, mogaseadayyean, aba gideaba ghayi noadaayi gwadeagooda, gogassean aba gideaba ghayi ghoayaaji mukkatte ak golang'uuchchi.
43006027	Adiiduw godeawiichchi aba hamitta jea gabay gammudean, adeawissiina hamitta jea gwanyagu eaweega manda mudeanooda, jea gagooneegwa Balleanda Siida; aba gideaba nigeawiit goroor Aseetta was Ghwaan.”
43006028	Hean geyeeshsha, “Gajeesna naaha ijea eammuusa eesna gadiyeeda Aseetta?”
43006029	Ghwashsha Yeesu nea gwayeeshsha, “Gadiyeeda Aseetta nihi, gideaba amwasa siida ajeagu niny.”
43006030	Hean gwayeeshsha Saawa, “Gisni ana gwadeagu jea eadaaha ak geamwascheay, Gaysina ana gadiya?
43006031	Ghwaanigaasa ghayi ghwaak hamitta suguura mana aba dareapcheeda aba gissung'waarda, ‘Ghoadaw mukkatteyda leabu humng'eeda ghwaak.'"
43006032	Gwayeeshsha Yeesu saawa, “Aba huumwa, aba huumwa, geayeeshshineegwa, miih Muusa gil dea goneegwa mukkatteyda leabu humng'eeda; Bwaabwa dea gooneegwa mukkatteyda huumwa leabu humng'eeda.
43006033	Aba gideaba mukkatteyda Aseetta diitta rarang'aana humng'eedean gil ak ghoadaw ng'eanyiida eaweega.”
43006034	Geyeeshsha niny, “Ng'uttamiida, goaneasa mukkatteehean galeagasean.”
43006035	Gwayeeshsha Yeesu saawa, “Aniini geawoschi mukkatteyda eaweega; siida wuu heedeanyu mayghwayeachchih, nea siida mwasan ea mayghwaak muwoash eara hay.
43006036	Ak geayeeshshineegwa earappeadi noadayaan moamwasaan.
43006037	Fukka sean goonan Ghweandean gayghapka hedeanyu; nea dea wuh heeeanyu ea mayghanyi dajaksa jarooda.
43006038	Aba gideaba mwararang'aanani humng'eeda doan dasin gideagasay aniini, ghaawunnyi dasin gidagasa dea ghayi ajeaknean;
43006039	nea gidagasa dea ajeaknean ea niih gil, gideaba ea meahuttani earagi aba jeeda geagoonan, geaghus deaduudu eaweeda huydean.
43006040	Aba gideaba gidagasa Bwaabwa niih gil, gideaba siida nyooh ghwadaah Balleanda ak ghamwas abeeda ghwanyas eaweega manda mudeanooda, ak gaydeaduudu eaweeda huydean.”
43006041	Hean gabiissa ghoaniikgh fuga Yahuudi aba gideaba gwayi, “Aniini geawoschi mukkatteyda leabu humng'eeda.”
43006042	Gwayi Saawa, “Neada siisi ea miih Yeesuuyda was balleanda Yoseefu, anda geanalli ghwaan ea ghaamwat? Abeeda ghoammustaan gideaba gaygwayi, ‘Ghararang'aani humng'eeda?'"
43006043	Ghwasha Yeesu nea gwayeeshsha saawa, “Adonnikkiisi geat.
43006044	Manda siida ammu ghwaan hedeanyu iimagisna Bwaabwa ghayi ajeaknean ak abeeda geaduudu aba eaweeda huydean.
43006045	Geang'waar aba jeeda sibanga gideaba, ‘Gayghoanaal Aseetta sean. Siida wassean aleeysiit nea ghoanaal Bwaabwa, gayghwaan heedeanyu.’
43006046	Aba seareani miih gideaba gwanda siida nidaah Bwaabwa gil geaghus diitta leabu heeda Aseettean; niih siida nidaah Bwaabwa.
43006047	Aba huumwa, aba huumwa, geayeeshshineegwa, siida mwas gwandeawa eaweega manda mudeanooda.
43006048	Aniini geawoschi mukkatteyda eaweega.
43006049	Ghweanigeagwa ghwaak hamitta suguura mana aba dareapcheeda ak gameewa.
43006050	Niih ea mukkatteyda rarang'aana humng'eeda, nea siida wassean iiyak ea mayghami.
43006051	Aniini geawoschi mukkatteyda eaweega rarang'aana humng'eeda; siida wassean iiyak mukkatteheani, gayghwashng'u eaweega manda mudeanooda; nea mukkatteyda jea daadaw appadayda eaweega ng'eanyiida ea sasedeanyu.”
43006052	Hean gabiissa gwasheang'nyi fuga Yahuudi nea gaba geat, nea gwayi, “Gayghoammustaan siisi gideaba gaygagoaneasa saseadaannyi ak geayaaji?”
43006053	Gwayeeshsha Yeesu saawa, “Aba huumwa, aba huumwa, geayeeshshineegwa, imoayaagi saseeda Balleanda Siida, ak ghoaleayi foojandaannyi, ea maygwanda jeesingeagwa eaweega;
43006054	siida akk saseedeanyu nea ghwali foojeandeanyu gaygwandeawa eaweega manda mudeanooda, nea abeeda gaydeaduudu niny eaweetta huydean.
43006055	Aba gideaba saseedeanyu gichchea eayaak bea huumwa, ak eara foojeandeanyu ea gichchaeali bea huumwa.
43006056	Siida iiyak saseedeanyu ak ghwali foojeandeanyu gaygobiida jeedeanyu, nea eara aniini gaydeabiida jeadaannyi.
43006057	Gidajeakteaydanean Bwaabwa mideawa eaweega, eara aniini geandeawi eaweega appadayda Bwaabwa, gwasnu eara siida akk saseedeanyu gayghwanyas eaweega appadaydeanyu.
43006058	Asi niih mukkatteyda rarang'aana humng'eeda, mawurji sea dea akk ghweaniga ak gameewa; siida iiyak mukkatteheani gayghwanyas eaweega manda mudeanooda.”
43006059	Gwargu ng'asheesu nea gonealshi aba jeeda ghooriida sinnealshachcheewa aba ng'eanyiida Gapernaumu.
43006060	Iing'shi gea saang'a aba jeeda ginealangaaschi gwayi, “Ng'asheesu suuh eahang'oonyi; gayghoammu ng'eaha goleeysiit?”
43006061	Gwajeeng'u Yeesu aba jeadaannyi gideaba ghoaniikgh ginealangaaschi appadaydeaba ng'asheanji, gwayeeshsha, “Ng'asheanji gwaruusseegwa?
43006062	Abeeda gaygawurjiin iyoadaayi Balleanda Siida nea ghwascheang'da gawa heeda ghayi mida bea amwadi?
43006063	Gurorooda dea eattu eaweega gil, aba gideaba saseeda manda gidammu; ng'asheesu earukuneegwean gurorooda gil ea eaweega.
43006064	Eara ghamneawa gwanda jeedeang'wa fuga mamwasa.” Ghang'eada mwadi Yeesu ghayi gwargu ng'asheesu nea gabean ghwanal gideaba geabeang'a gil fukka mwamwasaan, ak ea ng'eaha siida jea ghwala bwadaw niny.
43006065	Hean ng'atta gwayi, “Niih gidearukunegwa gideaba manda siida jea ghoammu ghwaan heedeanyu iimwanung' Bwaabwa ghwaan.”
43006066	Ng'atta gabiikta bwadaw gea saang'a aba jeedeaba ginealangaaschi ak ea mudughwaat geeshta.
43006067	Gwayeeshsha Yeesu fukka attamaniyyeenyean, “Eara agooga googasayi aweayeena?”
43006068	Ghwasha Simon Betro ak gwayeeshsha, “Ng'uttamiida, akajeeweaya heedeabeang'a? Ang'iing'i gindeawi ng'asheega eaweega manda mudeanooda;
43006069	aseasa sumwaschi, ak geanalli gideaba ang'iing'i guwosi dea Ghaydit bea Aseetta.”
43006070	Ghwasha Yeesu nea gwayeeshsha, “Aniini miidagwalneegwa nea gowoschi damaniyyeenya, nea siyagi aba jeedeang'wa ea miih meang'nyeandeendea?”
43006071	Nea abeeda gabaloola badayda Yuuda, balleanda Simon Iskariyotte, aba gideaba niny gaba jeedeaba ginealangiga attamaniyyeenyean, ak ea dea jea ghwala bwadawi.
43007001	Ng'atta ng'asheesu gwaneayeewa Yeesu jeeda ng'eanyiida Galilaaya, aba gideaba magassa gwaneayi aba jeeda ng'eanyiida Yudeeya aba gideaba fuga Yahuudi gagasa gwanuus niny.
43007002	Abeeda aba damandida ea nineekkiit ghwelmeeda fuga Yahuudi sisinna Udahabeaschajeega.
43007003	Hean ghwalamda oorjooga ghaamwat ak gwayeeshsha, “Ng'amwana hiji ak guwi ng'eanyiida Yudeeya ghwadaah ginealangaagu gadiyoojiga isnayi.
43007004	Siida moammu gwasna gadiyeeda makcheameeda aba iigasa ghwadambiir gheawungaaschi aba heeda buuneeda. Asi iisni gadiyoojusu abeeda gihiimsi geaw ng'eanyiida.”
43007005	Aba gideaba eara oorjooga ghaamwat mwamwasa niny.
43007006	Gwayeeshsha Yeesu saawa, “Damandeanyu mighwahidu, amadukku damandeang'wa gwanda galeagassean.
43007007	Ng'eanyiida moammu ghwasteagwa, duukku aniini ghwastan aba gideaba geamuuwwu gideaba gadiyoojigaaschi eamunyas.
43007008	Aweayeena agooga jeedeaba ghwelmeetta nea goobeayi geat; aniini maydawa jeedeaba ghwelmeani, aba gideaba mighwahidu damanda doabiiw aba heedeanyu.”
43007009	Gwarukta ng'asheesu amang'atta goobiida hoowa bea Galilaayaan.
43007010	Ng'atta nea nuweay Oorjooga ghaamwat ghwelmeetta, iiduw eara niny gawa nea mwabwadakta.
43007011	Hean gagaseadayyi fuga Yahuudi aba jeedeaba ghwelmeetta nea geyeena, “Gwanda yeenu?”
43007012	Iiduw gwaheedu giniikghta aba jeeda buuneeda. Mwaatkwa iissa gwayi, “Siisi aamiy”, nea mwaatkwa gwayi, “Mannda, niny gahutteawi buuneeda.”
43007013	Eara gwasa ghanyeamanda siida badaksa ak gwarukuta ng'asheega badaydannyi aba eeshpwara aba gheawalmeeda fuga Yahuudi.
43007014	Iiduw suweay bugusta ghwelmeeda gawa Yeesu gheeda sibatta Aseetta ak gonealshi.
43007015	Hean ghahamng'eanyi fuga Yahuudi nea gwayi, “Siisi ghwanyasa yeenu fughareani nea miih ghoassoamwa?”
43007016	Ghwasha Yeesu ak gwayeeshsha saawa, “Ng'asheega anaalli buuneeda miih geasu, gaba dea ajeaknean;
43007017	siida bwariiy gwasin gida bwariiy niny, gayghwanal ginealshooni ea gwaleabu heeda Aseetta ghana gideaba gearukku aba gheambalmeedeanyu.
43007018	Siida baloola gheambalmeadaannyi abeeda gagaseadayyi gigheambitteaba geaw, amadukku siida gasa gigheambiitta siida ghayi ajeagu gaba huumwa nea jeadaannyi ea mannda munyinda.
43007019	Ghayi Muusa magoneegwa deaweeda? Eara gwasa manda jeedeang'wa eara siyagi ang'ng'waay deaweeda. Ghwasaan inyasgoogasayyi anuusean?”
43007020	Hean ghwasha buuneeda nea gwayeeshsha, “Gindeawi meangeenda! Gagaseadayyi ng'eaha gwanuusnyi?”
43007021	Ghwasha Yeesu nea gwayeeshsha, “Geasinnyi gadiyeenagi, ak ghwanung' ghahameagwa ng'eanyi iyoadaayi.
43007022	Muusa ghayi gagooneegwa ghasmeahooda (Maleapna heeda Muusa, gwaleabu heeda ghweaniga), ak ghoayaachchi agooga siida ghasmeahooda eaweeda Sabatto.
43007023	Iissa isiyaat siida ghasmeahooda eaweetta Sabatto, ak abeeda ea meenuusa deaweeda Muusa, abeeda goonyareeksean aba gideaba ghaahaapchi siida eaweetta Sabattohi?
43007024	Adorgweakkiisi buuneeda aba gidoodaakti, iissa gorgweaksi aba girgweageeda doabiiw.”
43007025	Hean gwayi fuga mwaatkwa bea Yerusaleemu, “Heappi! Siitta sigasa gideaba gajenusiin miih nihi?
43007026	Ak ghamneawa gabalool aba eeshpwaara nea meerukusiina ng'ashaan! Gwadeeppa eara fuga ambaliischi eanijeeng'u gideaba siisi Gristohi?
43007027	Eaweetta jea ghwahinna Gristo manda siichchea ghwanal helleabu, dukku aseasa geanalli helleabu siisi.”
43007028	Gwargu Yeesu aba ghuutta haw aba damanda anealsheewa aba jeeda gheeda sibatta Aseetta, “Ghoanallaan ak ghoanalli eara heeda ealeabu? Mwaawuni aba uhuudeanyu aniini; dea ajeaknean niny huumwa ak ea moanali niny.
43007029	Ghaanalli niny aba gideaba gealeabu headaannyi, ak gojeaknean.”
43007030	Geegaseadayyi gichchea eang'ng'wayda ak ea manda siida aheaksa geattinda ghoang'ng'waay aba gideaba miih ghwahitta damandaannyi.
43007031	Iiduw ghwamwas fuga saang'a niny; nea gwayi, “Gristo iihidu, gaygwasin gwadeagwajeega burdeawa geasin siisi?”
43007032	Ghwayiiy Farisayajeega gidameang'sheatta emeeda appadaydaannyi, hean gojeakta ashoohoodiga hees ea Farisayajeega furiischoodiga gaweay ghoang'ng'way niny.
43007033	Gwayeeshsha Yeesu, “Gajendeayeena gheadi nuwaas, amang'atta gaydaweesa dea ajeaknean;
43007034	gajagassean ak ea mwajanyasaan, nea heechchea deabiida ea mwajoammuusa ahinni.”
43007035	Gabalool fuga Yahuudi nea gwayeenniissa geat, “Siisi gaygawa yeenu jea ea mwajeammuusa eanyasaan? Gaygawa heeda emeeda dardaawaat mida Yunaani ak ghoanaal eameani bea Yunaani ini?
43007036	Gwarukuna naaha ng'asheanji bea gideaba ‘Gajagassean ak ea mwajanyasaaniin, nea heechchea deabiida ea mwajoammuusa ahinniin?'"
43007037	Eaweetta huydean asheala ghwelmeeda eaweechcheanda haw gil, ghaminaada Yeesu ak gwargu aba ghuutta haw nea gwayi, “Siida bearji muwooshta, doani heedeanyu ghwaleayda.
43007038	Siida mwasan aniini aba ginnyaashta Ng'oruutka, ‘Gayghwadalalaana jeadaannyi eeniga beega eattu eaweega manda mudeanooda aba jeeda guroroodaannyi.'"
43007039	Gwargu ng'asheesu appadayda Gurorooda, jea ghwanyas fukka jea ghamwas ninyiin; damandida Gurorooda miih ghwaan aba gideaba damandida Yeesu miyeakghambiit.
43007040	Iiduw aba jeeda buuneeda gwanda fuga ama iiy nea gwargu ng'asheesu gwayi, “Aba huumwa siida sibaneeda.”
43007041	Gwayi fuga mwaatkwa, “Siisi Gristo gil.” Nea mwaatkwa gwayi, “Gristo ghoammu gwaleabu Galilaaya?
43007042	Neada ng'oruutka ea mayi, Gristo gaygwaleabu dooshta Dawdi, ak gwaleabu Betleheemu gharang'da abiitta Dawdi?”
43007043	Hean ghwadarda buuneeda appadaydaannyi.
43007044	Gagasa fuga mwaatkwa ghoang'ng'waay niny amaduw ea manda siida aheaksa geattinda ghoang'ng'waay.
43007045	Gabikta furiischoodiga heeda ashoohoodiga hees ea Farisayajeega, ak gwayeeshsha saawa, “Ghwasaan andamiyoyeanni?”
43007046	Ghwasha Furiischoodiga, “Eara heeda ghayi manda siida ammu gabaloolda gidabaloolda siisi!”
43007047	Ghwasha Farisayajeega nea gwayeeshsha saawa, “Asseara agooga sirenganneegwa?
43007048	Ghoang'ng'wa adaaha earea siyagi gil aba jeeda fuga ambaliischi dea mwas ghana Farisaayu dea mwas niny?
43007049	Eameani mwanala deaweedean, sumwaashta.”
43007050	Ghwalamda siyagi aba jeannyaawa was Nikodemooda, ghayi weah headaaannyi ammwadi ak gwayeeshsha saawa,
43007051	“Neada deaweededeanya iissa gorgweaksa siida nea miih ghanyi ghwayiiy ak ghwanal gissini?”
43007052	Ghwasha Saawa nea gwayeeshsha, “Asseara ang'iing'i gileabu ng'eanyiida Galilaaya? Asi sikteawana ak gay daaha gideaba Galilaaya miih gwaleabu sibaneeda.” [
43007053	Hean gaba siisi ng'eat ak gw gheannyi.
43008001	Ng'atta gawa Yeesu uhuuda gijeeda masaytunajeega.
43008002	Iimuchchu nea ghaghar gayeew sakteayda gabiikta jeeda gheeda sibatta Aseetta; gaweay headaannyi buuneessean ak gopteada ak gonealshi.
43008003	Hean gweadu ng'oorshoodiga ea Farisayajeega gatmooni subwardang'eanyi nea gamealuul, geanung' ghamiinaada aba bugusta buuneeda.
43008004	Ng'atta geyeeshsha niny, “Ginealshoochcheanda, gatmoani ghwanyawa geabwardang'eanyi nea gamealuul.
43008005	Aba jeeda deaweeda gagooneasa Muusa uurda jea eefta lagheanga dea uurji niih. Giyeaniin ang'iing'i appadaydeaba gatmoani?”
43008006	Gwarukuta ng'asheanji nea simooda gil ak abeeda ghwanyas gheatta gichchea eahaaktaawa. Gageanu Yeesu ak gabuy uhuudaanyi, ak ghang'waar ng'eanyi aba monneeda.
43008007	Sinnyaash muuchchi, ghamiinaada ak gwayeeshsha, “Siida nyaah riing'a aba jeedeang'wa doawa siida madeeda jea gafta lagheaneeda.”
43008008	Ng'atta gabiikta gabuy uhuuda, ak ghang'waar ng'eanyi aba monneadaannyi.
43008009	Iiy ng'asheanji hean gabadiinnagi nea gosheeda gweargwa. Geanung'wa heeda Yeesu nea gaba geaw sea gatmootta minaada aba madeadaannyiin.
43008010	Diiw geaw Yeesu gwayeeshsha gatmootta, “Iyya, gwanda yeenu saawa? Manda eara siyagi argweakseeyi?”
43008011	Gwayeeshsha niny, “Mandana eara akkalealla, Ng'uttamiida.” Gwayeshsha Yeesu, “Abeeda eara aniini ea maydeargweakseey; una, ak ea adagudisni ring'eeda.”]
43008012	Gabiikta Yeesu gichcha gobalool saawa nea gwayeeshsha, “Aniini geawoschi weeshinda ng'eanyiida; siida eadu geeshteanyu maygwaneayeewa jeeda misaneeda, niny abeeda gaygwandeawa weeshinda eaweega.”
43008013	Gwayeeshsha Farisayajeega niny, “Ang'iing'i gimuuwu ng'asheega badaydaang'u nea gubwageaw ak ghamneawa muwwunoodaang'u ea miih huumwa gil.”
43008014	Ghwasha Yeesu nea gwayeeshsha, “Eara damuuwwu ng'asheega badaydeanyu nea gabwageaw, ghanalli gideaba muwwunoodeanyu huumwa, aba gideaba aniini ghaanalli heedealeabu ak ghaanalli heedeagalli. Dukku agooga ghanyea mwoanali heedealeabu ghana heedeagalli.
43008015	Agooga iissa gorgweaksiini buuneeda ng'asheega saseeda, amadukku aniini ea maydeargweaksa siida.
43008016	Ama eara deargweaksa girgweaksiindeanyu gaba huumwa aba gideaba aniini mwabwageaw geandeawi dea ajeaknean.
43008017	Aba jeeda deaweededeang'wa geang'waar gideaba muwwunoomba fiih iyyeenya huumwa;
43008018	aniini geamuuwwu ng'asheega badaydeanyu ak eara Bwaabwa ajeaknean earada gamuuwwu ng'asheega badaydeanyu.”
43008019	Ak geeyeeshsha niny, “Ghwandaang'u gwanda yeenu?” Ghwalamda Yeesu ak gwayeeshsha, “Agooga mwoanalaan aniini ghana Bwaabwa; aminyeetta ghwanyawa ghoanallaan aniini, ghwanyawa gajanala eara Bwaabwa.”
43008020	Ng'asheesu gwargu aba gah heeda siyiina gheaseeda aba damanda anealsheewa aba jeeda Gheeda sibatta Aseetta. Nea abeeda ghanyea manda siida aheaksa geattinda ghoang'ng'waay aba gideaba miih ghwahitta damandaannyi.
43008021	Gwayeeshsha gichcha saawa, “Aniini neawi heechcheadawa, amaduw gajagaseadayyean, ak gajameewwiisiina jeeda ring'egeagwa; nea heeda eawi aniini amwajoammuusa ahinni.”
43008022	Hean gwayi fuga Yahuudi, “Ak gaygwanuus geawi, anda gwayi heedeawi mwajoammuusa agooga apkaani?”
43008023	Gwayeeshsha saawa, “Agooga goleabu heeda hing'aada nea aniini gealeabu heettiyeada, gobeayi ng'eanyiini, aniini meabeahi ng'eanyiini.
43008024	Geayeeshshnineegwa gideaba gajameewwiisiina jeeda ring'eegeagwa, aba gideaba gajameewwiisiina jeeda ring'eegeagwa ea eeghus amwasa gideaba siida aniini.”
43008025	Geyeeshsha niny, “Ang'iing'i guwosi ng'eaha?” Gwayeeshsha Yeesu, “Ammwadi ghwanyawa nearukuneegwa.
43008026	Geandeawi ng'asheega saang'a jea dargu ea gea jea deargweaksiinaneegwa, amaduw siida ajeaknean ea huumwa, nea gearukusi ng'eanyiida ng'asheega eayiing'si headaannyi.”
43008027	Eamajeeng'na saawa gideaba Yeesu gobaloola saawa badayda Bwaabwa.
43008028	Gwayeeshsha Yeesu, “Iyoogatkachchi Balleanda Siida, abeeda gajanala gideaba siida aniini, ea gideaba mwammuusi dasin gida wassean aba gheambalmeedeanyu geaghus dargu ng'asheega anaalan Bwaabwa.
43008029	Siida ghayi ajeaknean geandeawi niny; moang'ng'wa gwanung'usean heeda nea gabwageaw, aba gideaba iissa geasinnyi galeagasean ng'asheekka bwariiyiin.”
43008030	Damanda baloola, hean ghamwas fuga saang'a.
43008031	Gwayeeshsha Yeesu fuga Yahuudi mwas niny, “Asi iyoang'ng'waannyi ng'asheegeasu anaalleagwa, gajahuuwa ginealangeasu bea huumwa,
43008032	gajanala humeanda ak abeeda humeanda gaygagooneegwa gibaldeaba geat.”
43008033	Ghwasha Saawa niny nea gwayeeshsha, “Aseasa geewoschi jeatta Abrahaamu nea eara heeda ghayi ghanyea miyeahuuwa soomjooga sii. Abeeda ginyaashi naaha ng'asheanji bea gideaba, ‘Gajeanyasa gibaldeaba geadiin?'"
43008034	Ghwasha Yeesu nea gwayeeshsha saawa, “Aba huumwa aba huumwa, geayeeshshineegwa, gilinyooh ea sihih nyooh gwasna ring'eeda soomjeanda ring'eeda.
43008035	Soomjeada meabiitteena ghoah galeagasean; balleanda gobiitta ghoah galeagasean.
43008036	Balleanda igoneegwa gibaldeaba geat gajooppala geat huumwa.
43008037	Ghaanalli gideaba agooga gowoschi jeatta Abrahaamu; ak eara ghamneawa googaseadayyi gideaba gajanuusean aba gideaba manda ng'asheandeanyu jeesingeagwa.
43008038	Aniini geargu ng'asheega eadeaksi heeda Bwaabwa, nea agooga goosnayi ng'asheega rukuneegwa ghweanigeagwa.”
43008039	Ghwasha Saawa nea gwayeeshsha, “Ghweandeanya Abrahaamu.” Gwayeeshsha Yeesu saawa, “Inyeeda ghwanyawa gowoschi diibiga Abrahaamu, gajasna gida ghayi sin Abrahaamu,
43008040	ak ghameawa googaseadayyi anuusean, siida rukuneegwa humeanda eayiing'si heeda Aseetta; niih miih gidasin Abrahaamu.
43008041	Agooga goosinnyi ng'asheega sin ghweanigeagwa.” Gwayeeshsha Saawa niny, “Aseasa meewosi diibiga sishuwaanda; geendeawi Bwaabwa assakkalealla, nea Aseetta.”
43008042	Gwayeeshsha Yeesu saawa, “Inyeetta ghwanyawa Aseetta ea Ghweandeang'wa gil, gajabwariinyaan, aba gideaba aniini gealeabu heeda Aseetta; aniini mwawuuni aba uhuudeanyu gweannean siida ajeaknean.
43008043	Ghwasaan agooga anda moanali gideargu? Niih gweagu gideaba moammuusi olleeysiina iit ng'asheandeanyu.
43008044	Agooga gobeayi ghweandeang'wa was Meang'nyeandeenda ak iissa googasayi asna gitta bwariiy ghweandeang'wean. Niny gabay gwanuusa buuneeda ghang'eada mwadi, niny iissa ea madobiiwsiina humeanda aba gideaba manda jeadaannyi humeanda. Iissa irugu ng'uyyeega gwargu aba gitta biit siratta ninyiin, aba gideaba niny gaba ng'uyya, ak ea ghweanda ng'uyyeega.
43008045	Aniini geargu huumwa ak ghoaw gidamoamwaseawanaan.
43008046	Aba jeedeang'wa gajeang'eaha gil jea gwargu gideaba geabea riing'a? Asi abeeda iyearukku huumwa abeeda ghwasaan andak ea moamwasaan?
43008047	Siida Aseetta iissa goleeysiit ng'asheega Aseetta; ak ghamneawa agooga ea molleysiini iit aba gideaba mowosi fuga Aseetta.”
43008048	Ghwasha fuga Yahuudi nea gwayeeshsha, “Neada ea meattoabiiwi rukunooda gideaba guwosi siida Samariya, ak gubwadi gideaba gindeawi meangeenda?”
43008049	Ghwasha Yeesu ak gwayeeshsha, “Aniini meandeawani meangeenda; aniini iissa ghawalli gheang'da Bwaabwa, amaduukku agooga ghanyea moawwali gheang'deanyu.
43008050	Aniini meagassi daghambiit geaw; gwanda siyagi gasa nea siida laja girgweageeda.
43008051	Aba huumwa, aba huumwa, geayeeshshineegwa, siida jea ghoang'ng'waay ng'asheandeanyu ea mayghwadaa miyeeda eara hay.”
43008052	Hean gwayeeshsha fuga Yahuudi niny, “Asi ghamneawa sinalli gideaba ang'iing'i gindeawi meangeenda. Abrahaamu ghami ak eara sibanga, ak ghamneawa giyeeni, ‘Siida ang'ng'waay ng'asheandeanyu maygwasamu miyeeda eara hay.’
43008053	Ang'iing'i guwosi haweewa Abrahaamooda was ghweandeanya meahi? Eara sibanga gameewa! Ang'iing'i gihindigeaw ng'eaha?”
43008054	Ghwasha Yeesu nea gwayeeshsha, “Iyaghambiichchi geaw gigheambiitteanyu ea miih gili; Bwaabwa dea aghambiidani nea dea oyeennyi Aseetteang'wa.
43008055	Agooga miih ghanyi anala niny; amaduukku aniini ghaanalli niny. Ameayeennyi mwaanali niny, abeeda gaydoaw siida ng'uyyeega urjeweegwa; aniini ghaanalli niny ak ghang'ng'waanyi ng'asheandaannyi.
43008056	Ghweandeang'wa was Abrahaamu ghayi gahoosan aba gassooda jea ghwadaah eaweetteanyu ak ghwadaah ak gang'weela.”
43008057	Hean ghwalamda fuga Yahuudi ak gwayeeshsha niny, “Ang'iing'i miyannyiida gweanyew haradam ea damanamughuush ak gajanidaahi Abrahaamu?”
43008058	Gwayeeshsha Yeesu saawa, “Aba huumwa, aba huumwa, geayeeshshineegwa, dea miih gwandeewa Abrahaamu, abeeda aniini geandi.”
43008059	Ng'atta gooliimu lagheanga nea geegasa eefta iiduw ghafuygeaw Yeesu amahit gwaritteawa jeeda gheeda sibatta Aseetta.
43009001	Eaweechcha ghang'atta ak ghwadaah siisi ghayi siji nea ng'oaw.
43009002	Iiduw ghoanyaash ginealangaaschi niny nea gwayeeshsha, “Raabi, gwasin ng'eaha ring'eeda, gwasin siisi ghana sin ghwaan ea ghaamwat inyas geeji nea ng'oawiini?”
43009003	Ghwasha Yeesu nea gwayeeshsha, “Miih gideaba nisin siisi ring'eeda gil, ghana ghwaan ea ghaamwat, geebaysiina ghwadaajiit gadiyoojiga Aseetta aba niny.
43009004	Gammiissa eesna gadiyoojiga siida ajeaknean, iiduw ea askweari; ghwahidu eaweeda, ak ea mayghoammu siida gagadiiy.
43009005	Hiji duu dandeewa jeeda ng'eanyiidean, aniini geawoschi weeshinda ng'eanyiida.”
43009006	Ahiit baloaldaannyi gwasin sheang'ng'weeda aba ng'usheega ak ghwayeashsha gheanyangeaba siitta ng'oawiin,
43009007	ak gwayeeshsha niny, “Una ak gihuuni gheanyangaagu aba jeeda dabascheanda Siloamu” (nea gideaba dea sichcheakta). Ng'atta gawa Siitta gihuushshi ama ng'atta gabiigu nea ning'wearda.
43009008	Gwayi fuga ascheayi sea fuga eajusu nidaaha siitta ammwadi nea gamusisachchiin, gwayi, “Neada siisi ea miih siitta apteadayyi nea gamusiisachchinii?”
43009009	Gwayi mwaatkwa, “Ninyi;” nea mwaatkwaa gwayi, “Manda, geaghus gideaba gawurji sea niny.” Gwayeeshsha, “Siida aniini gil.”
43009010	Geyeeshsha, “Ghwajaadattaan gheanyangaagu?”
43009011	Ghwasha Niny nea gwayeeshsha, “Gwasin siitta suguura Yeesuhiin sheang'ng'weada ak ghwayeashsha gheanyangeasu amahit gwayeeshshinean, ‘Una akkihuushshi aba Siloamu;’ ng'atta geawi ak geahuunnyi gheanyangeasu amahit ghangweardi.”
43009012	Geyeeshsha, “Niny ghamneawa gwanda yeenu?” Hean gwayeeshsha siidida, “Aniini mwaanali.”
43009013	Ng'atta geayaat siitta ghayi ng'oawiin heeda Farisayajeega.
43009014	Nea abeeda eaweechcheandida sina Yeesu sheang'ng'weada ak ghwayeasha gheanyanga siida ak ghwajadaan ea eaweeda Sabattohi.
43009015	Hean ghoanyaash Farisayajeega gichcha siitta ginnyasta ging'weerdeayda? Ghwalamda niny ak gwayeeshsha saawa, “Ghwayeasha gheanyangeasu sheang'ng'weada amanga'atta geahuunnyi ak ghang'weardi.”
43009016	Gwayi Farisayajeega mwaatkwa, “Siisi maleapna heeda Aseetta aba gideaba moang'ng'waanya Sabatto.” Nea mwaatkwa gwayi, “Gayghoammuustaan siida ring'eeda gwasin gwadeagooda sunu? Hean ghwadarda buuneeda.”
43009017	Gebiikta gichcha eennyaash siitta ng'oawiin, “Asi ghamneawa siisi inijaat gheanyangaagu giyeaniin ang'iing'i appadaydeaba siisi?” Gwayeeshsha, “Siisi sibaneeda gil.”
43009018	Amwamwasa fuga Yahuudi gideaba siitta ghayi ang'oaw ak ghamneawa aning'wearda, ea eeyibwak ea gaguursa ghwaan ea ghaamwat.
43009019	Hean geannyaash ghwaan nea geyeeshsha, “Niih balleandeang'wa oyeennyi ghayi geeji nea ng'oawi? Ak ghamneawa ghwanyastaan ging'weerdeayda?”
43009020	Ghwasha Ghwaan ea ghaamwat ak gwayeeshsha, “Aseasa geanalli gideaba niih balleandeanya gil, ea gideaba geeji nea ng'oaw;
43009021	ak ginnyasta ging'weerdeayda aseasa ameanali, ak geabwadi niih eara siitta jaat gheanyangaaschiin ameanali. Oannyaasha niny aba gideaba siinniheedu gil ghoammu gwargu niny.”
43009022	Gwarukuteaydunu ghwaan ea ghaamwat aba gheawalmeeda fuga Yahuudi aba gideaba fuga Yahuudi nihelleesa gideaba siida wassean jea gwargu aba ghuuttaannyi gideaba Yeesu niny Gristohi gajerrutteawa jeeda ghoriida sinnealshachcheewa.
43009023	Ak ghoaw gidarukuteawa ghwaan ea ghaamwat gideaba, “Niny siinniheedu gil oannyaasha.”
43009024	Gabiikta deaba iyyeenya gaguursa siitta ghayi ng'oawiin ak gwayeeshsha, “Duumshesiina Aseetta; aseasa geanalli gideaba siisi gaba riing'a.”
43009025	Ghwasha nea gwayeeshsha, “Siisi ibea riing'a aniini amwaanali, ak ghanalli aniini ng'ashaanjagi nea gideaba ghayi geawoschi ng'oaw ak ghamneawa anang'weardi.”
43009026	Geyeeshsha niny, “Gwahindaneayiin? Ghwajaattaan gheanyangaagu?”
43009027	Ghwasha nea gwayeeshsha saawa, “Nigeawiit darukuneegwa ak ea molleysiini iit, ghwasaan anda googasayi ayiinya gichcha? Eara agooga googasayi ahuuwa ginealangaaschi?”
43009028	Geng'ng'eawi nea geyeeshsha, “Ang'iing'i guwosi ginealaneadaannyi ak aseasa gewoschi ginealanga Muusa.
43009029	Aseasa geanalli gideaba Aseetta ghayi gobalool Muusa amaduukku siisi ghanyea meanali eara helleabu.”
43009030	Ghwasha Siidida, “Ng'asheanji ghwanung' ghaham fiih ng'eanyi! Agooga mwoanali helleabu ak anijaat gheanyangeasu.
43009031	Geanalli gideaba Aseetta mooleysiina iit fuga ring'eega, nea siida iidea gadoowani Aseetta nea gwasin gitta bwariiy ninyiin, gagoleeysiit Aseetta.
43009032	Ghang'eada dea subwada ng'eanyiida miyeanyiinya siida jaat gheanyanga siida ghayi siji nea ng'oaw.
43009033	Siisi imaleapna heeda Aseetta ea mayghoammu gwasin eara gil.”
43009034	Ghwasha Saawa ak gwayeeshsha, “Ang'iing'i gejiilseey jeerring'eeda haw ak gajanaleasa?” Hean gerrutta jarooda.
43009035	Ghwayiiy Yeesu gideaba sirruutta jarooda niny, hean iiduw nea ghwadaah gwayeeshsha, “Ang'iing'i gumwasi Balleanda Siida?”
43009036	Ghwasha ak gwayeeshsha, “Siida Mureeda, ng'eaha gil, ak abeeda gaydamwas niny?”
43009037	Gwayeeshsha Yeesu niny, “Nidaahi niny, ak ea siisi abaloolnyiini.”
43009038	Hean gwayeeshsha, “Ng'uttamiida, Namwaschi;” ak ghaghadoawan niny.
43009039	Gwayeeshsha Yeesu, “Aniini ghaawunnyi badayda ng'eanyiida aba girgweaksiinda ak abeeda fuga mwoang'wearda gayghoang'wearda nea gang'oowiidi fuga ghamneawa ang'wearda.”
43009040	Gwayiing'shi fuga mwaatkwa bea Farisayajeega ghwanyawa neekki ng'asheekka ak ghoanyaash gideaba, “Earaseasa gewoschi ng'oowwi?”
43009041	Gwayeeshsha Yeesu saawa, “Ghwanyawa iyowoschi ng'oowwi ea majandeawana gidinyeanda, ak ghamneawa goyeennyi agooga, ‘Aseasa geang'ng'weardi,’ abeeda gidinyeannyeekkeagwa gudugwanda heeda.”
43010001	“Aba huumwa, aba huumwa, geayeeshshineegwa, siida wassean maska gidaghuut ak gawa jeeda gheeda gisilga amaduw ghamwaasta ak ghwala nawa nuut, siisi mareanghweanda gil nea goreedi fiih haleanjeeda;
43010002	duukku siida weah jeeda gheeda nea gwasik gidaghuut, siisi haghweadoochcheanda gisilga.
43010003	Iissa gwajeassa furiischochcheanda gidaghuut; ak iissa ghwayiiy gisilga ghuuttaannyi, ak iissa gaguursa gisilgaaschi nea gaba niigursiina ghawungaaschi ak goruutta jarooda.
43010004	Ing'atta girutteayda hean goshedeawa ak ghwaat geeshta gisilga aba gideaba ghwanal ghuuttaannyi;
43010005	Mayghwaat geeshta rabascheanda gaygamng'aw aba gideaba mwanala ghuusiga rabasta.”
43010006	Yeesu gwarukuta ng'asheesu awaaghaniin, amaduw eamajeeng'na saawa gitta rukusean.
43010007	Gabiikta Yeesu gichcha ak gwayeeshsha, “Aba huumwa, aba huumwa, geayeeshshineegwa, aniini geawoschi gidaghuutta gisilga.
43010008	Fuga suurja sean ghayi ashooynanean mareanghooga gil ea fuga areedi fiih haleanjeeda; ak ea mealeeysiniit gisilga.
43010009	Aniini geawoschi gidaghuut, siida iiweah gah nea gwasku heedeanyu gajeelealu, gaygawa gah nea gwardu ak abeeda gayghwanyas haghweeda.
43010010	Mareanghweanda iissa ghwaan gwajawadiischi nea gwanuus nea ghwadattas; aniini ghaawunnyi ghwanyasa eaweega ea ghwanaawda.
43010011	Aniini geawoschi haghweadoochcheanda miy. Haghweadoochcheanda miy iissa ghoaghaashta aweagaaschi appadayda gisilga.”
43010012	“Siida sittaw gidageattinda mawosa haghweadoochcheanda bissa gisilga ea miih gaaschi, idaah suyeanda nea ghwaan, gwanung'usa heeda gisilga ak gamng'aw; ak ghoang'ng'waay suyeanda ak ghoadarda.
43010013	Niny gamng'aw aba gideaba maduuppa ng'asheega gisilga aba gideaba niny siida mushaahara gil.
43010014	Aniini geawoschi haghweadoochcheanda miy; aniini ghaanalli geasu ak eara geasu ghwanalan,
43010015	gidanaldanaan Bwaabwa, ghaanalli Bwaabwa; aniini ghaghaashti eaweegeasu appadahuukka gisilga.
43010016	Geabiissi dandeawa gisil suuk manda seammoodeaba gheawi; asi eara suuh gammiisa gideaba gaydaghuumu, ak gayghwayiiy ghuutteanyu. Ak abeeda ghoaw hawannyeanda agi, ak haghweadoochcheanda gajaagi.
43010017	Aba sareani Bwaabwa ghabwariinyan, aba gideaba ghaghaashti eaweegeasu, ak geabiikti dageanu gichcha.
43010018	Manda siida geandeawanean, ghaghaashti aniini aba uhuudeanyu nea gabwageaw. Geandeawi uurda jea daghashtaawa ak geandeawi uurda jea dabiikta dageanna; niih gidaghayi adeaganean Bwaabwa sinooda.”
43010019	Hean gabiikta gichcha ghwadarda fuga Yahuudi appadaydeaba ng'asheesu.
43010020	Gwayi fuga saang'a aba jeanyaawa, “Siisi gabearji meangeenda, ak ghabwada niih gaba geas; ghwasaan anda golleysiit?”
43010021	Gwayi mwaatkwa, “Ng'asheega sunu maba siida bearji meangeeda. Neada meangeeda ghoammu ghwajaat gheanyanga siida ng'oowi?”
43010022	Abeeda aba hoowa bea Yerusaleemuun gwanda ghweelmeeda sumwanya gheeda sibatta Aseetta;
43010023	nea abeeda damandida ea damanda gorogeeda, nea eara Yeesu abeeda gwaneayeewa jeeda gheeda sibatta Aseetta heeda was dodooda Sulemaani.
43010024	Hean gwaneaweesa fuga Yahuudi ak gwayeeshsha, “Gaynung'waada eppiidana jeeda hirbabandeeda ea ghoaw eeju? Iwosi Gristo nea huumwa gil girukuneasa nea gidajiidi.”
43010025	Ghwasha Yeesu nea gwayeeshsha, “Nigeawiit darukuneegwa ak ea mwoamwasi. Gadiyoojiga easinnyi aba gheawunga Bwaabwa gamuuwwunean aniini;
43010026	iiduw ea moamwasi agooga aba gideaba mowosi gisilgeasu.
43010027	Gisilgeasu ghwayiiy ghuutteanyu ak ghaanalli saawa ak gweadu geeshteanyu;
43010028	aniini iissa ghaadawji eaweega manda mudeanooda, ak eara saawa ghanyea maygwarooda eara hay eaghoaw eaweega manda mudeanooda, nea ghanyea manda siida ammu gageandeawa geattindeanyu.
43010029	Bwaabeedeanyu, goonan ahaweawa sean, ak ghanyea manda siida ammu gageanda saawa aba geattinga Bwaabwa.
43010030	Aniini sea Bwaabwa gewoschi gilagi.”
43010031	Hean gageanu fuga Yahuudi lagheanga nea gajeefta.
43010032	Ghwasha Yeesu nea gwayeeshsha, “Aniini naahimneegwa gadiyoojiga saang'a miyaas leabu heeda Bwaabwa; abeeda ea anneeda gil aba jeedeaba ng'asheesu jea ghwanung' aftean aba lagheangean?”
43010033	Ghwasha fuga Yahuudi nea gwayeeshsha niny, “Majeefteey aba gadiyoojiga miyaas isnayi, gaygweagu ng'asheagagu munyas irukusi Aseetta; aba gideaba gisni geaw Aseetta nea guwosi siida.”
43010034	Ghwasha Yeesu nea gwayeeshsha, “Miyeang'waari aba jeeda deaweededeang'wa gideaba, ‘Geayeennyi gowoschi aseechcheekka?’
43010035	Abeeda iiguura aseechcheekka fukka ghayi hinna ng'asheanda Aseettean (nea ng'oruutka ea mayghwayamwa),
43010036	goobalooli siitta ghayi ammiidu Bwaabwa ak gojeagu ghwaan badayda ng'eanyiidean ak goyeeshshi, ‘Girukuni badayda Aseetta ng'asheega munyas,’ aba gideaba geayeennyi, ‘Aniini geawoschi Balleanda Aseetta?’
43010037	Abeeda imeasni gadiyoojiga Bwaabwa, ea adoamwaschaan;
43010038	ama easinnyi earappeadi moamwasaan ghang'wana ghoamwaschi gadiyoojiga ak abeeda gojeeng'u nea ghoanalli gideaba Bwaabwa gwanda jeedeanyu nea geandi aniini jeada Bwaabwa.”
43010039	Gabiikta Saawa gagasa ghoang'ng'waay amaduw gamul aba geattinga nyaawa.
43010040	Gabiikta Yeesu gawa gigheawda Yordaan heeda ghayi abattisanniisa Yohaana buuneeda ammwadi ak gobiida hoowa.
43010041	Gaweayi fuga saang'a headaannyi ak geyeeshsha, “Yohaana miigwasin gwadeagooda, duukku ng'asheega sean ghayi rugu appadaydeaba siisi ahuumwa gil.”
43010042	Iiduw ghamwas fuga saang'a mida hoowa.
43011001	Ghayi gwanda siisi miyaan suguura Lasaaro bea ng'eanyiida Bettaniya, nea gharang'da geaba Mariya gil ea huda ghaamwat suguura Marta.
43011002	Mariyaheani diitta ghayi easha Ng'uttamiida nagheeda ng'andit ama ng'atta gobuus geeshanga aba budeagaaschiin gil, nea abeeda ghamnyaan oorjeeda ghaamwat suguura Lasaaro.
43011003	Hean gojeaksa haweega ghaamwat nea geyeeshsha, “Ng'uttamiida, siida ibwariinyi ghamnyaan.”
43011004	Iiy Yeesu ng'asheanji gwayeeshsha, “Geeyoani maygweadu miyeeda, gaba gigheambiitta Aseetta, miyeanji geebaysiina gideaba abeeda gajeakghambiit Balleanda Aseetta.”
43011005	Yeesu abeeda ghabwariiy Marta ea huda ghaamwat ea Lasaaro.
43011006	Iiduw nea ghwanyas Yessu iitta gideaba ghamnyaan, gopteada aba hoowa ea ghang'atta eawoji iyyeenya.
43011007	Iimuchchu nea ghang'atta ng'asheesu gwayeeshsha ginealangaaschi, “Aniyean ebiikta eeweaya Yudeeya.”
43011008	Hean ghoanyaash Ginealanga nea geyeeshsha, “Raabi, migageawiit damanda gasseewa fuga Yahuudi gaftaneey lagheanga ak ghamneawa gigasayi biikta gichcha hoowa?”
43011009	Ghwasha Yeesu nea gwayeeshsha, “Heappi robuutka aseetta aba jeedaskwearda miih damaniyyeenya? Asi siida iweelweel askweari ea mwoammu ghwalas geeshta gil aba gideaba ghwadaah weeshinnda ng'eanyiida.
43011010	Duukku siida iweelweel eawa ghoammu ghwalas geeshshta gil aba gideaba manda jeadaannyi weeshinda.”
43011011	Iiduw nea ghoahiit Yeesu rukunoodeaba ng'asheesu gwayeeshsha saawa, “Siida siduupcheewi was Lasaaro nilil, ak gaydawa daheat.”
43011012	Ghwalamda Ginealanga ak gwayeeshsha, “Ng'uttamiida ibeachchi ruweanga, gayghahaap.”
43011013	Nea Yeesu gabaloola iitta miyeadaannyi, ak ghaghay saawa gili baloola iitta ruweanga.
43011014	Hean gwarukusa Yeesu nea ghoadajiit, “Lasaaro nimi;
43011015	ak ghamneawa geahosannyi appadahukkeagwa ak anighaas heetta ea meandani hoowa ak abeeda ghoamwaschi. Asi eweaya headannyi.”
43011016	Gwayeeshsha Domasooyda suguura Saleaygweanda ginealanga suurja, “Apkaani eweaya ak geemeewuudayeewi niny.”
43011017	Eaweeda hittaawa Yeesu hoowa abeeda Lasaaro nibiida jeessigeeda eawooji ang'wan.
43011018	Abeeda Bettaniya eaneekkeewa Yerusaleemu maygwaduulu aseadeanagi hitteayda.
43011019	Nea abeeda anupka fuga saang'a bea Yahuudi heeda Marta ea Mariya egeandeawa salgheang'da aba miyeeda oorjeeda ghaamwat.
43011020	Hean iiy Marta gideaba ghwaan Yeesu gawa roonnyeeda nea Mariya geanung'wa ghoah.
43011021	Gwayeeshsha Marta Yeesu, “Ng'uttamiida inyeeda heetta gindi hiji ghwanyawa oorjeeda giyeanya gajea miighami.
43011022	Eara ghamneawa ghaanalli gideaba iimusi Aseetta gidawassean gaygagoonnyi.”
43011023	Gwayeeshsha Yeesu niny, “Oorjeeda geamadu gaygwaduudu gichcha.”
43011024	Gwayeeshsha Marta niny, “Ghaanalli gideaba gaygwaduudu gichcha eaweetta jea gwaduttuuna buuneeda eaweeda huydean.”
43011025	Ghwalamda Yeesu ak gwayeeshsha niny, “Aniini geawoschi dunnooda ea eaweega; siida iimwasan eara ghami gajeamajeek,
43011026	nea siida majeek ak ghamwasan ea mayghami earahay. Ghamneawa gumwasi ng'asheanji?”
43011027	Gwayeeshsha niny, “Huumwa gil Ng'uttamiida; aniini ghamwaaschi gideaba ang'iing'i guwosi Gristo, Balleanda Aseetta, jea ghwahidu jeeda ng'eanyiida.”
43011028	Iing'atta rukunoodeaba ng'asheanji, gawa ak gaguursa huda ghaamwat suguura Mariya, ak gameang'sheesha nea gwayeeshsha, “Nukkwa Ginealshoochcheanda gwanda hiji nea gaguuru.”
43011029	Iiy ng'asheanji gotkweal ak gawa headaannyi.
43011030	Abeeda Yeesu miih ghwahidu gharang'dida, gudugwanda heeda ghwanyawa depteaysa Marta.
43011031	Hean daah fuga Yahuudi ghwanyawa mideayi aba jeeda gheeda nea gageanda salgheang'da, gidang'eatta ak gidalamwaajaadayda Mariya nea gwaritta jarooda, ghwaat geeshta, nea ghaghay gili wea heeda bung'eeda goyyeawda.
43011032	Hitta Mariya heeda mida Yeesu ghwadaah ak gwatkuy aba madeadaannyi ak gwayeeshsha, “Ng'uttamiida, heetta inyeeda gindi hiji orjeediyya gajea miih ghami.”
43011033	Daah Yeesu gidayyeawudeayda nea eara fuga Yahuudi ghwanyawa adeana earaga goyyeawda ghang'ut giseaneega nea gwasawana guroroodaannyi;
43011034	ng'atta gwayeeshsha, “Ghoayiinnyi yeenu siida?” Geyeeshsha niny, “Ng'uttamiida benni daaha.”
43011035	Goyyeawda Yeesu.
43011036	Hean gwayi fuga Yahuudi, “Adaaha gidabwariiyda!”
43011037	Amaduw gwayi mwaatkwa aba jeannyaawa, “Assiisi ghayi jaat gheanyanga siida ng'oawiin ghwaraay ghwanung' amwami siisi?”
43011038	Iiduw nea nigiisan Yeesu aba jeadannyi ghwahitta heeda bung'eeda; abeeda bung'eeni gwaleeda nea gedukutteawa lagheaneeda.
43011039	Gwayeeshsha Yeesu, “Ageanda lagheaneeda.” Ghwasha Martaayda was huda gheamatta siida heetta meahiin ak gwayeeshsha niny, “Ng'uttamiida, gajeanimealu aba gideaba niih eaweedeaba ang'wani aba miyeeda.”
43011040	Hean gwayeeshsha Yeesu niny, “Heappi midarukuneeyi gideaba iimwasi gaydaaha gigheambiitta Aseetta?”
43011041	Hean gegeanda lagheaneetta. Ng'atta gong'weersa Yeesu humng'eeda ak gwayi, “Geabadischoweey Bwaabwa aba gideaba iissa giyiinyi gideargu.
43011042	Ghaanalli gideaba iissa gileysean iit galeagasean. Ak ghamneawa gearukuni ng'asheanji badahukkeaba fiisu minaada aba hijiin, ak abeeda gayghamwas gideaba gijeaknean.”
43011043	Ng'atta rukunoodeaba ng'asheesu gaguurda aba ghuutta haw, “Lasaaro! Rinni jarooda.”
43011044	Gwardu jarooda siitta heetta meahiin, nea radaat geeshanga ea geattinga aba weageakka nea gheamamdaannyi ea sudukutta aba hang'da. Gwayeeshsha Yeesu saawa, “Ottina, ak ghoanung'waadi gawa.”
43011045	Hean iiduw fuga saang'a bea Yahuudi heetta hidu heeda Mariya idaah gitta siniin, ghamwas niny;
43011046	gaweay fuga mwaatkwa heeda Farisayajeega ak ghoadayda iitta ng'asheanda sin Yeesu.
43011047	Gwasin Ashoohoodiga hees sea Farisayajeega girgweageeda nea gwayi, “Gajeesna naaha? Anda siisi iissa gwasin gwadeagwajeega saang'a muuchchi.”
43011048	“Gajiiduw isunung'waadi gwasnu gayghamwas buuneessean, ak gayghapka fuga Ruumi gwanyarja horgeedeanya ghaydit ea emedeanya.”
43011049	Ng'atta gwayeeshsha siyagi suguura Gayafa was ashoohoochcheanda haw gweaydida, “Agooga moanali gil;
43011050	agooga moanaali gideaba ghang'wana ghami siyagi aba jeedeang'wa appadahuukka buuneeda, mwasamwa gideaba gajealas uhuuda eameassean.”
43011051	Siisi marukunana uhuudannyi ng'asheesu, gwarukuna gideaba niny ashoohochcheanda haw gil aba gweaydida, niny gwaramoorssa gideaba Yeesu gayghami appadayda eameeda,
43011052	ak ea miih badaydeaba eameani gil akghwahit, ghabwada gideaba gagasa gonyeaschi diibiga Aseetta nigeawiit ghwadarda ak ghoaw gilagi.
43011053	Ghang'eada eaweedida gagasa gheatta gichchea gwanuusta.
43011054	Hean eamudu gwaneayeewa Yeesu bugusta fuga Yahuudi nea ghabwadakta, ghabeawa hoowa ak gawa ng'eanyiida neekkeewa dareapchcheenda jeeda mujiineeda suguura Efraimu; ak gobiida hoowa sea ginealangaaschi.
43011055	Abeeda ea ninekkiit basakkeeda fuga Yahuudi, gaweay fuga saang'a beawa daroorakka ak gaweay Yerusaleemu ghoammiidu geat nea miih ghwahidu basakka.
43011056	Hean iissa geegasa Yeesu. Ak ghabwat geat aba gheeda sibatta Aseetta ak gonyeari geat gideaba, “Gawurjiin? Mayghwaan jeedeaba ghwelmeeni?”
43011057	Abeeda ea niidayda Ashoohoodiga hees ea Farisayajeega iitta gideaba siida deeppa ghwanal heeda mida Yeesu ea darukusiina ak abeeda geang'ng'waay.
43012001	Iimuchchu nea ghwashoada eawooji lah aba hitteayda ghwelmeeda basakka, ghwahitta Yeesu Bettaniya heeda ghayi abiitta Lasaarooyda aduuna Yeesu miyeedean.
43012002	Hean gesissa hamitteaba shing'ada; hean gagadiyeesa Marta nea Lasaaro abeeda gaba jeeda fuga ambuuchchi sea niny.
43012003	Ng'atta gageanu Mariya nagheeda ng'andit suguura nardo mida gideeshteayda sikkuuyi bureetta bissa gaba sheayeeda haw, ak ghwayeasha geeshanga Yeesu ak gobuusa budeegaaschi; gang'andiit gheassean aba shearooda nagheeda.
43012004	Gwayeeshsha Yuudayda Iskariyotte bea jeeda ginealangaaschi (was dea jaghwalabwadaw niny),
43012005	“Ghwasaan anda ghwanyawa nagheani meashaydawana dinaaraji bughalaji samwagu ak gelakkisa fuga barbari?”
43012006	Mwanyashtunu appeadi samsa fuga barbari, gweagu gideaba niny mareanghweanda, eawoojusu iissa godiiwi sandakkooda lappiya nea iissa eawoojusu gwajagwadi lappiyeeda mida jeeda.
43012007	Ghwasha Yeesu ak gwayeeshsha, “Anung'waada gwandeawa, ghoamuughu eaweeda jea epnyanean.
43012008	Aba gideaba fuga barbari gajandeawana galeagasean, dukku aniini ea majeendeayeena galeagasean.”
43012009	Nal emeetuw bea Yahuudi gideaba gwanda hoowa, ghapka nea mwaada gideaba gagasa ghwadaah Yeesu, gagasa ghwadaah eara Lasaaroyda heetta sittuunna miyeeda.
43012010	Hean ghamwaal Ashohoodiga hees gichchea enuusta eara Lasaaro.
43012011	Nea gweagu gideaba appadaydaannyi goheelli geat fuga saang'a bea Yahuudi ak ghamwas Yeesu.
43012012	Muchchu ghwayiiy emeetuw buwa ghwelmeeda gideaba Yeesu gwanda naweeda ghwaan Yerusaleemu.
43012013	Hean gwahirjeawu damealga miilayga ak gaweay ronnyeeda nea gojuur muuchchi nea gwayi, “Hoosaana! Sing'usha siisi wuna gheawunga Ng'uttamiidean, eara sugoochcheanda Israeeli!”
43012014	Ghwanyas Yeesu gureenda ak gwading'da badayda gawurji gissung'waarda.
43012015	“Adibeali hudeaba Sayuuni; ang'wearda sugoochchandaang'u ghwaan, nea gwading'da gureenda digeeda!”
43012016	Abeeda ginealangaaschi ea miigwajeeng'u ng'asheesu ammwadi; iiduw nea sikghambiit Yeesu, hean ghoapkaat gideaba ng'asheesu geang'waar appadaydaannyi ea gideaba sisissa buuneeda ng'asheesu.
43012017	Hean gamuuwwu emeeda heetta mideay sea niny eaweetta gursiina Lasaaro gwarinna jeeda bung'eeda ak goduudu.
43012018	Iiduw ghoaw gitteaptaawa emeeda aba gideaba nisin gwadeagoani.
43012019	Ng'atta gaba Farisayajeanji eeshsha niirja, moadaahi gideaba moammuusi asna gil; oang'ng'wearda, ghwaat geeshta ng'eanyiida.
43012020	Nea aba jeeda fuga weay ghadooweeda eaweeda ghweelmeeda gwanda fuga mwaatkwa bea Yunaani.
43012021	Gaweay fiisu heeda Filippoyda leabu Betsaydeeda Galilaaya ak gwayeeshsha niny, “Siida mureeda, geegasayi eadaaha Yeesu.”
43012022	Gawa Filippo ak gwarukusa Andereya; ak godeayi Andereya sea Filippo ak gwarukusa Yeesu.
43012023	Ghwasha Yeesu nea gwayeeshsha, “Niiitta damanda jea ekghambiida Balleanda Siida.
43012024	Aba huumwa, aba huumwa, geayeeshshineegwa, gheang'nyeanda ngano iissa gobiida damwanagi ea eaghus gobissa jeessigeeda ak ghami. Iing'atta miyeeda gwaji haghweega saang'a.
43012025	Siida bwariiy eaweagaaschi gaygwalakku, nea siida sit eaweagaaschi appadaydeaba ng'eanyiin gayghoaghu ea gagul eaweega manda mudeanooda.
43012026	Siida jea gwasinnean gadiyeeda geaghus gweadu geeshtteanyu; ak abeeda heeda eandi aniini eara soomjeadeanyu gaygwanda eara niny; siida jea gwasinnean gadiyeeda abeeda gaygwasissa Bwaabwa mureeda.
43012027	“Ghamneawa guroroodeanyu nung'ut muuwda. Ak gaydayiin? ‘Bwaabwa, lealnean aba damani?’ Manda, appadaydeaba ng'asheanji naahidu damani.
43012028	Bwaabwa aghambiida ghawungaagu.” Deagheatta ghwanya ghuutta nyaasha humng'eeda nea gwayi, “Naghambiichchi, ak gaydabiikta daghambiit.”
43012029	Ghwayiiy emeeda ghwanyawa minaada aba hoowa ghuuttida ak gwayi mwaatkwa, ghoaghweandan humng'eeda. Nea gwayi mwaatkwa, “Gobalool malaykajeanda.”
43012030	Ghwasha Yeesu nea gwayeeshsha, “Ghuudi oayinyiin mwanya appadaydeanyu aniini, ghwanya appadahukkeagwa.
43012031	Damani nihitta heeda jea ergweaksiina ng'eanyiini, nihitta damanda jea ejakteawa siida ahaaghwa ng'eanyiini.
43012032	Nea aniini isitting'danean humng'eeda daheelli ng'eanyiida, gaydaksu buneessean ghapka heedeanyu.”
43012033	Aba rukunoodeaba ng'asheanji ghoahiimu miyeechchaghami gidurji.
43012034	Hean ghwash Emeeda ak gwayeeshsha, “Aseasa gwarukuneasa deaweeda gideaba Gristo gayghwashng'u eaweega manda mudeanooda. Abeeda ghoammustiin gideaba gajayeena Balleanda siida gajeettiing'da humng'eeda? Balleanji bea siidean ng'eaha?”
43012035	Gwayeeshsha Yeesu saawa, “Gudandeawana weeshinda gheadi nuwaas. Aneayeena hijiduandeawana weeshindean amwajooreagwa misaneeda; siida neayeewa jeeda misaneeda mwanala eara heeda gal.
43012036	Asi hijiduandeawana weeshindean amwasa weeshinda, ak ghoahuuyi diibiga weeshinda.” Ing'atta rukunoodeaba ng'asheesu ghang'eat Yeesu goheelli geaw ak gawa ghafnya geaw saawa.
43012037	Earappeadi nisin gwadeagwajeega saang'a aba madeanyaawan, saawa ghanyea meamwasa niny;
43012038	ak gwasa ng'asheega rugu sibaneeda suguura Isaaya nea gwayi, “Ng'uttamiida siida mwas ng'asheagaasa ng'eaha? Ak ea sihhiimsa ng'eaha geattinda Ng'uttamiida?”
43012039	Aba sareani ea mudughoammu ghamwas. Aba gideaba Isaaya gabiikta gichcha gwayi;
43012040	“Ninung' gang'owiidi gheanyanga nyaawa, nea gahang'onyiidi jeesinga nyaawa, ada ghwadaah aba gheanyanga nyaawa, nea gwajeeng'u aba jeesinga nyaawa, ak gwayamu geat ak ghahaapchi.”
43012041	Isaaya gwargu ng'asheesu aba gideaba nidaah gigheambiittaannyi, ak ghoaw girrukuna iittaannyi.
43012042	Gwanda fuga saang'a earaba jeeda gea ambaliischi mwas niny, iiduw aba gheawalmeeda Farisayajeega ea marukunana ghuusiga nyaawa aba gideaba gajiiduw geerrutteawa jeeda ghooriida sinnealshachcheewa.
43012043	Aba gideaba ghabwariiy dumshesiinda buuneeda moasaamwa gideaba gaygwadumsheesa Aseetta.
43012044	Ng'atta gabalool Yeesu aba ghuutta haw nea gwayi, “Siida mwasan aniini mwamwasan nea gabwageaw, ghamwas dea ajeaknean.
43012045	Siida nidaahan aniini abeeda nidaah dea ajeaknean.
43012046	Aniini ghaawunnyi nea geawoschi weeshinda ng'eanyiida, ak abeeda siida mwasan ea meabiidana jeeda misaneeda.
43012047	Siida iiy ng'asheegeasu ak ea mwoang'ng'waanya, aniini maydeargweaksa; aba gideaba mwaawuni deargweaksa ng'eanyiida ghawunnyi dalealu ng'eanyiida.
43012048	Siida jaktanean nea mwoang'ng'waanya ng'asheegeasu gwandeawa dea jea gorgweaksa; ng'asheandida earuguun deajea gorgweaksa gil eaweeda huydean.
43012049	Aniini meabalooli aba gheambalmeedeanyu; aniini geaghus gearugu Bwaabwa ajeaknean dea goonan digheanda gil ea gichchea dabaloola.
43012050	Ak ghaanalli gideaba digheandannyi eaweega manda mudeanooda. Asi aniini geargu ng'asheega eshshean Bwaabwa rukuta.”
43013001	Hean nea miih ghwahidu ghwelmeeda basakka nea ninal Yeesu gideaba damandaannyi jea ghabeawa ng'eanyiida gawa heeda Bwaabwa nihidu, niny nea ghabwariiy fugaaschi mida jeeda ng'eanyiida, ahuumwa gil ghabwariiy ea ghwanaawda.
43013002	Damanda agiischooda bea shing'ada, nea abeeda ea niyiin meang'nyeandeenda jeeda Yuudaayda Iskariyotte, was balleanda Simon gichchea ghwalaapta bwadaw niny,
43013003	abeeda Yeesu ghwanal gideaba niyiin Bwaabwa geattingaaschi halaneassean, ea gideaba niny gwaleabu heeda Aseetta ak gaygabiikta heeda Aseetta,
43013004	hean ghang'eat aba heeda agiischeewa, ak ghaghatghat hang'wakkaaschi ak gageanu hang'da mwanang' ak gwaradiischeewa.
43013005	Ng'atta gageanu harakta ak ghwayiin beega, ak gohuun geeshanga ginealanga, ak gobuus aba hang'dida mwanang' radischewean.
43013006	Iiduw ghwahitta heeda Simon Betro; amahit gwayeeshsha Betro niny, “Ng'uttamiida gajahuuna geeshangeasu?”
43013007	Ghwasha Yeesu nea gwayeeshsha, “Ang'iing'i minali gideasinnyi ghamneawa ak gaynala iiduw.”
43013008	Gwayeeshsha Betro, “Ang'iing'i majahuuna geeshangeasu earahay.” Ghwasha Yeesu nea gwayeeshsha niny, “Iimeahuuni geeshangaagu ea meguyeeni.”
43013009	Hean gwayeeshsha Simon Betro, “Ng'uttamiida, adabeeda ea miih geeshangeasu gil akghwahit, eara geattingeasu ea uhuudeanyu!”
43013010	Gwayeeshsha Yeesu niny, “Siida inihuushshi ea manda gichchea gohuun geaghus geeshangaaschi, aba gideaba nimmiidu saseessean; agooga gowoschi miyaas, ak ea miih oagaseani.”
43013011	Abeeda niny ghwanal siida jea ghwala bwadaw; ak ghoaw girrukuna gideaba, “Agooga mowosi miyaas oagasean.”
43013012	Ng'atta nea Niihiit gihuunda geeshanga, nea nibiikta gookwa hang'weakkaaschi, gabiikta gobideada aba heeda gwachchi, ak gwayeeshsha saawa, “Noanalli ng'asheanji easinneegwean?
43013013	Agooga gogurewanean Ginealshochcheanda ea Ng'uttamiida; ak ghwadoabiiw, aba gideaba geawoschi.
43013014	Asi aniini iyeawoschi Ginealshochcheanda ea Ng'uttamiida ak gajoohhuuna geeshangeagwa, asi gammiiseegwa earagooga gideaba ohhuunna geeshangeaba geat.
43013015	Asi neagonnyeegwa gichchea agalana iissa abeeda eara agooga gosindi gidaghamneawa easindi aba hedeang'wa.
43013016	Aba huumwa, aba huumwa, geayeeshshineegwa, soomjeanda miih haweawa siidaannyi haw, ghana siida sichcheakta miih haweawa siida ajeakta.
43013017	Asi iyoonalli ng'asheesu abeeda ghang'wana iyoosinnyi.
43013018	Meabaloolani badahuukkeagwa oagasean; aniini ghanalli gea aloachchi; ak abeeda gwasa ng'oruutka, ‘Siida akk mukkatteaydeanyu niyamgeaw ak ghwalaabwan bwadaw.’
43013019	Nearukuneegwa ng'asheesu ghamneawa nea miih gwasa, ama eaweeda seameewa abeeda ghoanalli gideaba aniini niny.
43013020	Aba huumwa, aba huumwa, geayeeshshineegwa, Siida deapta dea eajeagu abeeda ghwadeaptanaan aniini, nea siida deaptanaan aniini abeeda ghwadeapta dea ajeaknean.”
43013021	Ahiit Yeesu rukunodeaba ng'asheesu gwasawana guroroodaannyi, ak gamuwwu nea gwayi, “Aba huumwa, aba huumwa, geayeeshshineegwa, siyagi aba jeedeang'wa gayghwalaabwan bwadaw.”
43013022	Hean gong'wearsa geat ginealanga ak amwanala siida baloola.
43013023	Nea ginealaneanagi bwariiy Yeesu abeeda eaneekkeewa daghatta Yeesu;
43013024	gageanu Simon Betro ak ghaghoash ginealaneetta nea gwayeeshsha, “Heappi anyaasha gabaloola badaydeabeang'a.”
43013025	Hiji duu gwadiiwa geaw ginealaneedida aba daghatta Yeesuun, ghoanyaash nea gwayeeshsha, “Ng'uttamiida siida ng'eaha?”
43013026	Ghwasha Yeesu ak gwayeeshsha, “Niny siitta jea dang'utta murmurjeanda ak ghadawjiini.” Ghang'utta murmurjeanda, ak ghoadaw Yuuda balleanda Simon Iskariyotte.
43013027	Ing'atta ging'ng'ooyda murmurjeanda ghoabitta Shattaani jeedaannyi. Gwayeeshsha Yeesu niny, “Gitta igasayi sinodean lamwaja sina.”
43013028	Abeeda ghanyea manda eara siyagi aba jeedeaba fukka agiischiin dea jeeng'u gidarukusiina niny ng'asheandida.
43013029	Aba gideaba Yuuda abeeda siida adiinng'iida sandakkwajeanda lappiya gil, hean ghaghay ginealanga mwaatkwa gili eeshsha Yeesu shaaha haleanjeeda sigasa eaweetta ghwelmeeda, ghana gideaba gwayeeshsha adawa fuga barbari haleanjeeda.
43013030	Ing'atta geandeayda murmurjeanda gwaritta jarooda aba geeshangiga, nea damandida ea eawa gil.
43013031	Iiduw nea ghang'eat gawa, gwayi Yeesu, “Asi ghamneawa Balleanda Siida sikghambiit ak eara Aseetta ea sikghambiit aba jeadaannyi.
43013032	Abeeda isikghambiit Aseetta aba jeadaannyi, abeeda gayghoaghambiit niny aba jeadaannyi, ak gaybay ghoaghambiit.
43013033	Diibiga manang'i, aniini gajeendeayeena gil nuwaas. Gajagassean; ak gaydarukuneegwa gidaghayi earukusi fuga Yahuudi, ‘Heedeawi aniini mwajoammusa apkaani.’
43013034	Geagonnyeegwa digheanda eesh, abwariinnya geat, ak ghoabwariiydi geat gida abwariiydaneegwa.
43013035	Ak abeeda gayghwanal buuneessean gideaba gowoschi ginealangeasu iyoobariinyayi geat agooga.”
43013036	Hean gwayeeshsha Simon Betro niny, “Ng'uttamiida, gigali yeenu?” Ghwasha Yeesu nea gwayeeshsha, “Heedeawi mwajammuusa eanni geeshteanyu ghamneawa; geaghus eanni geeshteanyu iiduw.”
43013037	Gwayeeshsha Betro niny, “Ng'uttamiida, neada ghwasaan inyas mwaydaammu deadu geashtaang'u ghamneawa? Aniini gaydaghaashta eaweegeasu appadaydaang'u.”
43013038	Hean ghwasha Yeesu nea gwayeeshsha, “Gajaghaashta eaweegaagu appadaydeanyu? Aba huumwa, aba huumwa, geayeeshshineey, damanda migoguula nghaghooda gajanishaang'nyaan niba samwagu.
43014001	“Adiiduw gwahirbaban jeesingeagwa, amwasa Aseetta, ak ghoamwaschaan earaniini.
43014002	Gheeda Bwaabeedeanyu gwanda giibinda haw, gwachchi inyeeda ea masnu gajeaneabay darukuneegwa asi ghamneawa geawi dasinneegwa hoorgeedeang'wa jea oppiidana.
43014003	Nea iyeawi ak geasinneegwa hoorgeedeang'wa, gaydabiigu gichcha ak ghayachcheagwa heedeandi, abeeda heedeandi aniini eara agooga gajandana.
43014004	Ak ghoanalii naweeda gal heeda eagalli.”
43014005	Ghoanyaash Domaso niny, “Ng'uttamiida, aseasa meanali heeda igali; abeeda gajeanaldaan naweeda?”
43014006	Gwayeeshsha Yeesu niny, “Aniini geawoschi naweeda, ea humeanda, ea eaweega; siida moammu gawa heeda Bwaabwa, geaghus gwasku heedeanyu.
43014007	Inyeeda ghwanyawa ghoanallaan, gajanala eara Bwaabwa, ghang'eada ghamneawa ghoanalli ak ea noadaayi niny.”
43014008	Gwayeeshsha Filippo niny, “Ng'uttamiida, ahiimneasa Bwaabwa ghoahideasa.”
43014009	Gwayeeshsha Yeesu niny, “Gendeaydoschi sea agooga ea goyang'u ak ea minalaani Filippo? Siida nidaahan aniini nidaah Bwaabwa; abeeda gimmustiin gideaba giyeeni, ‘Ahiimneasa Bwaabwa?’
43014010	Ammumwasi gideaba aniini geandi jeeda Bwaabwa nea Bwaabwa gwanda jeedeanyu? Ng'asheega earukuneegwean mearukunani gheambalmeedeanyu aniini, gwasin Bwaabwa mida jeedeanyu gadiyoojigaaschi.
43014011	Amwasa gideaba aniini geandi jeeda Bwaabwa, nea gwanda Bwaabwa jeedeanyu; ghoamwaschaan aba gadiyoojiga easinnyi.
43014012	Aba huumwa, aba huumwa, geayeeshshineegwa, siida mwasan gaygwasin gadiyoojusu easinnyi aniiniin; asi gaygwasin eara gadiyoojiga hees muuchchi, aba gideaba aniini geawi heeda Bwaabwa.
43014013	Nea gidawassean oamuschi aba gheawungeasu gaydasin, ak abeeda geakghambiit Bwaabwa appadayda Balleanda;
43014014	iyoomuschi gidawassean aba gheawungeasu gaydasinneegwa.”
43014015	Iyoabwarinyaan gajoang'ng'waanya digheannyekkeasu.
43014016	Ak gaydamwash Bwaabwa ak gaygagoneegwa Weedaneeda nuut, jea andeayeewana damanda manda mudeanooda,
43014017	niny Gurorootta bea huumwaani nea fuga ng'eanyiida ea mwoammu ghwadeapta aba gideaba moammu ghwadaah ghana ghwanal; agooga ghoanalli niny aba gideaba gajandeawana nea gwanda jeedeang'wa.
43014018	“Maydanung'useegwa heeda bananga; gaydahidu heedeang'wa.
43014019	Sunung' gilimwanang' ak ea maygudu ghwadaahan ng'eanyiida, duukku agooga gajadaahaan; aba gideaba aniini geawoschi majeek, abeeda earagooga gajawosa majeekcheewi.
43014020	Eaweettida gajanala gideaba aniini geandi jeeda Bwaabwa, nea goondi agooga jeedeanyu, nea geandi aniini jeedeagwa.
43014021	Siida mideawa digheannyekkeasu nea ghoang'ng'waay, niih dea bwariinyan gil, nea dea bwariinyan gayghabwariiy Bwaabwa, gaydabwariiy ak gaydeahiimsa geaw niny.”
43014022	Hean gwayeeshsha Yuudayda (mawosa dea Iskariyotte,) “Ng'uttamiida, gayghoawattaan gideaba gajahiimneasa geaw nea mihimsiini geaw ng'eanyiida?”
43014023	Ghwasha Yeesu nea gwayeeshsha, “Siida ibwariinyan gayghoang'ng'waay ng'asheandeanyu, nea abeeda Bwaabwa gayghabwariiy siisi, ak gajeapkaana aseasa headaannyi ak geppiidi headaannyi.
43014024	Siida mwabwariinyan mayghoang'ng'waay ng'asheegeasu; nea ng'asheanda oayiinyi ea miih deanyu gil gaba Bwaabwa ajeaknean.
43014025	Ng'asheesu gearukuneegwa, nea abeeda ea gudendeayeena.
43014026	Nea Weedaneeni, was Gurorooda Ghaydit jea gojeagu Bwaabwa aba gheawungeasuun, gayghoanaleagwa haleanjeassean, nea gopkeanneegwa ng'asheega sean earukuneegwa.
43014027	Gaydanung'uneegwa hoyyooh, geagoonnyeegwa hoyyooydeanyu; maydagoondaneegwa gidagoonniida ng'eanyiida. Asi adagwasawana guroruunatkeagwa, nea adaghang'udeagwa muuwda.
43014028	Ghayi noayiinyi nea geayeeshshineegwa, ‘Neawi heechchea dawa, ammuchchu gaydabiigu gichcha heedeang'wa.’ Inyeeda ghoabwariinyaan, gwachchi gajahoosana aba gideaba geawi heeda Bwaabwa; aba gideaba niny ahaweawanaan.
43014029	Ng'asheesu geabay darukuneegwa ghamneawa heeda miih ghwahinna, ama eaweetta hinna abeeda ghoamwaschi.
43014030	Maygutteabaloolaneegwa gichcha ng'asheega saang'a aba gideaba siida ahaaghwa ng'eanyiin gayghwaan. Aba heedeanyu niny moammu gil;
43014031	ak geasindi gidagoondanean Bwaabwa, ak abeeda ghwanal ng'eanyiida gideaba ghaabwariinyi Bwaabwa. Ang'eada eweaya heechchea eweaya.”
43015001	“Aniini geawoschi sabibuuyda huumwa, nea Bwaabwa ea siida bea madamnyeanda.
43015002	Gilinyooh ea damealleanda gil mida jeedeanyu iimaji haghweega, iissa ghwalach, nea gilinyooh ea damealleanda jihi iissa gwasissin, ak abeeda gwaji muuchchi.
43015003	Agooga simminneagwa aba ng'asheanda earukuneegwa.
43015004	Oppiidana jeedeanyu, nea geabiidi jeesingeagwa. Gawuurji gidamoammuusta damealleanda gwaji haghweega nea gaba geaw, nea mwanoasa sabiibu, gwasnu earagooga, moammuusi ajiila haghweega imoppiidani jeedeanyu.
43015005	Aniini geawoschi sabiibu, gowoschi agooga damealga. Siida abiida jeedeanyu, nea geabiidi aniini jeadaannyi, siisi gaygwaji haghweega saang'a, aba gideaba imeandani aniini ea moammuusi asna eara gil.
43015006	Siida wassean meabiidana jeedeanyu, gajeelach ak ghaghajamiit; iissa gageanu damealga ak ghoamughuush, ak gwajaksa jeeda beasta ak goosha.
43015007	Iyoppiidi jeedeanyu, nea gobiida ng'asheegeasu jeesingeagwa, abeeda amsa gidawassean oogasayi ak gajeesinneagwa.
43015008	Aba niih geakghambiit Bwaabwa, iissa iyojiilli haghweega saang'a, nea ghoahuuyi ginealangeasu.
43015009	Aba gidabwariiydanaan Bwaabwa, earaniini ghabwariiyduneegwa; asi oppiidana jeeda bariinyegeasu.
43015010	Iyoang'ng'waanyi digheannyekkeasu, gajoppiidana jeeda bariinyegeasu, ak gawuurji gidang'ng'waaydi digheannyeekka Bwaabwa nea geabiidi jeeda bariinyeegaaschi.
43015011	Asi nearukuneegwa ng'asheesu ak abeeda gobiida hooseaneegeasu jeesingeagwa, ak abeeda ghwahit hooseaneegeagwa.
43015012	“Niih digheandeanyu gil, ak gobariinnyiidi geat gidabwariiydaneagwa aniini.
43015013	Manda siida mideawa bariinyeega huumwa ea ghalaabwa hoowa niih, bea gideaba ghoaghaashta siida eaweagaaschi appadahuukka fuga duupchiin gil.
43015014	Agooga gowoschi fuga eaduupcheewi iyoosinnyi ng'asheega earukuneegwa.
43015015	Mayguttabiikta dagurewaneegwa soomjooga aba gideaba soomjeanda iissa amwanala gissin siidaannyi haw, ak ghamneawa aniini ea neagureewaneegwa fuga eaduupcheewi aba gideaba nearukuneegwa ng'asheega sean eayiing'si heeda Bwaabwa.
43015016	Aniini moaloadaan agooga, ghaloachcheagwa aniini ak ghaanung' aweayeena ak gojiilli haghweega jea ghwashng'u; ak abeeda gagoneegwa Bwaabwa gidawassean iyoomuschi aba gheawungeasu.
43015017	Asi geagonnyeegwa digheanji, abariinnya geat.
43015018	“Agooga isideagwa ng'eanyiida, ghoapkaachchi gideaba ghayi nibay ghwastan heeda miih ghwastaneagwa agooga.
43015019	Inyeetta ghwanyawa gobeayi ng'eanyiida, gwachchi gayghabwariiy ng'eanyiida fugaaschi; asi aba gideaba moabeahi ng'eanyiida, geaghus gideaba ghaloachcheagwa aba jeeda ng'eanyiida, aba sareani ghwasteagwa ng'eanyiida.
43015020	Oapkaada ng'asheanda ghayi earukuneegwa, bea gideaba, ‘Soomjeanda mihaweawa siida haw.’ Iinukwa nisawanan aniini, earagooga gaygwasawaneegwa; inyeeda gwachchi ghoang'ng'waay ng'asheandeanyu, gayghoang'ng'waay eara ng'asheegeagwa.
43015021	Amaduw gaygwasinneegwa ng'asheesu seaniin appadaydeanyu, aba gideaba saawa mwanala dea ajeaknean.
43015022	Inyeetta amwaawuni ak gearukusi saawa ghwanyawa ea maygwandeawa ring'eanda; ak ghamneawa ea manda gichchea ghwashaang'da aba ring'eeda nyaawa.
43015023	Siida sidan aniini abeeda ghwasit eara Bwaabwa.
43015024	Inyeetta ea measissiini gadiyeeda dageascheeda nyaawa gadiyoojiga manda siida nisin, gwachchi ea maygwandeawa ring'eeda; ak ghamneawa anidaah ak ghwastan aniini ea Bwaabwa.
43015025	Ak gwasa gidasung'waar aba jeeda deaweeda gideaba, ‘Ghwastan mwadaagha.’
43015026	Eaweeda hinna Weedaneeda jea deajeagu ghwaan heedeang'wa nea gwaleabu heeda Bwaabwa, nea Gurorooda huumeanda, jea gwaleabu heeda Ghweanda, gaygamuuwwunean;
43015027	eara Agooga gowoschi muushoodiga, aba gideaba gendeayi ghang'eada mwadi.”
43016001	“Ng'asheesu nearukuneegwa sean ak ea adoappeadi.
43016002	Gaygohelleweegwa buuneeda ghorajeega sinnealshachcheewa; aba huumwa, aba gideaba ghwaan damanda ama siida nuseegwa jeaghaghay gili bwat Aseetta.
43016003	Gaygwasmaneegwa ng'asheesu aba gideaba mwanala Bwaabwa ak amwanalan eara aniini.
43016004	Asi nearukuneegwa ng'asheesu aba gideaba ihidu damandida abeeda ghoapkaachchi gideaba nearukuneegwa. “Ng'asheesu ghayi meabay darukuneegwa ammwadi aba gideaba gendeayi.
43016005	Ak ghamneawa geawi heeda dea ajeaknean; ak ghanyea manda eara siyagi aba jeedeang'wa anyaashan nea gwayi, ‘Gigali yeenu?’
43016006	Ghamneawa ea nearukuneegwa ng'asheesu ak aning'ut jeesingeagwa giseaneega.
43016007	Ak ghamneawa gearukuneegwa huumeanda, ak gajanyagaada iyeawi, aba gideaba iimeawani ea mayghwahidu Weedaneeda heedeang'wa; ama eawi, gaydanung' ghwaan heedeang'wa.
43016008	Nea abeeda iihidu gaygoodeajiisa ng'eanyiida ng'asheega ring'eeda, ea doobiiwnatta ea girgweaksiinda;
43016009	aba ng'asheega ring'eeda, aba gideaba mwamwasaan;
43016010	aba ng'asheega doobiiwnatta, aba gideaba geawi heeda Ghweanda, abeeda ea maygudabiikta adaahan;
43016011	aba ng'asheega girgweaksiinda, aba gideaba siida ambaliischi bea ng'eanyiida sirgweaksa.
43016012	“Ea guttandeawa ng'asheega saang'a jea darukuneegwa, ak ghamneawa amwajoammuusa ghamneawa oang'ng'waanya.
43016013	Amahidu Gurorooda huumeanda gayghoadoabiiweagwa ea ghoahittaneagwa jeeda humeanda sean, aba gideaba maygabaloola gheambalmeadaannyi, niny gaygwarukuneegwa ng'asheega iiy ak gay gwarukuneegwa ng'asheega jea ghwahidu.
43016014	Niny gayghoaghambiidan, aba gideaba gaygageanna heedeanyu ak gwarukuneegwa.
43016015	Haleanjeessean mideawa Bwaabwa geasu gil; ak ghoaw gidearukuni gideaba gaygageanna heedeanyu ak gwarukuneegwa.
43016016	“Gudughwashoada ghaadi nuwaas ak ea maygudadaahaan, gichcha gudughwashoada gheadi nuwaas, ak gajabiikta adahaan.”
43016017	Ak gonyeari geat Ginealangaaschi mwaatkwa nea gwayi, “Ak gwarukunaneasa naaha gideaba, ‘Gudughwashoada ghaadi nuwaas ak ea maygudadaahaan, ak gabiikta gwayi gichcha, gudughwashoada gheadi nuwaas ak gajadaahaan; aba gideaba geawi heeda Ghweanda?'"
43016018	Gaba niih eeshsha niirja, “Ak gideabedeaba ng'asheanji aayi, ‘Gudughwashoada ghaadi nuwaasiin gidaabwa?’ Aseasa meanali eara girrugu.”
43016019	Gwajeeng'u Yeesu gideaba geegasa eanyaash niny; ng'atta gwayeeshsha saawa, “Gonnyearayi geat ng'asheega gwachchi eargu bea gideaba, ‘Gudughwashoada ghaadi nuwaas ak ea maygudadaahaani, ak ghwashoada gheadi nuwaas ak gajadaahaani?’
43016020	Aba huumwa, aba huumwa, geayeeshshineegwa, agooga gajooyyeawda nea goguttu heareega ak gaygang'weela ng'eanyiida, gajoogiisana amaduw gayghwayamwa giseaneegeagwa ak ghoaw hooseaneega.
43016021	Gatmooda iissa iihidu damanda jeatta gagiisan aba gideaba nihidu damandaannyi, amaduw nea niji jeepta, ea maygudughoapkaat sawanadeeda gwachchi aba hooseaneega gideaba siji jeepta aba jeeda ng'eanyiida.
43016022	Ghamneawa gondeawi giseaneega ak gaydabiikta dadaheagwa ak abeeda gaygahoosan guroruunatkeagwa, nea hoosaneegeagwa ea manda siida jea gageandeawa heedeang'wa.
43016023	Eaweettida manda ng'asheanda jea oannyaashaan. Aba huumwa, aba huumwa, geayeeshshineegwa, gidawassean oomushchi Bwaabwa gaygagoneegwa aba gheawungeasu.
43016024	Eara ghamneawa miyoomusa ng'ashaan aba gheawungeasu; amusa, ak gajanyasa ak abeeda ghwahit hooseaneegeagwa.
43016025	“Ng'asheesu gearukuneegwa nea ghawaaghannyi; ak ghwaan damanda jea eamayguttargu ng'asheega nea ghawaaghannyi, gaydargu iitta Bwaabwa nea ghaabwadakti.
43016026	Eaweettida gajamusa aba gheawungeasu; ak ea maydayeeshshineegwa gaydamwaash Bwaabwa appadahukkeagwa;
43016027	aba gideaba Bwaabwa niny ghabwariinyeagwa agooga aba gideaba agooga noabwariinyaan aniini nea noamwaschaan gideaba gealeabu heeda Bwaabwa.
43016028	Aniini gealeabu heeda Bwaabwa, ak ghaawuunnyi jeeda ng'eanyiida; gichcha, ak ghamneawa ghabeawi ng'eanyiida ak geawi heeda Bwaabwa.”
43016029	Gwayi Ginealangaaschi, “Asi ghamneawa nurgu ng'asheega nea gibwadakti!
43016030	Asi ghamneawa aseasa sinalli gideaba ang'iing'i ginali haleanjeessean, ak ghanyea mudugwanda siida jea ghoanyaashnyi gil, asi ghamneawa sumwaschi gideaba ang'iing'i gileabu heeda Aseetta.”
43016031	Ghwasha Yeesu nea gwayeeshsha, “Heappi ghoamwaschi ghamneawa?
43016032	Ghwaan damanda, aba huumwa ea nihidu, dea jea adarda oagasean ak gaba siisi weah gheannyi, ak gajanung'usean heeda nea gabwageaw; nea ghana aniini amwabwageaw, aba gideaba gendeayi sea Bwaabwa.
43016033	Ng'asheesu gearukuneegwa nea geagasayi abeaha hoyyooh aba jeedeanyu. Aba jeeda ng'eanyiida gajanyasa sawanadeeda; asi oahhang'waanya jeesingeagwa, aba gideaba aniini najoarji ng'eanyiida.”
43017001	Iiduw nea niihiit Yeesu rukunoodeaba ng'asheesu, gong'weersa humng'eeda ak gwayi, “Bwaabwa, nugul damanda; aghambiida Balleandaang'u, ak abeeda eara Balleanda ghoaghambiinnyi ang'iing'i,
43017002	aba gideaba ghayi giidawi niny uurda appadahuukka buuneessean ak abeeda ghoadaw eaweega manda mudeanooda fukka sean ghayi idawiin.
43017003	Nea eaweega manda mudeanooda ea niih gil, gideaba ghwanalnyi ang'iing'eeda was Aseetta huumwa ea Yeesu Gristoyda ghayi ijeagu.
43017004	Aniini naghambichcheey appadayda ng'eanyiida, ak anahiichchi gadiyeeda ghayi igonnyean dasin;
43017005	asi ghamneawa, aghambiidaan Bwaabwa, aba madeadaang'u aba gheambalmeeda ghayi eandeawi sea ang'iing'i nea miyeesin ng'eanyiida.
43017006	“Naanung' ghwanalnyi fukghayi igonnyean aba jeeda ngeanyiida; ghayi fugaagu gil amaduw gugonnyean aniini ghoaw fugeasu, ak ghamneawa saawa ea ning'ng'waay ng'ashandaang'u.
43017007	Ak ghamneawa saawa aninal gideaba haleanjeessean igonnyean gwaleabu headaang'u;
43017008	aniini naadawji ng'asheega ghayi igonnyean, ak saawa aning'ng'waay ak ghwanal humeanda gideaba aniini gealeabu headaang'u; ak anumwas gideaba ang'iing'i gijeaknean.
43017009	Ghamwaashchi Aseetta aba saawa; mwamwaashi Aseetta aba ng'eanyiida ghamwaashchi appadahuukka fuga igonnyean, aba gideaba gaagu;
43017010	geasu sean gaagu gil, nea gaagu ea geasu, ak geakghambiidan aba jeannyaawa.
43017011	Ak ghamneawa aniini ea muttanda jeeda ng'eanyiida, amaduukku saawa gwanda jeeda ng'eanyiida nea ghaawunnyi headaang'u. Bwaabeeda Ghaydit, ahaaghwana saawa aba gheawungaagu ghayi igonnyean, ahaaghwana ea ghoaw agi nea gawuurji gissuwosti aseasa gilagi.
43017012	Ghayi nea guttandeawa saawa iissa ghahaaghwi aba gheawungaagu ghayi igooni; aniini nahaaghwi saawa ak ghanyeamanda niih nuroat eara akkalealla geaghus balleanda ghayi was roodaneeda, gwasa ng'asheega rugu ng'oruutka.
43017013	Asi ghamneawa ghawunnyi headaang'u; ak ea nearuutti ng'asheesu aba jeeda ng'eanyiida, ak abeeda ghwanyas hooseaneegeasu muuchchi aba jeesinga nyaawa.
43017014	Aniini naadawuji ng'ashandaang'u; amahit ghwasit ng'eanyiida aba gideaba saawa maba ng'eanyiida, gawuurji gidameabeaheattani aniini ng'eanyiida.
43017015	Aniini mwamwaashi gideaba geandeawana jeeda ng'eanyiida, geagasayi gideaba gayfura aba gitta muyiin.
43017016	Saawa maba ng'eanyiida gawuurji gidameabeaheattani aniini ng'eanyiida.
43017017	Ammiinni, saawa aba huumeanda aba gideaba ng'asheandaang'u huumwa gil.
43017018	Gawuurji gidaghayi ijeakteaydanean jeeda ng'eanyiida, gwasnu earaniini neajeakti saawa gaweay jeeda ng'eanyiida.
43017019	Amaduw anammiidu geaw aniini appadahuukka nyaawa, ak abeeda eara saawa geammiidu aba humeanda.
43017020	“Mwamwaashi Aseetta aba suuh akghwahit, ghamwaashi earaba giikka jea ghamwasan aba ng'asheanda nyaawaan;
43017021	ak abeeda ghwoaw fiisu gilagi; gawuurji gidindeatti jeedeanyu ang'iing'i Bwaabwa, nea geandi aniini jeadaang'u, eara saawa gobiida jeedeanya, ak abeeda ghamwas ng'eanyiida gideaba guwosi siida ghayi ajeaknean.
43017022	Aniini naadawji saawa gigheambiitta ghayi igoonnyeaniin ak abeeda ghoaw gilagi gawuurji gissuwosti aseasa gilagi,
43017023	aniini gaydeabiida jeannyaawa nea gibiidi ang'iing'i jeedeanyu; gideaballi gemmajeek ak ghoaw gilagi ak abeeda ghwanal ng'eanyiida gideaba ghayi giijeaknean ea gideaba gibwariinyi saawa gawuurji gidubwariiydanaan aniini.
43017024	Bwaabwa, suuh ghayi igonnyeaniin geagasayi dandeawa galeagasean aba hiji eandi sean, ak abeeda ghwadaah gigheambiitteanyu ghayi igonnyean, aba bwariinyeegaagu nea miyeabwat sindeetta ng'eanyiida.
43017025	Ea Bwaabeeda doabiiwaat, ng'eanyiida mwanalnyi, duukku aniini ghanalleay; eara suuh ghwanal gideaba ghayi gijeaknean ang'iing'i.
43017026	Ak ea naanung' ghwanal ghawungaagu, ak gaydanung' ghwanal, abeeda bariinyeekka ghayi ibwariinyaan aniiniin goobiida jeesinga nyaawa, ak geabiidi aniini jeannyaawa.”
43018001	Hean iyahiit Yeesu rukunoodeaba ng'asheesu gawa gigheawda moang'wachchiyda Gedaroni sea ginealangaaschi, abeeda hoowa gwanda madamnyeanji mwanang', hean gawa Yeesu jeeda sea ginealangaaschi.
43018002	Nea abeeda Yuudayda jea ghwalabwadaw ninyiin, abeeda ghwanal hoowa; aba gideaba eajusu iissa gabadiini hoowa Yeesu sea ginealangaaschi.
43018003	Ng'atta gageanu Yuuda gharmuchcheanda shirikkara ea furiischoodiga leabu heeda ashoohoodiga hees ea heeda Farisayajeega, ak godeana nea gwandeawa gheaboonyanga ea dabitta ng'uchcheeda.
43018004	Hean jeeng'u Yeesu ng'asheanda jea ghwahidu, ng'atta ghoahiimda geaw ak ghoanyaash nea gwayeeshsha, “Gogaseadayyi ng'eaha?”
43018005	Ghwasha Saawa nea gwayeeshsha, “Yeesuuyda Nasareetti.” Gwayeeshsha Yeesu saawa, “Ada aniini.” Nea abeeda Yuudayda jea ghwalabwadaw ghaminaada aba hoowa sea saawa.
43018006	Hean nea gwayeeshsha saawa, “Aniini gil,” gabiikta bwadaw ak gobedeaysa ng'eanyi
43018007	Gabiikta ghoanyaash, “Gogaseadayyi ng'eaha?” Gwayeeshsha saawa, “Yeesuuyda Nasareetti.”
43018008	Ghwasha Yeesu nea gwayeeshsha, “Neada ea mearukuneegwa gideaba aniini gil; asi iyogassean aniini abeeda ghoanung'waadi fiisu gaweay.”
43018009	Gwarukutta ng'asheesu ak abeeda gwasa ng'asheega ghayi rugu bea gideaba, “Fukghayi ugonnyean miih dahutta eara akkalealla.”
43018010	Abeeda gwandeawa Simon Betro bwaanga, goseelu ak ghwalach iitta geattinda dugwa bea ging'ng'oonyaneeda ashoohoochcheanda haw. Nea ging'ng'oonyaneedida geguura ghawungaaschi Malko.
43018011	Gwayeeshsha Yeesu Betro, “Adealda bwangeadaang'u jeeda labaldaannyi; heappi, gajamwaleaydani bayookta ghayi goonan Bwaabwa?”
43018012	Ng'atta ghoang'ng'waay Yeesu gharmuchcheandida bea Shirikkaraan sea shirikkarajeanda haw sea furiischoodiga Yahuudi ak geerada.
43018013	Ak geshsheeda eayaat heeda Anaasi; abeeda gweargweeda agweaji Gayafa gil nea abeeda Gayafa ea ashoohoochcheanda haw gil gweaydida.
43018014	Nea Gayafeeni ea siida ghayi rukusa fukka bea Yahuudiin gideaba ghang'wana ghami siyagi appadahuukka buuneedeani.
43018015	Iiduw ghwaat Simon Betro geeshta Yeesu sea ginealana nuut. Nea abeeda ginealaneeni ghwanal muuchchi ashoohoochcheanda haw, hean gawa jeeda dodooda gheeda ashoohoochcheanda Haw nea godeayi Yeesu,
43018016	nea Betro niny abeeda ghaminaada aba jarooda nea neekkeewa gidaghuut. Iiduw gwardu jarooda ginealaneedida nal ashoohoochcheanda Hawiin ak gobalool huda fur gidaghuut, ak ghwaat Betro gah.
43018017	Hean ghoanyaash Hudida ghwanyawa fur gidaghudiin Betro nea gwayeeshsha, “Muwosi siyagi aba jeeda ginealangeaba siisi?” Gwayeeshsha, “Meawosi.”
43018018	Aba damandida anughwar beasta ghuurga soomjooga sea furiischoodiga aba gideaba ghwaraanya gorogeeda, hean ghamiinaada nea gwaju beasta; aba damandida eara Betro ghaminaada aba hoowa nea gwajohudayi beasta saawa.
43018019	Ng'atta ghoanyaash ashoohoochcheanda Haw Yeesu iitta ginealangaaschi ea iitta ginealshoodaannyi.
43018020	Ghwasha Yeesu nea gwayeeshsha, “Aniini eajusu iissa geabalolli ng'eanyiida aba eeshpwara; nea iissa geanealshi aba jeeda ghoorajeega sinnealshachcheewa ea jeeda gheeda sibatta Aseetta galeagassean, heeda roondooscheesa fuga Yahuudi sean; nea moang'ng'wa darukuta ng'asheanda wassean aba makcheameeda.
43018021	Ghwasaan anda ginyaashchchaan aniini? Anyaasha fukka ghayi iiy ng'asheega earukusiin; saawa ghwanal ng'asheega ghayi earukusi.”
43018022	Ing'atta rukunoodeaba ng'asheesu ghwalas madeang'da Yeesu furiischoochcheanji ghwanyawa minaada aba hoowa nea gwayeeshsha, “Niih gidurukusiindi ashoohoochcheanda hawi?”
43018023	Ghwasha Yeesu nea gwayeeshsha, “Ineargu ng'asheanda muy abeeda gimuuwwu munyindaannyi ea ng'asheanda was, ama ghwanyawa earugu ng'asheanda nea ghwadoabiiw, abeeda gilaksean naaha?”
43018024	Hean ghwanung' Anasi eerada ak geayaat heeda ashoohoochcheanda haw was Gayaafa.
43018025	Aba damandida Simon Betro gudughamiinaada nea gwaju beasta. Hean geannyaash nea geeyeeshsha, “Heappi earang'iing'i muwosi siyagi bea jeeda ginealangaaschi?” Ghwashaang' niny nea gwayeeshsha, “Meawosi.”
43018026	Abeeda gwanda siisi was soomjeanda aba gheeda ashoohoochcheanda haw, nea siisi gaba ghaawagi sea siitta lach Betro iittean, ghoanyaash, “Heappi aniini miih dadeakseeyi jeeda madamnyeanda mwanang' sea niny?”
43018027	Gabiikta ghwashaang' Betro gichcha ammii ghoaw gil goguul nghaghooda.
43018028	Ng'atta gegeanda Yeesu aba gheeh Gayaafa ak geayaat gheeda abiitta sugoochcheanda nea gudea beashatta gil ak ea maweayi saawa jeedeaba gheetta aba gideaba amwang'udana geat ririnnyeanda ak abeeda ghwaak hamitta basakka.
43018029	Hean gawa Bilatto ghwanyasa saawa jarooda ak gwayeeshsha, “Gondeawi girgweageamba naaha appadaydeaba siisi?”
43018030	Ghwasha Saawa ak gwayeeshsha, “Siisi inyeetta ghwanyawa ea masinna ng'asheega munyas ea majeeyeanna headaang'u.”
43018031	Gwayeeshsha Bilatto saawa, “Asi adabeeda ghoayaachchi agooga ak gorgweaksi aba deaweedeedeang'wa.” Gwayeeshsha fuga Yahuudi niny, “Mammiiseasa aseasa gideaba gajeenuusa siida.”
43018032	Ak abeeda gwasa ng'asheanda ghayi rugu Yeesu nea ghoahiimu miyeeda jea ghami giduurji.
43018033	Gabiikta Bilatto jeeda gheeda sugoochcheandumeeda ak gaguursa Yeesu ak ghoanyaash, “Ang'iing'i guwosi sugoochcheanda Yahuudi?”
43018034	Ghwasha Yeesu nea gwayeeshsha, “Ng'asheesu girgu ang'iing'i ghana rukuneey buuneeda iitteanyu?”
43018035	Ghwasha Bilatto nea gwayeeshsha, “Neada aniini geawoschi siida Yahuudi? Ang'iing'i gweanneey heedeanyu fuga emeedeang'wa sea ashoohoodiga hees. Neada eanisni naaha?”
43018036	Ghwasha Yeesu nea gwayeeshsha, “Sugoochcheandumeedeanyu maba badaydeaba ng'eanyiini; ama inyeetta sugoochcheandumeedeanyu gaba badaydeaba ng'eanyiini, ghwanyawa gaygang'uchchi soomjoogeasu aba meatkweedeanyu ameayiinan geattinga fuga Yahuudi; amaduukku ghamneawa sugoochcheandumeedeanyu ea maba ng'eanyiini.”
43018037	Hean gwayeeshsha Bilatto niny, “Asi ghamneawa ang'iing'i guwosi sugoochcheanda?” Ghwasha Yeesu nea gwayeeshsha, “Girgu ang'iing'i gideaba aniini geawoschi sugoochcheanda. Aniini geejiilan appadaydeaba niih, nea appadaydeaba niih ghawunnyi jeeda ng'eanyiida, gideaba gaydamuuwwu huumeanda. Siida wassean mida jeeda humeanda iissa goleeysiit ghutteanyu.”
43018038	Gwayeeshsha Bilatto niny, “Humeanda naaha gil?” Ing'atta rukunoodeaba ng'asheesu gabiikta gichcha heeda fuga Yahuudi mida jarooda ak gwayeeshsha, “Aniini mwadaahi gidinyeandeaba siisi.
43018039	Iiduw gondeawi agooga seareeda ghaheang'wa iissa googasayi deattinneegwa siyagi mida ghealooniga damanda ghwelmeeda Basakka; asi googasayi deattineegwa sugoochcheanda Yahuudi?”
43018040	Gabiikta gojuur nea gwayeeshsha, “Miih siisi, geegasayi Baraaba!” Nea Baraaba abeeda goreedi buuneeda haleanjeeda.
43019001	Hit ghoadayda Bilato Yeesu eabwara mughowooda.
43019002	Gageanu Shirikkara ak gwasin shiipka halaghweenga, amahit ghwayiin uhuudaannyi, ak geshshuup hang'da oomu;
43019003	hean geweay madeadaannyi ak geyeeshsha, “Seayu, Sugoochcheanda Yahuudi!” Ng'atta geabwar aba baneaguukka.
43019004	Gabiikta Bilatto jarooda ak gwayeeshsha saawa, “Adaaha gearuudu siisi jarooda aba gideaba aniini mwadaahi gidiinyeandaannyi.”
43019005	Gwaritta Yeesu jarooda nea gwanda uhuuda shiipka halaghweenga nea gookkwa hang'doom. Gwayeeshsha Bilatto saawa, “Ang'ulla siida!”
43019006	Daah ashoohoodiga hees sea furiischoodiga gojuur nea gwayi, “Angoora niny, Angoora niny!” Gwayeeshsha Bilatto saawa, “Ageanda agooga nea goabwageat amang'atta gongoorji, aba gideaba aniini mwadaahi gidinyeandeaba siisi.”
43019007	Ghwasha fuga Yahuudi nea gwayeeshsha, “Aseasa gendeawi deaweeda amaduw aba deaweedeeni ea gideaba gammiisa miyeeda gil, aba gideaba niny gwahinda geaw Balleanda Aseetta.”
43019008	Iiy Bilatto ng'asheesu, hean ghabeal muuchchi;
43019009	gabiikta jeeda gheeda sugoochcheandumeeda ak ghoanyaash Yeesu nea gwayeeshsha, “Ang'iing'i gileabu yeenu?” Amwasha Yeesu ng'asheanji.
43019010	Hean gwayeeshsha Bilatto niny, “Mayrukunean eara gili? Minali gideaba geandeawi uurda jea deattinaneey ea dea jea deangooraneey?”
43019011	Ghwasha Yeesu nea gwayeeshsha, “Gwachchi miimmuusi mideawana uurda appadaydeanyu imegoonnyi aba humng'eeda; amaduw siitta iinan gattingaguun gwandeawa ring'eeda haw muuchchi.”
43019012	Ghang'eada damandida gagasa Bilatto gheatta gichchea gwasiksiinda niny, gojuur fuga Yahuudi nea gwayeeshsha, “Iisiksi siisi eamuwosi siida duupchi Gaysaari, aba gideaba siida wassean gasa ghoaw sugoochcheanda gwanda washta Gaysaari.”
43019013	Hean iiy Bilatto ng'asheesu goruutta Yeesu jarooda amahit goopteada aba uhuuda hoorgeeda silachcha girgweaguutka mida heesuguura Lagheaneeda bwarak, nea aba iitta Ebraniya geguura Gabatta.
43019014	Abeeda damandida gaba aseetta lah nea eaweechcheanji getting'ding'da aba basakka; gwayeeshsha fuga Yahuudi, “Ang'ulla sugoochcheandeang'wa!”
43019015	Gojuur Saawa muuchchi nea gwayeeshsha, “Ang'aamwana hiji, Ang'aamwana hiji, Angoora!” Gwayeeshsha Bilatto saawa, “Gaydeangoor sugoochcheandeang'wa?” Ghwasha ashoohoodiga hees nea gwayeeshsha, “Aseasa mendeawani sugoochcheanda geaghus Gaysaari.”
43019016	Ng'atta gageanu Bilato ak ghwayiin geattinga nyaawa ak gengoor.
43019017	Gegeanu Yeesu eruutta jarooda nea ghwasar behiidaannyi ea gwahitta heessuguura geapkeeda huuda nea aba iitta Ebraniya geguura Golgotta.
43019018	Gengoorsa uhuuda behiida sea fiih suuk iyyeenya dea manda meakweeda geattinda dugwa niirja gwanda meatkweeda geattinda ghaadaam, nea Yeesu gwanda dageascheeda nyaawa.
43019019	Gang'oorsa Bilatto uhuuda behiida; ng'asheega siyi, “Yeesuuyda Nasareetti Sugoochcheanda Yahuudi.”
43019020	Hean iissa ghoassoamwa fuga saang'a bea Yahuudi ng'asheekka sung'oorsa uhuuda behiidean, aba gideaba hoowa singoorsa Yeesuun ea neekkeewa mujiini; nea geang'waara iitta Ebraniya ea iitta Lattiini ea iitta Yunaani.
43019021	Ng'atta gwayeeshsha ashoohoodiga hees Bilatto, “Adung'waari ‘Sugoochcheanda Yahuudi,’ Ng'waara gideaba, ‘Siisi gwayi, Aniini geawoschi Sugoochcheanda Yahuudi.'"
43019022	Ghwasha Bilatto nea gwayeeshsha, “Ginnang'waarji ning'atta ng'oorda.”
43019023	Ing'atta gingoorda Yeesu gageanu Shirikkara hang'weakkaaschi ak geesin gharmuchcheew ang'wan, ak gaba siisi sittaw gharmuchchandaannyi; ghabwada gageanda eara hang'da geaw gul ng'eanyi. Nea abeeda hang'dida geanap nea agi ghang'eada uhuuda ea gagul ng'eanyi;
43019024	hean gabaloola saawa gideaba, “Adeabwaashchi ghang'wana geng'alealleesi ak geadaayi siichchea gageanda.” Ng'asheanji geesin ak gwasa gida ghayi nyah Ng'oruutka bea gideaba, “Ghoadabwaarda hang'weakkeasu aba jeannyaawa, Ak gang'alealleesa hang'deanyu.”
43019025	Hean gwasindunu shirikkara. Abeeda murdeeda behiida Yeesu ghamiinaada Ghaamwat ea huda ghamaghaamwat, ea Mariyaayda was gatmooda Gleoppa, ea Mariya Magdaleena.
43019026	Daah Yeesu nea ghamiinaada ghaamwat nea gwanda murdeeda ginealaneetta bwariiyiin, gwayeeshsha Yeesu ghaamwat, “Iyya, ng'ulla balleadaang'u!”
43019027	Hit gwayeeshsha ginealaneetta, “Ng'ulla geamadu!” Ghang'eada damandida ghwaat ginealaneetta gwandeawa aba gheannyi.
43019028	Iing'atta nea ninal Yeesu gideaba niisha ng'asheega sean, gwayi, (ijeagwasa ng'oruutka), “Ghwaagan muwoash.”
43019029	Nea abeeda gwanda hoowa gweriida nyiit beega ng'weani bea haghweega geetta. Hean gegeanu gidawas ghabuschcheanda ak geappuutta jeeda beega ng'weani ak geahaaktaawa digheechcheanda ak geayiin ghuuttaannyi.
43019030	Ng'atta nea ninukghuta Yeesu beekka ng'weaniin gwayi, “Niisha;” ak ghwahiing'u uhuuda ak ghoabitta gurorooda.
43019031	Abeeda eaweeda giding'ding'deayda, ea mammiissina gideaba gaygobiida muscheekka iheenga behajeega eaweeda Sabatto (aba gideaba eaweeda Sabatto eaweeda haw gil), gaweay gamus fuga Yahuudi Bilatto ehirjeaweada geeshanga ak gegeanda.
43019032	Gaweay Shirikkara ak gwahirja geeshanga siida madeeda, ea geaba siitta bea iyyeenya; ghwanyawa singooruudayi sea ninyiin;
43019033	iiduw nea ghwahitta heeda Yeesu ghwadaah gideaba nigeawiit ghami, ak ea mudugwahirjeaweada geeshangaaschi.
43019034	Hean gageanu Siyagi ak ghang'ut gisheajeega Yeesu aba ng'utta, deagheatta gwardu foojeanda ea beega.
43019035	Nea siitta daah nga'sheesuun gamuuwwu aba gideaba ng'asheega rugu gaba huumwa. Nea ghwanal gideaba gwarukku huumeanda ak abeeda ghoamwaschi.
43019036	Ng'asheesu geesin gwasa ng'ooruutka, “Manda eara geapkeadaannyi jea eehirja.”
43019037	Gabiikta gwayi ng'ooruutka suuk, “Gaygang'ula fukka heetta ng'udiin.”
43019038	Iig'atta ng'asheesu gawa Yoseefooda ng'eanyiida Arimattaya was ginealaneeda Yeesu aba makcheameeda, aba gheawalmeeda fuga Yahuudi, gamus Bilatto musta Yeesu ghwaat, ak ghoadaw Bilatto gheatta. Hean ghwaan ak gageanda mustaannyi.
43019039	Deagheatta ghwahidu Nikkodeemooda ghayi weah heedaannyi eawa, ghwaan nea gweadu gharmuchcheanda sikkuuyi weapkeanda ea hideeda ng'andit nea ghwannyiit debajeanda ea dea agween iyyeenya.
43019040	Gegeanda musta Yeesu ak gekkwealsa hang'weakka bumbuni sea haleanjeetta ng'andidiin aba seareetta bea fuga Yahuudi bea eaweetta bunyischoodean.
43019041	Hoowa singoorsean abeeda gwanda madamnyeanji mwanang' nea jeedeaba madamnyeanji gwanda bung'eeni ris eaghurghur miyeebung'sa siida jeeda.
43019042	Iiduw aba ng'asheega Yahuudi bea eaweetta giding'ding'deayda, ea gideaba eaneekki bung'eeda muuchchi geyiin Yeesu jeedida.
43020001	Hean eaweeda madeeda bea wikkajeanda, gawa Mariya Magdaleena heeda bung'eeda gheatta beashatta nea gudeamisana ak ghwadaah lagheaneeda nea sigeanda aba ghuutta bung'eeda.
43020002	Ng'atta ghafwach ea ghwahitta heeda Simon Betro ea ginealaneeda niirja ghayi bwariiy Yeesuun ak gwayeeshsha, “Sigeanda Ng'uttamiida aba jeeda bung'eeda ak ameanali heeda siyiin.”
43020003	Gaweay Betro sea ginealaneeda niirja ea ghwahitta heeda bung'eeda.
43020004	Gwasalda duwaawi, amaduw ghafwach Ginealaneeda niirja muuchchi ea ghoadaraam Betro, ak gosheeda ghwahitta heeda bung'eeda;
43020005	ghwahiiy geaw ak gong'wearsa jeeda shoomanda ak ghwadaah hang'weakka bumbuni mida hoowa, ak ea moabitta jeeda.
43020006	Ghwahidu Simon Betro, gweadu geeshta amahidu gawa jeeda bung'eeda; ak ghwadaah hang'weakka aba ng'eanyi,
43020007	nea weastida, heetta sirada uhuudaanyiin ea meanung' ng'wandeayi sea hang'dida, nea abeeda asimughut ak geayiin hichpa geaw.
43020008	Iiduw eara Ginealaneeda ghwanyawa asheeda ghwahitta heeda bung'eedean, earada ghoabitta jeeda bung'eeda, ak ghwadaah ak ghamwas;
43020009	abeeda miih ghwanal ng'oruutka ginnyaashta, bea gideaba gabean ea gaygwaduunna miyeeda.
43020010	Hean gabiikta Ginealangiga gaweay ghoah.
43020011	Abeeda Mariya ghaminaada aba murdeeda bung'eeda nea goyyeawda, damani duu goyyeawdewean ghwahiiy geaw gong'wearsa jeeda shoomanda bung'eeda;
43020012	ghwadaah malaykaji iyyeenya akkwa hang'weakka eashish nea gobiitpiit aba heeda heetta siyiin musta Yeesu, nea deamanda deascheeda uhuuda niirja gwanda deascheeda geeshanga.
43020013	Gwayeeshsha niny, “Iyya, ghwasaan anda giyyeawdi?” Gwayeeshsha gheamatta saawa, “Sigeanda Ng'uttamiideanyu ak amwaanali heessiyiin.”
43020014	Ing'atta rukunoodeaba ng'asheesu ghwasachsaghaat bwadaw ak ghwadaah Yeesu nea ghaminaada ak amwanala gideaba Yeesu gil.
43020015	Gwayeeshsha Yeesu niny, “Iyya ghwasaan anda giyyeawdi? Gigaseadayyi ng'eaha?” Duugwayeena Mariya gwadeeppea siida fur madamnyeanda gil gwayeeshsha, “Siida mureeda ideeppa eanigeandi ang'iing'i girukunean heeda iyiin, ak gaydawa aniini dageanda.”
43020016	Gwayeeshsha Yeesu, “Mariya.” Ghwayam geaw ak gwayeeshsha aba iitta Ebraniya, “Rabooni!” (nea gideaba Ginealshoochcheanda gil).
43020017	Gwayeeshsha Yeesu niny, “Ading'ng'wanyaan, aba gideaba miih dawa heeda Bwaabwa; asi ng'eada una heeda oorjooga iyya ak giyeeshshi saawa, aniini nascheang'di dawa heeda Bwaabwa nea Ghweandeang'wa gil, heeda Aseetteanyu nea Aseetteang'wa.”
43020018	Ghang'eat Mariya Magdaleena gawa ak gwayeeshsha ginealanga, “Naadaayi Ng'uttamiida;” ak gwayeeshsha saawa gideaba nirukusa ng'asheesu.
43020019	Iiduw nea niiw shing'adeeda eaweettida bea madeeda bea wikkajeandean abeeda ea nibassa geat Ginealanga jeemba ghaaw, nea abeeda asirat gidaghuut aba gheawalmeeda fuga Yahuudi, deagheatta ghwaan Yeesu ak ghamiinaada appugusta nyaawa ak gwayeeshsha, “Abeaha Hoyyooh.”
43020020	Iing'atta rukunoodeaba ng'asheanji gohiimsa geattingaaschi ea gisheajeagaaschi. Hean gahoosan Ginealangiga muuchchi iidaah Ng'uttamiida.
43020021	Gabiikta Yeesu ak gwayeeshsha gichcha, “Abeaha Hoyyooh. Gawuurji gidaghayi ajeakteaydanean Bwaabwa, asi earaniini geajeaktaneegwa agooga.”
43020022	Ahiit rukunoodeaba ng'asheesu gaguussa jeameada nea gwayeeshsha, “Ong'ng'waanya Guroorooda Ghaydit.
43020023	Nea iyosammiisi ring'eega buuneeda, gajeesamsa, ammosamsiini, ea majeesamsa.”
43020024	Damani Domasodida bea jeedeaba oorjookka attamaniyyeenya suguura Saleaygweandean, abeeda ghwanyawa ea mandeawana oorjooga suurja damandida hinna Yeesuun.
43020025	Hean gwayeeshsha Ginealanga suurja niny, “Sidaayi Ng'uttamiida.” Gwayeshsha niny saawa, “Imeadeaksiini geattingaaschi ghuusiga musumwaarajeega ak ghang'ng'waanyi monneedeanyu heeda haabwa deanneaduutka musumwaarajeega nea ghayiinnyi monneedeanyu gisheajeegaaschi ea maydamwas.”
43020026	Muchchu nea ning'atta eawoji sis gabiikta gichcha gabassa geat ginealanga jeeda ghooriida nea abeeda eara Domaso gwanda hiji. Abeeda gidaghuudajeega sirat, deagheatta ghwahidu Yeesu ak ghaminaada aba jeannyaawa ak gwayeeshsha, “Abeaha hoyyooh.”
43020027	Ng'atta gwayeeshsha Domaso, “Goona monneadaang'u iina hiji, ak gung'ulayi geattingeasu; ak gugooni gattindaang'u ak ging'ng'waanyi gisheajeegeasu; ak ea aduwosi siida mwamwasa, huwa siida mwas.”
43020028	Ghwasha Domaso nea gwayeeshsha, “Ng'uttamiideanyu ea Aseetteanyu!”
43020029	Gwayeeshsha Yeesu niny, “Gumwasi aba gideaba gidayaani? Ghang'wana fukka mwadahan amaduw ghamwasiin.”
43020030	Yeesu gwasin aba madeeda ginealangaaschi gwadeagwajeega suuk duguuga saang'a miyeang'waar aba jeedeaba gittaaboani;
43020031	suuh geang'waar aba gideaba abeeda ghoamwaschi gideaba Yeesu Gristo gil, Balleanda Aseetta, amabeeda oamwaschi ghoanyaschi eaweega aba gheawungaaschi.
43021001	Iing'atta hiji gabiikta Yeesu gohiimsa geaw ginealangaaschi aba ghuutta basooda Diberiya, ak gohiimsiindunu geaw.
43021002	Simon Betro, ea Domasoyda suguura Saleaygweanda ea Nattanaeliyda ng'eanyiida Ganeeda Galilaaya, balloojiga Sebedaayo, sea ginealangaaschi suuk iyyeenya, nea abeeda gwandeayi sean.
43021003	Gwayeeshsha Simon Betro saawa, “Gaydawa daleallu ghweayeega.” Gwayeeshsha saawa niny, “Earaseasa gajetteayeena sea ang'iing'i.” Ng'atta godeayi ak gwading'da maleambooda; ak eaweedida amwanyasa eara gil.
43021004	Muuchchu nea gorearu aseetta ghaminaada Yeesu aba ghuutta basooda; nea ginealanga amwanala gideaba Yeesu gil.
43021005	Hean gwayeeshsha Yeesu saawa, “Diibiga, gondeawi ghweayeega?” Ghwasha saawa nea gwayeeshsha, “Manda.”
43021006	Gwayeeshsha saawa, “Ajaksiina gheareedanga murdeeda maleambooda bea geattinda dugwa, ak gajanyasa. Ng'atta gwajakta gheareedanga ak ghwaraay gongiiru aba seang'ayda ghweayeega.”
43021007	Iiduw gwayeeshsha ginealaneedida bwariiy Yeesuun Betro, “Niih Ng'uttamiida!” Iiy Simon Betro gideaba niih Ng'uttamiida gil, gageanu hang'daannyi ak gwaradischeewa aba gideaba gwachchi adawiish, amang'atta gwadeambiirsa jeeda beega.
43021008	Hean ghapka Ginealanga suurja ea ghwahidu ghuutta basooda nea gongiiru gheareedanga nea ghwanyiit ghweayeega, nea abeeda eamisheageewa ng'eanyiida ghajaam aba iisidasaada geeshanga gayghwahitta geeshan bughala hitteayda ghuutta beega.
43021009	Hitta ng'eanyiida ghajaam ghwadaah beasta ghuurga nea sughwar nea gwanda beasta ghweayeega ea mukkatte.
43021010	Gwayeeshsha Yeesu saaw, “Ayeanni hiji ghweayeega mwaatkwa olealu ghamneawa.”
43021011	Hean gwading'da Simon Betro jeeda maleambooda ak gaksu gheareedanga ea ghoahiidu ng'eanyiida ghajaam nea ghwanyiit ghweayeega hees nyiit bughala ea haradam ea damassanmwagu; earappeadi saang'a ea gwadeenuun, ea miih gang'achcheaweada gheareedanga.
43021012	Gwayeeshsha Yeesu saawa, “Apkaani ajaada ghuussi.” Nea abeeda ghanyea manda aba jeeda ginealanga dea badaksa ak ghoanyaash gideaba, “Ang'iing'i ng'eaha?” Aba gideaba ghwanal Ng'uttamiida gil.
43021013	Ghwaan Yeesu ak gageanda mukkatte ak ghoadaw saawa ak gwasindunu earaba ghweayeegiga.
43021014	Niih deaba samwagu gil aba gihiimsinda ahiimsa geaw Yeesu ginealangaaschi aba iing'atta dunnooda duunna miyeeda.
43021015	Iing'atta nea nijaat ghuusiga ghoanyaash Yeesu Simon Betro nea gwayeeshsha, “Simon, balleanda Yohaana, gibwarinyaan ea laabwana hoowa orjoosu?” Gwayeeshsha niny, “Ea, Ng'uttamiida; ginali gideaba aniini ghaabwariinyeay.” Gwayeeshsha, “Ahaaghwana gisilgeasu.”
43021016	Gabiikta gwayeeshsha niny deabiyyeenya, “Simon, balleanda Yohaana, gibwarinyaani?” Gwayeeshsha Betro niny, “Eah, Ng'uttamiida; ginali gideaba ghabwarinyeay.” Gwayeeshsha, “Ahaaghwana gisilgeasu.”
43021017	Gabiikta ghoanyaash deaba samwagu, “Simon, balleanda Yohaana, gibwarinyaani?” Gagiisan Betro aba gideaba geannyaash deaba samwagu gideaba “Gibwariinyaani” Gwayeeshsha niny, “Ea, Ng'uttamiida; ang'iing'i ginali haleanjeessean, ang'iing'i ginali gideaba aniini ghabwarinyeay.” Gwayeeshsha Yeesu, “Ahaaghwana gisilgeasu.
43021018	Aba huumwa, aba huumwa, geayeeshshineey, ghayi nea guduwosa gheareemaneeda iissa gimmuusi rada manandaang'u ak guwi heeda wassean igasayi; amaduw nea nihuwi gweargweeda, gajadoabiiwa geattingaagu, ak ghwarannyi siinuut ak ghwaannyi heeda ghwanyawa migassi una.”
43021019	(Aba inyas ghwanyaashtunuun gohiimsa Betro gichchea ghameawda ak ghoaghambiit Aseetta). Ng'atta ng'asheesu gwayeeshsha, “Eanni geeshteanyu.”
43021020	Iiduw ghwayamgeaw Betro ak ghwadaah ginealaneetta bwariiy Yeesuun, nea ghwaat geeshta, nea diitta ghayi diiw geaw aba daghattannyiin gil shing'ada damanda agiischooda nea ghoanyaash gideaba, “Ng'uttamiida siida jea ghwalaapnyi bwadaw ng'eaha?”
43021021	Daah Betro niny gwayeeshsha Yeesu, “Ng'uttamiida ama oorjeani?”
43021022	Gwayeeshsha Yeesu niny, “Iyeagasayi gobiida badayda ng'eanyiida ea dabiigu gwasawannyi naaha? Ang'iing'i eanni geeshteanyu!”
43021023	Hean ghaghayda iittida aba jeedeaba oorjookka gideaba ginealaneetta mayghami; nea Yeesu niny ea miih gwayeeshsha, ginealaneani mayghami geaghus gideaba gwayeeshsha, “Iyeagasayi gobiida badayda ng'eanyiida ea dabiigu, gwasawannyiini?”
43021024	Ginealaneani niih dea muuwwu ng'asheesuun gil, ak ghang'waar; ak geanalli gideaba muuwwunoadaannyi huumwa gil.
43021025	Gwanda ng'asheega saang'a sin Yeesu; nea inyeetta ghwanyawa geang'waar sean, ghaaghanyi eara ng'eanyida gwachchi mayghoammu godiiw gittaabwajeega jea eang'waar.
44001001	Aba gittabooda madeeda, Ea Diofilo, geasinnyi haleanjeessean ghayi sin Yeesu nea ghoanaal,
44001002	ea ghwahitta eaweetta siyaada humng'eeda, iing'atta nea niidaw digheanda giijasoodiga ghayi loat aba naweeda Gurorooda Ghaydit.
44001003	Ak goohiimsa geaw saawa iing'atta miyeeda nea majeek ing'atta sawanadeeda nea ghoahiimda geaw aba gwadeagwajeega saang'a, ak gabussa saawa iing'atta askwearjooji haradam, nea gabaloola iitta sugoochcheandumeeda Aseetta.
44001004	Damanda mideayeewa gwareekusa saawa amwabeawana Yerusaleemu, ak ghoommuughu helleesiinda Ghweanda, nea gwayi, “gooyiing'si headeanyu,
44001005	gideaba, Yohaana goobattiisan aba beega, nea heeda miighang'attaawa eawoojusu saang'a agooga gajeeppattiisaneegwa aba Gurorooda Ghaydit.”
44001006	Iiduw nea ghabwat geat, geannyaash niny, “Ng'uttamiida, abeeda aba damani gajadeelsiina sugoochcheandumeeda Israeeli?”
44001007	Ng'atta gwayeeshsha saawa, “Miih gadiyeedeang'wa gil nalooda damannyoojiga ghana gheatta sin Bwaabwa aba gheambalmeadaannyi.
44001008	Ak gajanyasa uurda iiwuh heedeang'wa Gurorooda Ghaydit; ak gajahuuwa muushoodigeasu aba Yerusaleemu ea Yuudeeyeessean ea Samariya ea ghoaw muudeanooda ng'eanyiida.”
44001009	Iing'atta rukunoodeaba ng'asheesu, damanda duu gang'ulleewa, gettiing'da humng'eeda, ak gageandeawa shamooghooda madeeda gheanyanga nyaawa.
44001010	Hean nea gudugang'ula humng'eeda damanda beawa, ng'ulla ghamiinaada fiih iyyeenya ammurdeeda nyaawa nea gookkwa hang'weakka eashish,
44001011	ak gwayi, “Fuga Galilaaya ghwasaan anda ghoamiinaadi nea gong'ulayi humng'eeda? Yeesuheeni beawa heedeang'wa ak gawa humng'eedean, gaygabiikteaydunu gawuurji gidaghamneawa oadaakti nea gawa humng'eedean.”
44001012	Iiduw gabiikta Yerusaleemu, nea abeeda gwaleabu gijeeni mida geediga sugura Masaytunajeega neekkeewa mujineeda Yerusaleemu, hitta gilomitteanagi;
44001013	iiduw nea gehitta, gaweay jeemba ghooriini sideeksa uhuumba nuut, ak goobiitpiit geaba Betro, Yohaana, Yakkobo, Andereya, Filippo, ea Domaso, Batlomayo, ea Mattayo, Yakkobo balleanda Alfayo, Simoneeda Selotte, ea Yuuda balleanda Yakkobo.
44001014	Fiisu abeeda ghabwat geat ghamwash Aseetta ghawooda, ak gwanda jeedeaba gadeemsu Mariyayda was gheamatta Yeesu, ea oorjooga ghaamwat.
44001015	Aba eawoojikka ghang'eat Betro ghamiinaada aba jeeda fuga siduupcheewi (nea abeeda monneeda buuneeda ghwahitta bughala ea diktam), ak gwayeeshsha,
44001016	“Fuga suduupcheewi, gaygwasa ng'ooruutka, ghayi rugu Gurorooda Ghaydit ammwadi aba ghuutta Dawdi, appadayda Yuudayda was siida asheedeawa fuga ang'ng'waay Yeesu.
44001017	Yuuda abeeda gaba meatkweendeanya aba gideaba gealoat eara niny gwasin gadiyeeni.”
44001018	(Ng'atta ghwasha siisi madamnyeanda aba gissiittaw aba munyindaannyi; ak ghoabeadaawa uhuuda ak ghwanyar jeeda ak gwardu hineagaaschi jarooda.
44001019	Ghwanal buuneessean bea ng'eanyida Yerusaleemu hean geng'assa madamnyeandida gheawunga ak geguura, “Akealdama” nea gideaba madamnyeanda foojeanda.)
44001020	“Aba gideaba geeng'orsa jeeda gittabooda Nyigheega gideaba, ‘Gagasa ghoaw gheannyi emeeda ak ea adagoobida siih jeada;’ nea ‘Hoorgeadaannyi bea gadiyeeda dageanda sinuut.’
44001021	Nea siyagi aba jeeda fuga siitteayeewi damannyoojiga sean wuna Ng'uttamiida was Yeesu nea gwaritteawa jeedeanya,
44001022	ghang'eada gibattiisanda Yohaana ea gagul eaweetta ghayi siyaada humng'eeda nea ghabeawa heedeanya nea siyagi aba jeedeaba fiisu geaghus eetteayeena ghoaw muushoochcheanda aba duunnoadaannyi.”
44001023	Hean iiduw geergu gheawung'spa fiih iyeenya, Yosefeeda suguura Barsaba nea ghaawun suuk geguura Yusto, ea Mathiya.
44001024	Ng'atta geamwash Aseetta nea geeyi, “Ng'uttamiida, ang'iing'i ginali guroruunatka buuneessean, asi ahiimneasa aba jeedeaba fiisu assiyeenyean siida iloadi,
44001025	ak gwasin gadiyeeni bea giijasoochcheandumeedean, gawa hoorgeeda ghayi bea Yuuda nung'usa heeda niny ak gawa hich nuut.”
44001026	Ng'atta geeng'alealleesa saawa, ak iiduw gealoat Mattiya; ak gheawungaaschi geeng'oorsiinnyi sea gea giijasoodikka attamwanagiin.
44002001	Iiduw nea nihitta eaweeda Bendegosti, abeeda gwanda fugasean hijagi.
44002002	Deagheatta ghwaanya ghuutta leabu humng'eeda nyashta jeammeeda sharareeda ng'waan, ea ghwanung' ghwannyiit ghooriidida sinda jeedean.
44002003	Gwardu duguuga uurji ng'ushapta beasta, ak goobitpissa uhuumba gilinyooh ea siihi.
44002004	Hean geannyiit sean uurda Gurorooda Ghaydit ak gabalool aba iit nuut aba gidagassiida Gurorooda gwarukutteayda.
44002005	Nea abeada aba Yerusaleemu gwanda Yahuudi fuga bada Aseetta, leabu emoojiga sean bea jeeda ng'eanyiida.
44002006	Hean nea geeyiy ghuutteaba nyeashtida ghabwat geat fuga sang'a nea ghahamng'eanyi sean muuchchi aba gideaba gaba siih iiy nuut nea gabaloola itta gheannyaawa.
44002007	Ak geabeal nea geahamng'eanyi, ak geeyi, “Heappi fiisu seanin siyinnyi nea gabalooldunuun miih fuga ng'eeanyiida Galilaaya?
44002008	Ak ghoawattaan anda geayiinnyi gil was siih nea gabaloola iitta ghaheanya?
44002009	Fuga ng'eanyida Partiya, ea Meedi, ea Elaami, ea fuga abiitta Mesopottamiya, Yudeeya ea Gabadokkiya, Boonto ea Asia,
44002010	ea gealeabu Frugia ea Bamfiliya, ea Misri, ea gealeabu murdajeega Libya, ea gea leabu Kirene, ea rabasta leabu ng'eanyiida Ruumi, sea fuga Yahuudi ea gea niyamwa ghoaw fuga diineeda Yahuudi,
44002011	fuga Grette ea fuga Araabiya, geayiinnyi nea gabaloola sean iitta ghaheanya gadiyoojiga heas bea Aseetta.”
44002012	Hean ghahamng'enyi sean nea ghang'ut muuwda, nea gaba siisi anyaash nuut nea geeyi, “Seh ng'asheanji naaha?”
44002013	Hean gwanda fuga juuga suurja nea geeyi, “Fiisu niboogit aba difaayeeda heesseadi.”
44002014	Ghang'eat Betro ghaminaada sea giijasoodigiga attamanaagin, ak ghwajaat ghuttannyi gorgweaksa buuneeda nea gwayeashsha, “Ea fuga Yudeeya ea buuneessean abiitta Yerusaleemu, geagasayi anala ng'asheesu, ak golleysiiniit ng'asheegeasu ak ghoanalli nea ghoayiinnyi iidigeagwa ng'asheasu
44002015	Aba gideaba fiisu miigaboagit, aba gidoorarji, aba gideaba ghwasan ghamneawa nea aseetta gutgaba samwagu bea sakteayda;
44002016	niih deaghayi rugu sibaneeda sugura Yoeli,
44002017	‘Nea aba askwearjoojiga huydean gaygwasnu, gwayi Aseetta, gaydadaw buuneassean Guroroodeanyu, ak dibigeagwa was balloojiga ea haweega, gayghwaramoaran ak gheareemangeagwa gayghwadaah girgweatka, nea gweargweagwa gaygoorgweadi girgweatka;
44002018	eara soomjoogeasu was headiga ea gweallajeega askweajoojikka gaydeadabearsa Guroroodeanyu; ak gayghwaramoaran.
44002019	Ak gaydahiimu deamdeamanga, aba humng'eeda, ea gwadeagooda aba hiji bea ng'eanyiidean, foojeanda, ea beasta, ea aroosta haw;
44002020	ak gayghwayamwa aseetta gamsaniit, ak ghwayamwa sheeda ea ghawaar foojeanda, damanda miighwahinna eaweedida bea Ng'uttamiidean, eaweetta biissa ahaw ak adaajiin
44002021	Ak abeeda siida wassean nyooh gaguursa gheawunga Ng'uttamiida gajeelealu.’
44002022	“Fuga Israeeli, olleeysiina iit ng'asheesu: Yeesuuyda Nasareetti, was siida muuwwuneegwa Aseetta aba gadiyoojiga hees ea deamdeamanga ea gwadeagwajeega ghayi sin Aseetta appadaydaannyi aba dageascheedeang'wa, gawuurji gidoanaldi agooga,
44002023	Yeesuheeni siyaat humng'eeda aba gidabay ghwanalda Aseetta, ak goongoorji ak goonuuschi aba geattinga fuga munyas.
44002024	Ak siisi iiduw gooduudu Aseetta, nea gageandeawa sawanadeeda miyeeda, aba gideaba niny moammu ghoang'ng'waay miyeeda.
44002025	Aba gideaba gwayi Dawdi appadaydaannyi, ‘Aniini iissa ghaadaayi Ng'uttamiida aba madeedeanyu, aba gideaba niny gwanda meatkweedeanyu bea geattinda dugwa ak abeeda ea meettuumduuman;
44002026	aba sarean gang'weela guroroodeanyu, nea gahoosan ng'ushapteanyu; nea ghwaraanya saseedeanyu gaygoobiida jeeda rarooda.
44002027	Aba gideaba maynung'siina guroroodeanyu heeda maloonghajeega, ghana nung' ghaghaarshan Siidaang'u Ghaydit.
44002028	Ak ea ninung' danal naweadinga eaweega; nea ginnyiichchaan ng'weellooda aba iisindeayi.'"
44002029	“Fuga eaduupcheewi, geagasayi darukuneegwa nea geang'achchi idigeagwa aba ng'asheega ararji ghayi nyas sugoochcheanda siyi Daudi, niny ghayi ghami ak geebuy, ak bung'eadannyi gwanda hiji bea ng'eang'deanyean ea ghoaw ghamneawa.
44002030	Amaduw nea ghoaw sibaneeda, ghwanal gideaba Aseetta niyaak habeawooda appadaydeaba niny gideaba gayghwayiin hoorgeadannyi siida jea gwaleabu jattannyi,
44002031	gabean ghwadaah ak gabaloola duunnooda Gristo, ea gideaba niny miyeenung'usa Gheeda Maloonghajeega, nea saseadaannyi ea miih goomealu.
44002032	Yeesuheeni gooduudu Aseetta, ak aba ng'asheanji geewoschi muushoodiga.
44002033	Nea geettiing'da ea ghwahitta meatkweeda geattinda dugwa bea Aseetta, iiduw nea ninyas aba heeda Bwaabwa helleesiinda Gurorooda Ghaydit, ng'atta goodalealsa gitta oadaayi nea ghoayiinnyiin.
44002034	Aba gideaba Dawdi niny miigwadiyeada ea gawa humng'eeda; aba gideaba gwayi niy, ‘Ng'uttamiida gwayeeshsha: Ng'uttamiideanyu, Apteadawana meatkweedeanyu bea geattinda dugwa,
44002035	ea danung' ghoaw weajoodigaagu hoorgeeda geeshangaagu.’
44002036	Fuga sean bea gheennyea Israeeli, gammiissa ghwanal aba huumwa gideaba Aseetta ninung' ghoaw Yeesuheeni ghayi ongoorjiin Ng'uttamiida ea Gristo.”
44002037	Ak ghwayiy buuneeda ng'asheesu ak gwasawana guroruunatka nyaawa, hean geennyaash Betro ea giijasoodiga suurja nea geeyeeshsha, “Fuga siduupcheewi, gajeasina naaha?”
44002038	Ghwalamda Betro ak gwayeeshsha, “Aduukkuunana, giliwas siih geeppaattiisananeegwa gheawunga Yeesu Gristo aba samsiinda ring'eegeagwa; ak gegooneegwa Gurorooda Ghaydit.
44002039	Aba gideaba helleesiinda deang'wa gil ea diibigeagwa ea buuneessean sheagachchi, gilinyooh ea siih gil jea gaguursa Ng'uttamiideanya was Aseetta.”
44002040	Ng'atta gamuuwwu aba ng'asheega suuk saang'a nea ghamiin gheanyanga nea gwayeeshsha, “Alealni geat aba seaygeeni munyasiin.”
44002041	Hean fukka mwas ng'asheandaannyiin geeppattiisan, ak ghoahaada eaweettida fiih sagalamnyooji samwagu.
44002042	Ak goodeaga geat ginealshooda giijasoodiga nea gabareannyi, aba banachta mukkatte ea mooshta Aseetta.
44002043	Iiduw ghwanyas giliwas siih muuwda; ng'atta geesin ng'asheega hees ea gwadeagwajeega aba geattinga giijasoodiga.
44002044	Ak fuga sean mideawa masaweegean goobiida hijagi ak eara haleanjeennyaawa gekkuuyi;
44002045	inyeessa gaba nishayda haleanjeedaannnyi mideawa ak gwalakkiisa geat ak gaba siisi siittaw gidaga.
44002046	Nea inyeessa galagasean geronnyeesa sean jeeda gheeda sibatta Aseetta nea geabwanach mukkatte aba gealga nyaawa, ghwaak hamitta nea gahoosan guroruunatka nyaawa,
44002047	iiduw geduumsheesa Aseetta nea ghabwariy buuneessean. Ak ghwanung' Ng'uttamiida ghoahaada monneeda fuga silealu galeagasean.
44003001	Ng'atta gaweay Betro ea Yohaana gheeda sibatta Aseetta damanda simwaasha Aseetta nea gaba Aseetta shageash.
44003002	Hean geesareenu siida badeeda ng'eada deaghayi sijiila, nea iissa gamuchchu ak geayiin gidaghuutta gheeda sibatta Aseetta suguura Gidaghuutta miy ak gamus haleanjeeda sisappa geadi bea ghadooweeda aba heeda fuga weay jeeda gheeda sibatta Aseetta.
44003003	Iiduw nea ghwadaah siidida Betro ea Yohaana nea ghwariikghta gaweay jeeda gheeda sibatta Aseetta, gamus eattaw haleanjeeda sisappa geadi bea ghadooweeda.
44003004	Ng'atta goohang'ooysa Betro ghaang' niny sea Yohaana, ak gwayeeshsha, “Heappi ng'ulleassa.”
44003005	Goofursa geaw sawa, nea ghaghayi gilijea ghwanyas gil aba heennyaawa.
44003006	Ghwalamda Betro ak gwayeeshsha, “Aniini meandeawani lappiya ghana lagheanga meeng'meeng'i, ak gaydagonnyi gideandeawi; aba ghawunga Yeesu Gristoyda Naasareet, ng'eada ak guwi.”
44003007	Ng'atta ghoang'ng'waay aba geattinda dugwa ak gagatkat ghamiinaada; deagheatta ghwanyas geeshangaaschi ea gheatkweakka geeshangaaschi uurda.
44003008	Gotgweala ng'enyi ak ghaminada ak gawa jeeda gheeda sibatta Aseetta nea goodeayi saawa, nea gootkwealeada aba hooseaneega nea gwaduumsheesa Aseetta.
44003009	Nea abeetta ghwadaahaada buuneessean gidaweeda siida, ea gidaduumsheesiinda Aseetta,
44003010	gwajeeng'u buuneeda gideaba niih siidida eawoajusu muusisachchi abiitta ghuutta gheeda sibatta Aseetta sugura, “Gidaghuutta Miyiin; hean ghabeal nea ghahamng'eanyi aba ng'asheega bussa siitta.”
44003011	Damanda neawsiina geaw siidida Betro ea Yohaana, gwasalda buuneessean gaweay heannyaawa aba doodooni sugura doodooda Solomon nea ghahamng'eanyi.
44003012	Daah Betro fugiga goorgweaksa buuneeda, “Ea fuga Israeeli, andagooga ghahameagwa ng'eanyi aba ng'asheanji, ak ghwasaan anda gong'ulleasa, nea ghoaghanyi gideaba siisi ghoahaap uurdeanya ghana doobiiwnatteanya ak geenung' gawa?
44003013	Aseetta Abrahaamu ea Isakka ea Yakkobo, Aseetta ghweenigaasa, nighambiit soomjeandaannyi was Yeesu ak siisi eadeaghayi oyiinnyi geattinga fuga hees gil ak goodardeaysi aba madeeda Bilatto, eara aba damandiida gasa gwasikksina ninyiin.
44003014	Amaduw ghoashaang'nyi dea Ghaydit was dea Assagi Doabiiwaat, ak googasayi siida nuusa buuneeda egooneegwa,
44003015	ak goonuuschi Siitta goona eaweegean, ak gooduudu Aseetta aba jeeda miyeeda. Ak aseasa geawaschi muushoodigeaba ng'asheanji.
44003016	Nea gheawungaaschi, ak aba masaweega aba gheawungaaschi, ea niidaw siisi majeeknatta was siida noadaayi ak ghoanalli; nea masaweekka sinyassa naweeda Yeesuun ea niidaw siida majeeknatta hit aba madeedeang'wa oogasean.
44003017	“Asi ghamneawa, fuga eaduupcheewi, ghoanalli gideaba iissa goosinnyi ng'asheega aba lendeeda, gawuurji gissinda fuga ahaaghwaneegwa.
44003018	Nea ng'asheanda ghayi bay ghwaramoar Aseetta aba ghuusiga sibangaaschi, nea gideaba Gristoheani gaygwasawana gil ak ea nisa.
44003019	Asi aduukkuunana, ak goobiikti ayamni geat, ak abeeda gegeanda ring'eegeagwa, ak abeeda ghwahidu damanda hawdeayda jea gwaleabu heeda Ng'uttamiida,
44003020	ama abeeda goojeagu Gristoyda ghayi siloat appadahuukkeagwa, was Yeesu,
44003021	was dea gasa goobiida humng'eeda ea ghwahitta damanda jea eang'ng'eada ng'asheega sean ghayi rugu Aseetta aba ghuusiga sibangaaschi ghaydidi ghang'eada dea waas.
44003022	Aba gideaba gwayi Muusa, ‘Ng'uttamiida was Aseetta gaygageanu sibaneeda aba jeeda fuga oduupcheewi gawuurji gidaloattanaan. Ak gooleeysiit niny aba ng'asheega wassean jea gwarukuneegwa.
44003023	Ak abeeda giliwas siih meeleeysiina iit sibaneeda gajeenuus gwaheelli buuneeda.’
44003024	Nea sibanga sean balool, ng'eada Samweeli ea gea duubu geashtaannyi, earaga gwargu iitteaba askweajoojusu.
44003025	Agooga goowoschi balloojiga sibanga ea helleesiinda ghayi adaw Aseetta ghweanigeagwa, nea gwayeeshsha Abrahaamu, ‘Aba jeattaang'u gayghwanyas fuga sean bea muunda ng'eanyiida ghawooda.’
44003026	Iiduw nea niduudu Aseetta soomjeandaannyi, goojeakta niny gaweesa fuga madeeda, ak abeeda gabadiischeesa giliwas siih aba jeedeang'wa arinnana jeeda munyasnachcheekkeagwa.”
44004001	Damanda duu goorgweaksiina buuneeda, ghapka heannyaawa ashoohoodiga sea shirikkarajeanda haw ng'ula gheeda sibatta Aseetta sea fuga suguura Sadukkayajeega ghapka heannyaawa.
44004002	Gwanyareesi muuchchi aba gideaba ghoanaal buuneeda nea gwarukkwiida gideaba Yeesu niduuna miyeeda.
44004003	Geang'ng'waay saawa ak geehisa ghealooniga ea gamuchchu, aba gideaba niiw shing'ada.
44004004	Nea abeeda fukka saang'a iiy ng'asheesuun ghamwas; nea monneeda headiga ghwahitta sagalamnyooji muut.
44004005	Iimuuchchu ghabwat geat fuga ambaliischi sea gweargwa sea ng'oorshoodiga aba Yerusaleemu,
44004006	seat ashshoochcheanda haw sugura Annasi, ea Gayafa, ea Yohaana, ea Iskaanda, ea fuga sean bea dooshshta ashoohoochcheanda haw.
44004007	Iiduw nea niyiin bugusta nyaawa geannyaash gideaba, “Ngasheesu goosinnyi aba anuur ghana aba gheawungeabeang'a?”
44004008	Ng'atta ghwanyas Betro Gurorooda Ghaydit, ak gwayeeshsha saawa, “Fuga ambal buuneeda ea gweargwa,
44004009	asi ghamneawa iyoannyashcheasa iitta ng'asheanda miy sisissa siida badeeda, ea gidasihhaapta siida,
44004010	gagasa anala oogasean, sea fuga sean bea Israeeli, aba gheawunga Yeesu Gristoyda Nasareetti, ghayi ongoorji, ak gooduunna Aseetta miyeeda, appadaydeaba niny siisi ghamiinaada aba madeedeang'wa nea majeek.
44004011	Niih lagheaneeda ghayi heawa fuga deekshi, ak ghoaw lagheaneeda washiin sar gheeda.
44004012	Ak ea manda lealeanooda aba hichpa siinnuut, aba gideaba manda gheawun suuk hing'eadayda humng'eeda ghayi siittaw buuneeda jea gwalealneasa.”
44004013	Daah saawa meaynatta Betro sea Yohaana, ak gwajeeng'u gideaba miih ghoassoamwa, fuga geallaan gil, hean ghahamng'eanyi; ak gwajeeng'u gideaba gwandeaydooschi sea Yeesu.
44004014	Iiduw nea ghwadaah siitta siihaabiin nea ghamiinaada aba murdeeda nyaawa, ghwaraay gwarguu gil aba gichchea ghwashaang'da.
44004015	Iiduw nea gwarukusa saawa gideaba aritteawana jeeda girgweageeda, hean goobalool geat saawa nea gwayi,
44004016	“Asi gajeesmana naaha fiisu? Aba gideaba ng'asheanda damdaamwaat sisin aba saawa ak ea nidaajiit aba heeda buuneessean abiitta Yerusaleemu, ak ea meammuusi eashaang'a.
44004017	Iimayghaghayda ng'asheesu muuchchi aba jeeda buuneeda, ghang'wana gereekusi saawa eamabiikta gwarukusa siida wassean aba gheawung'su.”
44004018	Ng'atta gaguursa saawa ak gereekusa saawa ea mabaloolana ghana ghoanaal aba gheawunga Yeesu.
44004019	Ghwalamda Betro ea Yohaana ak gwayeeshsha saawa, “Heappi niih humeandea gideaba gajeelleayseagwa iit ak ea mealleysini iit Aseetta asi girgeageeni alaja agooga;
44004020	aba gideaba meammuusi easiinda gajeerukuna iitta gissidaayi ea gissiyiinyi.”
44004021	Hean nea nimuuw saawa, ghwanung'waada gaweay, aba gideaba mwanyasa gheatta gichchea ghwaakta aba ghoorjooda, aba gideaba gwanda hiji buuneeda; aba gideaba gwaduumsheesa buuneessean Aseetta aba ng'asheega bunu.
44004022	Nea abeeda siisi gwachchi sihabin abeatta gweanyeegaaschi ea ninaawa haradam.
44004023	Iiduw nea geettin gaweay heeda fuga duupchi ak gwarukusa saawa gitta gasa ashoohoodiga heesiin ea gweargwa.
44004024	Nea ghwayiiy, gagatkat sean daghanuunatka nyaawa nea googeal heeda Aseetta nea gwayi, “Ng'uttamiida Haw, ghayi sin humng'eeda ea ng'eanyiida ea basooda ea haleanjeessean mida jeeda,
44004025	nea aba ghuutta ghweandeanya was Dawdi, was soomjeandaang'u, ak gwargu aba naweeda Gurorooda Ghaydit, ‘Ghwasan anda emoojiga gwanyareesi, anda buuneeda gootteemsheesa haleanjeeda mwadaagha?
44004026	Sugoodiga ng'eanyiida nijip geat, nea fuga ambaliischi ea nubwatgeat, ak ghaheawa Ng'uttamiida ak ghaheawa eara dea simmwaar,’
44004027	nea aba huumwa jeedeaba mujiineeni gabattiisa geat fuga heawa soomjeandaang'u ghaydit was Yeesu, was dea ghayi imwaari, sean Heroode sea Bontiyo Bilatto, sea fuga emoojiga ea fuga Israeeli,
44004028	ak gwasin gidawassean ghayi bean gagasa geattindaang'u ea fughareadaang'u gideaba gaygwasa.
44004029	Asi ghamneawa, Ng'uttamiida, ng'ulla gimuuwda nyaawa, ak giidawi soomjoagaagu ak gwarukkwiida ng'asheandaang'u aba meaynatta sean,
44004030	ak giihaakti geattindaang'u ak ghoahaap siida, nea gwadeagwajeega ea deamdeamanga iissa geesin aba gheawunga soomjeandaang'u ghaydit was Yeesu.”
44004031	Iiduw nea sihhit mooshta Aseetta, gwadumdum heeda gwachcha bassa geat; ak gaba niih sinnyiit Gurorooda Ghaydit ak gwarukwiida giijasta miy bea Aseetta aba meaynatta.
44004032	Nea ghamneawa bareannyeedeaba fukka ghayi mwasiin gaba guroroanagi ak ghanyea manda siida ayi haleanjeessean mideawa ghanyea maygwayi geasu, niih abeeda saawa goobareannyi haleanjeessean.
44004033	Iiduw gaweay giijasoodiga nea gwandeawa uurda haw muuchchi ak gamuuwwu iitta duunnooda Ng'uttamiida was Yeesu, ak ghwanyas sean dagheerjeandumeeda haw.
44004034	Ak ea manda eara siisi gasa gil aba jeannyaawa, aba gideaba fuga mideawa madammeega ghana gealga gayghwashaayda, ak gweadu lappiyeetta bea gidasishaaydaan,
44004035	ak lappiyeetta geayiin geattinga giijasoodiga; ak iiduw geallaja gaba niisiittaw gidagasa.
44004036	Nea Yoseefooda ng'assa giijasoochcheanda gheawunga siyigheawunga siyi Barnaba (nea gideaba, Balleanda jea goomajeek gil), nea niny ea siida Laawi, siida ng'eanyiida Gupro,
44004037	ng'atta ghwashaayda madamnyeanda was daannyi, ak gweadu lappiya ak ghwayiin geeshanga giijasoodiga.
44005001	Ghayi gwanda siisi suguura Ananiya ak gwandeawa gatmoodaannyi suguura Safira, ghwashaayda haleanjeeda nyaawa mwaatkwa,
44005002	iiduw nea ghwanal gatmoadaannyi ghafuy haleanjeeda mwaatkwa, ak gweadu mwaatkwa ak ghwayiin geattinga giijasoodiga.
44005003	Ghwalamda Betro ak gwayeeshsha, “Ananiya ghwasaan andaginung' goobal guroroadaang'u Shattaani ea ghwanung' reenganna Gurorooda Ghaydit ak gifunyi haleanjeeda mwaatkwa bea madamnyeandean?
44005004	Madamnyeanda damanda miih shaaydaawana, abeeda miih daang'u? Ama ning'atta sheaydeayda, abeeda haleanjeeda ea manda geattingaagu? Abeeda ginyastiin gideaba gaysina ng'asheanji aba jeeda guroroadaang'u? Ang'iing'i mireenganni buuneeda gireenganayi Aseetta.”
44005005	Iiy Ananiya ng'asheesu, ghoabeada ak ghami. Hean iiyi buneessean ghabeal muchchi.
44005006	Ng'atta ghapka ghearemmanga ak geakwealsa hang'da ak geerutta jarooda ak geayat eebuy.
44005007	Iiduw nea ning'atta roobuut samwagu bea aseetta ghwahidu gatmoadaannyi jeeda gheeda, nea mwanala gidanupnu.
44005008	Ng'atta gwayeeshsha Betro gatmooda, “Rukunean monneeda oashaaydaawi madamnyeanda gwandeenu?” Gwayeeshsha gatmooda, “Ea gwadeenu.”
44005009	Ghwalamda Betro ak gwayeeshsha gatmooda, “Ghoanyastiin gideaba gajahelleesiina duwaawi ak goosimnyi Gurorooda Ng'uttamiida? Ng'ulla, geeshanga fuga buy siyeadaang'u gwanda gidaghuut, ak gaygooruuttaneey jarooda earang'iing'i.”
44005010	Deagheatta goobeedeaysa ng'eanyi madeeda geeshangaaschi ak ghami. Yamu geat gheareemanga ghwahidu nea nimi, ak geeruutta jarooda ak geebung'sa murdeeda siyeadaannyi.
44005011	Iiduw ghang'ut muwda haw muuchchi ganiiseeda sean ea fuga sean iiy iitteaba ng'ashsheesu.
44005012	Gwadeagwajeega saang'a ea ng'asheega deamdeameadi geesissa bugusta buuneeda nea gwasin geattinga giijasoodiga. Nea abeeda abwadageat sean aba Dodooda Sulemaani.
44005013	Ak ea manda aba jeedeaba fukka siida badaksa guyeedeaba fukka, amaduw ghoang'ng'waay buuneeda muuchchi ak gwasissa mureeda.
44005014	Ghoahaada muuchchi fuga mwas ak gooheadeesa Ng'uttamiida, emeetuw headiga ea gadeemga,
44005015	ea iissa eeyibwak ea easar fuga miyeani eayiin gheatkweakka naweadinga, ak geanung' gwalil appadahuukka bulaleenga ea likkajeega, ama abeeda hidu Betro earaghanyi goojiroon jirooneadaannyi buuneeda mwaatkwa.
44005016	Ghabat geat fuga leabu mujiinajeega neaweesa Yerusaleemu, nea gweadu fuga miyeani ea fuga beardooschi meangeenda, ak geahaap sean.
44005017	Ng'atta ghang'eat ashoohoochcheanda haw sea fuga sean mideawa, nea fuga mwaatkwa was Sadukkayajeega, hean gwashissa ghaang'
44005018	ghoang'ng'waay giijasoodiga ak geayiin ghealooniga.
44005019	Iiduw eawa ghwahidu malaykajeanda Ng'uttamiida ak goottin gidaghuutta gheeda ghealooniga; ak goruutta jarooda ak gwayeeshsha,
44005020	“Aweayeena ak ghoominaadi aba jeeda gheeda Sibatta Aseetta ak gooruksi buuneeda ng'asheega sean bea eaweesuun.”
44005021	Iing'atta nea niyiiy ng'asheesu, muchchu gaweay jeeda gheeda sibatta Aseetta askweari ak goonealshi. Ng'atta ghwahidu ashoohoochcheanda haw sea fuga mideawa ak gaguursa gweargwa girgweada ea fuga sean argweaji bea Israeeli, ak goojeakta gaweay ghealooniga gweadu fukka.
44005022	Hitta fukka heesiin, ea mwanyasana saawa ghealooniga, gwayamu geat ak ghoadaw iitta, nea gwayeeshsha,
44005023	“Geehissi ghooriidida siratiisa buneedean nea radaat nea furiischoodiga ghamiinaada aba gidaghuudajeega, ama siittinnyi ea meanyasani eara siih.”
44005024	Iiy shirikkarajeanda haw ambal gheeda sibatta Aseetta sea ashoohoochcheanda haw ng'asheesu, ghahamng'eanyi appadahuukka nyaawa, nea gwayeena ng'asheesu gayghoaw naaha.
44005025	Deagheatta ghwahidu siih aba geshangiga ak gwayeeshsha, “Fugigeanji heetta oojaksi ghealoonigean, ghamneawa gwanda jeeda gheeda sibatta Aseetta ghwannaal buuneeda.”
44005026	Ghang'eat shirikkarajeanda haw nea goodeay shirikkareadaannyi ak gaweay ama hitta geeyeadu saawa nea meang'ng'wanyana uurda, aba gideaba ghoawal ea mafutteewana buuneeda lagheanga.
44005027	Iiduw nea siyeadu saawa, geanung' ghamiinaada aba madeeda girgweageeda. Ak ghoang'eat ashoohoochcheanda haw ghoanyaash nea gwayeeshsha,
44005028	“Ghwasaan nea geaheawi gideaba gajoannaala buuneeda aba gheawung'su, ak ghamneawa ea noannyiichchi Yerusaleemu ginealshoodeang'wa aba gideaba googasay ayeanni foojeandeaba siisi badahuukkaasa.”
44005029	Ghwalamda Betro sea giijasoodiga ak gwayeeshsha, “Gamiiseasa gideaba gajeawwala gheang'da Aseetta mwasamwa siida.
44005030	Aseetta ghweanigaasa gooduudu Yeesuuyda ghayi onuuschi aba damanda ongoorsiini uhuuda geettean.
44005031	Niih deaghayi adiing'u Aseetta gil ak gawa geattindaannyi bea dugwa ak ghoaw siida haw ea lealnoochcheanda, ak ghwanung' gwaduukuuna fuga Israeeli ak geesamsa ring'eega.
44005032	Aseasa geewoschi muushoodigeaba ng'asheesu, ak gwasnu eara Gurorooda Ghaydit adaw Aseetta fukkeanji sissa niny mureedean.”
44005033	Iiy fukkeanji ng'asheesu gwanyareesi muuchchi, ea gagasa gwanuus saawa.
44005034	Hean gwanda Farasayajeanda girgweageeda suguura Gamaliyeeli, was ginealshoochcheanda deaweeda, adawi buuneessean mureeda, ng'atta ghamiinaada ak ghwanung' erruutta buuneeda jarooda gilinuwaas.
44005035	Ama ng'atta gwayeeshsha fukkeanji, “Ea fuga Israeeli, ang'ulla muuchchi gichchea ahinda fiisu.
44005036	Nea damanda miih ghwahinna askwearjoojiga ghang'eat Dewdas, nea ghoahiimu geaw gideaba niny gili, nea niny gaba jeedeaba fukka, ramagu ghwahitta bughalaji ang'waniin, hit godeayi sea niny; amaduw gealach gheatta sea fuga sean aat geeshta ak geattaarda ea ghoaw haleanjeeda mwadaagha.
44005037	Iing'atta niny ghwahidu Yuudayda was siida Galilaayaan aba askwearjoojikka bea iittooda buneedean ak ghwaat buuneeda mwaatkwa; ak eara niny ghami, nea fuga sean aat geeshta ghwadarda.
44005038	Asi aba damani bea ghamneawean gaydayeeshshiineegwa, ohhelleewana geat fiisu ak ghoanung'waadi; aba gideaba badiini ghana fughareani ibea buuneeda, gayghoabeada;
44005039	ama iileabu heeda Aseetta, ea mwajoommuusa abwaanya fiisu aba gideaba gajiiduw geejeeng'u gideaba gosheang'nyeewi Aseetta!”
44005040	Ng'atta geesin gidagasa, iiduw nea geeguursa giijasoodiga, geabwar amahit geeruksa gideaba adagudoannalli buuneeda aba gheawunga Yeesu, iiduw geesiksa gaweay.
44005041	Gwaritta ak ghang'amwa madeeda girgweageeda, nea gahoosan aba gideaba gamiissa sawanadeeda aba gheawunga Yeesu.
44005042	Nea galeagasean iissa aba jeeda gheeda sibatta Aseetta ea aba ghoah ea miih ghwanung'waada ginealshooda ea rukkwiideayda Yeesu gideaba Gristohi.
44006001	Nea aba askweajoojisu ea niihaada monneeda ginealanga, ng'atta ghoaptu giniikghta dageascheeda fuga Yahuudi baloola iitta Yunaani sea fuga Ebraniya aba gideaba ninung'usa heeda masiinung'weega nyaawa aba lakkiisiinda haleanjeedeaba galeagasean.
44006002	Hit gaguursa fukka attamaniyyeenyean ginealanga sean nea gwayeeshsha, “Mwahida gideaba gajeanung'waada rukkwiideayda ng'asheanda Aseetta ak geeppiitpiichchi aba badahuukka measajeega.
44006003	Asi fuga eaduupcheewi, aloada fiih ispwa aba jeedeaba fiisu miyaas searoojiin, mideawa Gurorooda Ghaydit, ak ea weaghoodi, ak gajeettaw gadiyeani.
44006004	Ak aseasa gajeamwaasha Aseetta nea geesinnyi gadiyeeda ng'asheanda.”
44006005	Nea ng'asheanda rugu goohoosan emeettuw, ak ghwaloat Stefaano, siida mideawa masaweega muuchchi ak gwandeawa Gurorooda Ghaydit, ea Filippo, ea Burokkoro, ea Nikkano, ea Diino, ea Barmeenas, ea Nikkola, was siida doabiiwaat bea ng'eanyiida Antiyokkiya.
44006006	Ng'atta geayaat fiisu madeeda giijasoodiga, ak ghamwaash Aseetta nea ghwayiin geattinga nyaawa iheenga nyaawa.
44006007	Ghaghayda ng'asheanda Aseetta; nea ghoahaada muuchchi monneeda ginealanga aba Yerusaleemu, nea ashoohoodiga saang'a gwasissa mureeda masaweega.
44006008	Nea Stefaano, abeeda gwandeawa dagheerjeandumeeda ea uurda, gwasna ng'asheega deamdeameadi ea gwadeagwajeega aba jeeda buuneeda.
44006009	Iiduw gwanda fuga mwaatkwa bea gheeda sinnealshachcheewa bea fuga abalgeat (aba gidasuguura), ea gea Greene, ea gea Aleksandariya, ea fukka leabu Gilikkiya ea Asiyan, hean ghoaptu sheang'nyeeda sea Stefaano.
44006010	Ak ea meammu eajoar aba weaghuumeeda adaw Gurorooda ak ghwanung' gabaloolliin.
44006011	Ng'atta geahaak buuneeda aba makcheameeda, nea gwayi, “Siyiinyi siisi nea gwargu ng'asheega ging'weakka appadayda Muusa ea Aseetta.”
44006012	Ak geng'ng'uuchchi buuneeda ea gweargwa ea ng'oorshoodiga, hean geeweesa niny ak geeng'ng'waay ak geeyaat madeeda gheeda sirgweachcha,
44006013	geesin muushoodiga ng'uyyeega ak gwayeeshsha, “Siisi moang'ng'wa ea marukuna ng'asheega munyas appadaydeaba hiji ghaydidiin ea deaweeda;
44006014	aba gideaba siyiinyi nea gwayi, Yeesuheani bea Nasareettiin gaygwanyarja gheawi sibatta Aseettean, ak gayghwayam searoojiga ghayi gooneasa Muusa.”
44006015	Asi gang'ula buuneessean niny, nea fuga sean mida jeeda gheeda sirgweachcha ghwadaah gideaba gheamamdaannyi gawuurji sea gheamamda malaykajeanda.
44007001	Ghwalamda ashoohoochcheanda haw ak gwayeeshsha, “Heappi ng'asheesu huumwa?”
44007002	Ghwasha Stefano ak gwayeeshsha, “Fugeaduupcheewi ea ghweanigeasu, oleeysean iit. Aseetta ghaambiidaat ghayi gabussiinnyi sea ghweandeanya was Abrahaamu, damanda mideewa ng'eanyiida Mesopottamiya, nea miih gawa goobiida Haraani,
44007003	ak gwayeeshsha niny, ‘Ng'eada ng'amwana hiji bea ng'eanyiidaang'uun ak ginung'usi heeda eara fugaagu ak guwi ng'eanyiida jea daahiimneay.’
44007004	Ghang'eat ghang'amwa ng'eanyiida eemeeda siyi Galdayu, ak gawa goobiida Haraani. Iiduw nea ning'atta miyeeda ghwaan, goobaleaga Aseetta ng'eanyiidida ak ghwahidu ghamway ng'eanyiin ghamneawa ondiini;
44007005	ak ea moadawa hearaniischooda aba ng'eanyiitta, eara hiji ayang'da baneakta geeshta, ak gwaheelleesa gideaba gayghoadaw niny ak ghoaw daannyi sea diibigaaschi jea gweadu geeshteaba niny, earappeadi mandeawana jeepta.
44007006	Hit goobalool Aseetta damandida nea gwayeeshsha, diibigaagu rabasta aba ng'eanyiida ambal fiih suuk, ak aba hooweanji gajeenung' ghoaw ging'gn'oonyanga ak ghwanyas sawanadeeda gweannyeew bughalaji ang'wan.
44007007	‘Ak aniini gaydeargweaksa emeeda gadiyeesa,’ aba girrugu Aseetta, ‘nea iing'atta hiji gaygwarinna jeannyaawa ak ghaghadoawan aba hiji.’
44007008	Ak ghoadaw niny neajeeda ghasmeahooda. Ak ghoaw Abrahaamu ghweanda Isakka, ak ghwaat niny ghasmeahooda eaweetteaba sis; ak ghoaw Isakka ghweanda Yakkobo, nea Yakkobo ghoaw ghweandeaba oorjookka attamaniyyeenyean.
44007009	“Nea balloojisu inyeesa gwashissa ghaang' Yoseefu, ak geeshaayda aba ng'eanyiida Misri; nea Aseetta gwandeayi sea niny,
44007010	ak gwalealna jeeda sawanaduutkaaschi sean, ak ghoadaw alooheeda ea weaghumeeda aba madeeda Faraoyda was sugoochcheanda ng'eanyiida Misri, ak ghwanung' ghoaw sugoochcheanda haw bea ng'eanyiidida Misri ea fugeaba gheannyi.
44007011	Iiduw ghang'eat geejeeda ng'waan aba ng'eanyiida Misri ea ng'eanyiida Ganaani, ea sawanadeeda haw, ak eara ghweanigaasa ea ning'assa hamitta.
44007012	Iiduw nea ghwanyas iitta Yakkobo gideaba ng'eanyiida Misri gwanda booga, goojeakta ghweanigaasa aba ng'eetta madeeda.
44007013	Iiduw nea gabiikta gabareessa deaba iyyenya gwarukuta geawi Yoseefu aba heeda oorjooga ghaamwat ak eara Farao ghwanal oorjookeenyea Yoseefu.
44007014	Goojeaksa Yoseefu Yakkoboyda was ghwaan ea fukgheenyaawa sean, fiih laadam ea damana muut;
44007015	ghang'eat Yakkobo gawa ng'eanyiida Misri. Ak gameewsa, niny sea ghweanigaasa,
44007016	iiduw geasar eakghuumda Shekkemu ak geebung'sa jeeda bung'eetta ghayi shaaha Abrahaamu lappiyeeda mida monneeda aba heeda balloojiga Hamori mida ng'eanyiida Shekkemun.
44007017	“Iiduw nea nineekkiit damanda heelleesiinda ghayi adaw Aseetta Abrahaamu, ghoahaada monneeda buuneeda ea ghwadarda aba ng'eanyiida Misri
44007018	ea eeyibwak ea goombal ng'eanyiida Misri sugoochcheanda nuut mwanala Yoseefu.
44007019	Ak gwasiissa fuga ng'eanyiideanya seareeda muy ak gwasissa eara ghweanigaasa ng'asheega munyas, aba gideaba gwading'sa ghweanigaasa gwahissa diibiga nyaawa manang'i jarooda, ea meabiidana ng'eanyiida.
44007020	Muusa abeeda geeji damani ak ea jeepta miy aba madeeda Aseetta. Geereersa gheanyaawa sheah samwagu;
44007021	iiduw nea geeruutta jarooda ghwanyas hudeaba Farao ak ghoarear ea gwaheedu nea ghoaw balleandaannyi.
44007022	Muusa iiduw geenaal weaghumeeda sea fuga ng'eanyiida Misri, ak ghwanyas uurda aba baloaldaannyi ea sinaweagaaschi.
44007023	“Geeyibwak ama ahiitta gweannyeew haradam, gagasa aba guroroadaannyi gawa ghwadaah fuga duupchi was balloojiga Israeeli.
44007024	Ghwadaah siyagi nea geabwar, hean gawa ghaweat siitta sisawaniin, ak iiduw ghawalda mureandooda ak gwanus siitta bea Misriin.
44007025	Niny abeeda ghaghayi gideaba fugaaschi duupchi gaygwajeeng'u gideaba Aseetta niyeadu siida jea gwalealu aba geattindaannyi ak ea majeeng'na.
44007026	Iimuchchu eaweeda bassa ghwadaa fiih iyyeenya bea Israeeli nea gabearji hean gawa gooheel ak gwayeeshsha, ‘Agooga gowaschi oorjoospwa gheawagi, iijea gwaybwak ea abearjeena.’
44007027	Ng'atta ghang'eat oorjeeda gwachi bwar giischeewoochcheandaannyi ak gwajakta nea gwayeeshsha, ‘Ghwayiinyi ng'eaha gadiyeani bea gimbaliischoodean ea gideaba guwasi siida jea gooheeldooscheesa.
44007028	Gigasayi nuustanean gida heetta inuusti siidida bea ng'eanyiida Misriini?’
44007029	Iyiy ng'asheesu Muusa gamng'aw, ak ghoaw mang'aweannyeanda aba ng'eanyiida Midiyaani, goobiida hoowa ea gwaji ballooji iyyeenya.
44007030	“Ng'atta gweanyeew haradam goobeersa Muusa malaykajeanda aba jeeda dareapcheeda neekeewa giijeeda Sinayi, aba ng'ushapta beasta yeada jeeda murunjooda.
44007031	Daah Muusa ghahamng'eanyi aba hoowa; iiduw nea gwaneekkiisa gang'ula ghwanya ghuutta Ng'uttamiida,
44007032	‘Aniini geawaschi Aseetta ghweanigeagwa, ak geawoschi Aseetta Abrahaamu, ea dea Isakka dea ea Yakkobo.’ Hean ghabeal Muusa muuchchi ea ghabwaadan ea ea mutghoammu gang'ula.
44007033	Gwayeeshsha, Ng'uttamiida niny, ‘Fakta geakkaagu aba geeshangaagu aba gideaba hiji imiinaadawiiniin ng'eanyiida ghaydit gil.
44007034	Aba huumwa naadaay ng'asheega munyas sisma fugeasu aba ng'eanyiida Misri ak ea naayiinyi shookka nyaawa, ak ghaawunnyi dalealu. Asi ghamneawa beenni gaydeajeaktaneey Misri.’
44007035	Muusa niih deaghayi siheawa, nea geeyeeshsha, ‘Ghwanung' ng'eaha huwa siida ambaliischi nea giheeldooschi buuneeda?’ Aseetta iiduw goojeakta ghoaw siida ambaliischi ea lealnoochcheanda aba geattinda malaykajeanda bussiinnyi aba jeeda murunjooda.
44007036	Niih deaghayi aruuna buuneeda ng'eanyiida Misri gil, nea gwasin gwadeagooda ea ng'asheega deamdeameadi aba ng'eanyiida Misri, ea aba jeeda Basoodareara, ea jeeda dareapcheeda gweanyeew haradam.
44007037	Niih Muusa dea ghayi eeshsha fuga Israeeli, ‘Aseetta gaygoojeakseegwa sibaneeda jea gawuurjeaweani ak siisi gaygwaleabu jeeda fuga oduupcheewi.’
44007038	Siisi niih dea ghayi mideawa buuneeda aba dareapcheeda gil sea malaykajeanda abalool niny aba uhuuda Giijeeda Sinayi, sea ghweanigaasa; ak geattaw ng'asheega mideawa eaweega jea gagoaneasa.
44007039	“Ak ghaheawa ghweanigaasa gwasissa niny mureeda, geasach ghoaw gidamwadaagha, ng'atta gagasa guroruunatka nyaawa gabiikta Misri,
44007040	Iiduw geeyeeshsha Aroon, ‘Sinneasa aseechcheekka jea goosheedeawaneasa; aba gideaba meanali gidanibussa Muuseeda ghayi aruuneasa ng'eanyiida Misri.’
44007041	Iiduw geesin meayda aba askwearjoojikka, amahit geattaw lukghamajeega gidamawosa Aseetta nea geesin ghweelmeeda hean gahoosassa gadiyoojiga geattinga nyaawa.
44007042	Iiduw ghwayam Aseetta ak ghwanung' ghabwat miinga humng'eeda, gawuurji gissung'waarda aba jeeda gittaabooda sibanga: ‘Neada haleanjeeda onnuuseadi ea lukghumajeega gogonnyeani, gweannyeew haradam aba dareapcheeda, Ea gheeh Israeeli?
44007043	Agooga ghayi ghoasareannyi maheemajeanda Molokki, ea ming'weanda aseetteang'wa suguura Refani, ea gidaghayi osinnyi ak ghoabwachchi; ak gaydeabaleageegwa ea dasuudeagwa ng'eanyiida Babiloni.’
44007044	Ghwanigaasa ghayi gwandeawa maheemajeanda muwwunooda aba dareapcheeda, ak gawuurji siitta ghayi abalool Muusa sgideaba sina, gawuurji gidaghayi daakta.
44007045	Iiduw ghoang'ng'waanyaan ghwanigaasa ea ghwahitta damanda Yoshuwa isihoan emoojiga aruutta Aseetta ammadeeda ghwanigaasa. Ak geang'ng'waanyaan ea ghwahitta damanda Dawdi,
44007046	ghayi nyas alooheeda aba madeeda Aseetta ak gamus beatta gawa gagasa heechchea goobiida Aseetta Yakkobo.
44007047	Ak siida iiduw deeksa gheeda ea Sulemaani.
44007048	“Nea Aseetta haw ghanyea meabiitteena jeeda gheeda sideasa geattinga; gawuurji ginnyaashta sibaneeda,
44007049	‘Humng'eeda hoorgeedeanyu bea gheambalmeeda, nea ng'eanyiida ea hoorgeeda geeshangeasu. Ana ghaaw gil dea jea adeeknean, aba ginnyah Ng'uttamiida, ghana gwanda yeenu hoorgeedeanyu jea dafuufa?
44007050	Ak ea masna geattindeanyu haleanjeeni seaniini?’
44007051	“Ea fuga hang'oonyi iheen, miyeeyaat ghasmeahooda guroruunatka nyaawa ea iidiga, iissa galeagasean ghoattealli Gurorooda Ghaydit. Gawuurji gidaghayi sinda ghweanigeagwa, earagooga goosindunu.
44007052	Aba jeeda sibanga gajea anneeda gil dea miih ghaghabwas ghweanigeagwa? Ak genuuseada fukka ghayi rugu ammwadiin hinnooda siida Doabiiwaat assagi, was dea ghayi osawannyi ak goonuuschi,
44007053	agoogeeda noang'ng'waannyi deaweeda gawuurji gidaghayi goondaneegwa malaykajeanda ak ghanyea miih ghoang'ng'waay.”
44007054	Ng'atta nea ghwayiiy ng'asheesu gwanyareesi nea goowiiri geeshatka nyaawa appadaydaannyi.
44007055	Iiduw nea niny ea ninyiit Gurorooda Ghaydit, gang'ula humng'eeda ak ghwadaah gigheambiitta Aseetta, nea Yeesu ghamiinaada aba meatkweeda geattinda dugwa bea Aseetta;
44007056	Ak gwayi, “Ang'ulla, ghaadaayi humng'eeda nea ghwajaada, nea Balleanda Siida ghamiinaada aba meatkweeda geattinda dugwa bea Aseetta.”
44007057	Goojur muuchchi ea gwadukuta iidiga nyaawa ak geedeambiirsa sean ak geang'ng'waay.
44007058	Geeruutteawa jeeda mujiini ak geefta lagheanga; ak gageanu muuwshoodiga ghwayiin hang'weakka nyaawa geattinga balleanji suguura Sauli.
44007059	Damani sifutteewa Stefaano lagheangean, ghamwaash Aseetta nea gwayi, “Ng'uttamiida was Yeesu, deabwa guroroodeanyu.”
44007060	Ng'atta gwatkuy ak ghoahawda nea gwayi, “Ng'uttamiida, adiiduw ginung' ghwanyas fiisu ring'eani.” Iiduw nea niihiit ng'asheesu, ghami.
44008001	Ak ghamwas Sauli miyeadaannyi. Nea aba eaweettida ghwanyas ganiiseeda mida Yerusaleemu ghabasta haw; ak ghwadarda sean aba jeeda ng'eanyiida Yuudeeya sea Samariya, ea eaghus giijasoodiga.
44008002	Iiduw gaweay fuga mwas Aseetta gabuy Stefaano, ak gaguuttu heareega muuchchi.
44008003	Aba damandideani Saulo gagasa gwanyarja ganiisa, aba gideaba iissa gawa jeemba giliwas ghoah ak gooruutta jarooda headiga ea gadeemga ak ghwayiin ghealooniga.
44008004	Iiduw fukkeanji dardaawaadiin gaweay gwarukwiida ng'asheanda.
44008005	Gawa Filippo mujiineeda Samariya ak gwarukwiisa saawa ng'asheega Gristo.
44008006	Ng'atta gooleeysiit emeetuw ginyaah Filippo, nea geadaah ng'asheega deamdeameadi sin.
44008007	Aba gideaba gwarinna meangeenda munyas jeeda fuga saang'a ghayi ninyas, ak goojuur aba ghuutta haw; ak eara fuga saang'a abiittu damealgean ghana fuga badoojiga geahhaap.
44008008	Hean gehoosan muuchchi aba mujiineedida.
44008009	Ghayi abeetta gwanda siisi suguura Simon ghayi ammwadi was beeneekweanda aba mujiineetta ea ghwanung' ghahamng'eanyi fuga ng'eanyiida Samariya, nea gwayi aniini geawaschi siida haw.
44008010	Inyeessa niny gooleeysiit muuchchi buuneeda, ghang'eada siida mwanang' ea ghoaw gea hees, nea geeyeenna, “Siisi uurda Aseetta suguura uurda haw.”
44008011	Ng'atta gelleeysa iit muuchchi aba gideaba nigeawiit inyeessa ghwanung' ghahamng'eanyi buuneeda aba beneetkweandumeadaannyi.
44008012	Hean nea ghamwas buuneeda giijasta miy bea Filippo bea badayda sugoochcheandumeeda Aseetta ea gheawunga Yeesu Gristo, geeppattiisan sean, headiga ea gadeemga.
44008013	Simon eara niny iiduw ghamwas, ng'atta giibattiisandaannyi hean goodeayi Filippo. Ak ghwadaah ng'asheega deamdeameadi ea gwadeagwajeega hees sisin, ak ghahamng'eanyi.
44008014	Iiduw nea ghwayiiy giijasoodigiga mida Yerusaleemuun gideaba fuga Samariya nimwas ng'asheega Aseetta, geechcheakta saawa Betro ea Yohaana,
44008015	gaweay ama hitta ghwamwaash Aseetta appadahuukka nyaawa gideaba gagasa ghwanyas Gurorooda Ghaydit;
44008016	aba gideaba aba damandida miigwashuubeesa siih aba jeannyaawa, gabeachchi gideaba geeppattiisan aba gheawunga Ng'uttamiida was Yeesu.
44008017	Ng'atta ghwayiin geattinga nyaawa iheengeaba fukkeanji ak ghwanyas Gurorooda Ghaydit.
44008018	Iiduw nea gwajeeng'u Simon gideaba Gurorooda geenyasa iiyiin giijasoodiga geattinga nyaawa buuneeda, hean gageanu ghoadaw lappiya,
44008019	nea gwayeeshsha, “Agooneani eara aniini uuri ak abeeda siida nyooh dayiin geattindeanyu uhuudaannyi ghwanyas Gurorooda Ghaydit.”
44008020	Ghwalamda Betro ak gwayeeshsha, “Roossiina hoowa ea lappiyeedaang'u, aba gideaba gighayi gilijea nyasa gidaguu Aseetta aba lappiya!
44008021	Ak ang'iing'i ea mibwaheasa nea meebareannyeeni aba ng'asheanji, aba gideaba guroroadaang'u mwadoabiiwa aba madeeda Aseetta.
44008022	Asi duukkuunana searoojusu ikkeagwa munyasiin, ak gumwaashi Ng'uttamiida, immuusi, ak gaygwasamseey aba gidigasayi mida jeeda guroroadaang'uuni.
44008023	Aba gideaba naadaayi gindi jeeda lachng'eanyiida ng'waan ea jeeda ghealooniga appadayda munyinda.”
44008024	Ghwalamda Simon ak gwayeeshsha, “Eaniyean amwasha Aseetta appadaydeanyu aba heeda Ng'uttamiida, ak ea adaghwanyasan gidawassean aba jeedeaba ng'asheesu oorguun.”
44008025	Asi ghamneawa inumuuwwu ng'asheega nyaawa ea rukwiideayda ng'asheanda Ng'uttamiida, gabiikta Yerusaleemu, ak gwarukwiida gijasta miy aba gharang'weakka saang'a bea ng'eanyiida Samariya.
44008026	Ng'atta gwayeeshsha malaykajeanda Ng'uttamiida Filippo, “Ng'eada ak guwi wilooda ng'eanyiida biyeara was bwalbwaleeda leabu Yerusaleemu gal Gasa.” Nea naweani ea eeshtearajeanda.
44008027	Ghang'eat ak gawa. Deagheatta ghwadaah siida ng'eanyiida Ettiyoppiya was gulaneeda, ak ea siida haw ambal Gandakehi was sugoochcheanda was gatmooda bea ng'eanyiida Ettiyoppiya, ambal eara maghastaannyi, hean ghwaan Yerusaleemu ghaghadoawan Aseetta
44008028	iiduw nea gabiikta ghoah; gawa goopteada aba badayda muttukkoadaannyi, nea ghoassoamwa gittaabooda sibaneeda suguura Isaaya.
44008029	Gwayeeshsha Gurorooda Ghaydit Filippo, “Siyeang'da ak guwi ding'da muttukkwajeandida ak gideayeewi.”
44008030	Ghafwach Filippo gawa murdeadaannyi, ak ghwayiiy nea ghoassoamwa siidida gittaabooda sibaneeda suguura Isaaya, ak ghoonyaash, “Heappi, ng'asheesu isoamwaniin ginali?”
44008031	Ghwasha Siidida ak gwayeeshsha, “Gaydanaldaan aniini, nea manda siisi anaalan?” Ak gaguursa siidida Filippo gwading'da ak goobiitpiit sea niny.
44008032	Nea Ng'ooruutka asaamwa geeng'wardunu: “Gawuurji gisilleanda siyaat ealach gheatta gawuurji dayeenda gisilleanda silach buudeega nea ghwasiinda, ak eara niny ea miighwanya ghuutta.
44008033	Geapwaaspwaas ak geaweada gidadoobiiwusa, ng'eaha gil siida jea ghoomu gwargu ng'asheega seaygeedaannyi? Aba gideaba eaweegaaschi sigeandeawa jeeda ng'eanyiida.”
44008034	Ak goobearsa siidida was gulaneedean Filippo, “Heappi sibaneani ghamwaash Aseetta appadaydeabeang'a inyas gwargu ng'asheesuun, gabaloola badaydaannyi ghana baloola badayba siih nuut?”
44008035	Ghang'eat Filippo ghwajaat ghuuttaannyi, nea ghoong'eada ng'ooruussu ak gwarukusa giijasta miy bea Yeesu.
44008036	Iiduw nea geeweay aba naweeda geeyibwak ea eehitta heeda mida beega, gwayeeshsha siidida was gulaneedean, “Hiji gwanda beega! Gwanda gichchea ghoadealan ea meeppattiisani?” [
44008037	Ng'ooruutka suuk bea garayi ghoahaat, Ng'atta gwayeeshsha Filippo, “Iimwasi aba guroroadaang'u sean, gay sina.” Ghwasha nea gwayeeshsha, “Ghaamwaschi gideaba Yeesu Gristo Balleanda Aseetta.”]
44008038	Ak ghwanung' ghamiinaada muttuk, ak ghwararang'aada duwaawi ng'eanyi ak gaweay jeeda beega, Filippo sea siitta was gulaneedean, ak goobattiisan niny.
44008039	Iiduw nea gwascheeng'na jeeda beega, ghwanung' Gurorooda Ng'uttamiida ghwaroat Filippo; ak ea mudugabiikta siidida was gulaneedean ghwadaah gichcha, ak ghang'eat gawa nea gahoosan.
44008040	Iiduw geadaah Filippo nea gwanda ng'eanyiida Asotto, ak gwasik jeeda mujiinajeega sean nea gwarukwiida giijasta miy ea ghwahitta ng'eanyiida Gaysariya.
44009001	Aba damandida Sauli ghoabeal buuneeda muuchchi nea gwanuus ginealanga Ng'uttamiida, ak gawa heeda ashoohoochcheanda haw
44009002	ak gamus niny barawajeanda jea ghwaat ghoorajeega sinnealshachcheewa mida Dameski, ea gideaba inyasa hoowa headiga ghana gadeemga aat Naweetta, ghoang'ng'waay ak gweadu Yerusaleemu.
44009003	Iiduw nea gwanda naweeda nea gwaneekiissa Dameski, deagheatta ghoabwaay murdajeegaaschi sean weeshinda leabu humng'eeda.
44009004	Goobeedeaysa ng'eanyi ak ghwanya ghuutta siida nea gwayeeshsha, “Sauli, Sauli, ghwasaan anda gighabwaschaan?”
44009005	Gwayeeshsha, “Ang'iing'i ng'eaha gil, Ng'uttamiida?” Ghwasha nea gwayeeshsha, “Aniini geawoschi Yeesu, dea ghamneawa ighabwasi;
44009006	asi ng'eada ak guwi mujiini, a miih itti gajeerukneey gichchea sina.”
44009007	Nea fukwachchi adeana Sauli ghamiinaada aba hoowa nea ghwasinda, hean ghwayiiy ghuutta siida ama sing'wearda ea meadaaha siih.
44009008	Ghang'eat Sauli aba ng'eanyi; ghwajaat gheanyeangaaschi ak ghwaraay ghoong'wearda; ama ng'atta geeng'ng'waanyaada geattinda ea ghwahitta ng'eanyiida Dameski.
44009009	Goopteada Sauli eawooji samwagu nea moang'wearda, ak ea mwaaga gil nea mwali gil.
44009010	Aba hooweanji bea Dameskiin gwanda ginealaneeda suguura Ananiya. Gwayeeshsha Ng'uttamiida siisi aba jeeda giirgweatka gideaba “Anania.” Ak gwayeeshsha, “Geandi hiji, Ng'uttamiida.”
44009011	Gwayeeshsha Ng'uttamiida niny, “Ng'eada ak guwi ea hitta naweeda suguura naweeda doabiiwaat ama ihiitti ghea Yuuda giibwaardi siisi leabu ng'eanyiida Darso suguura Sauli; ng'ulla ghamneawa ghamwaash Aseetta.
44009012	Ghamneawa anidaah siisi suguura Anania nea ghwahidu gah ak ghwayiin geattingaaschi uhuudaannyi ak abeeda ghwajaada gheanyangaaschi.”
44009013	Ghwasha Anania nea gwayeeshsha, “Ng'uttamiida, naayiinyi ng'asheegeaba siisi aba heeda fuga saang'a, ak eara ng'asheega munyas nisma fugaagu ghaydidi aba Yerusaleemu;
44009014	ak ghamneawa gwandeawa gheambalmeeda adaw ashoohoodiga hees bea gideaba gayghwoong'ng'waay ak gwajaksa ghealooniga fuga rukku gheawungaagu.”
44009015	Gwayeeshsha Ng'uttamiida niny, “Una, aba gideaba siisi dabichcheanda siloat gil iitteanyu ghwaat gheawungeasu jeeda emoojiga ea sugoodiga ea fuga Israeeli;
44009016	ak gaydaahiimsa ng'asheega saang'a jea ghwanyasa sawanadeeda aba gheawungeasu.”
44009017	Iiduw gawa Anania ea gawa jeedeaba gheedida. Ak ghwayiin geattingaaschi uhuuda nea gwayeeshsha, “Oorijeediyya Sauli, Ng'uttamiida was Yeesu heetta iroonyeewi aba naweeda nea abeeda gigalu hiji, goojeakneani ghwajaada gheanyangaagu nea ginyasi uurda Gurorooda Ghaydit.”
44009018	Ng'atta ghoobitbinna gheanyangaaschi duguuguurji badatka aba geeshangiga, ak gabiikta ghoang'wearda. Hean ghang'eat ak geeppattiisan,
44009019	ng'atta gweagiischi ak gabiiksa uurda. Iiduw gwandeayi eawojusu ng'ay sea ginealanga aba Dameski.
44009020	Ak deagheatta ghoong'eat ghuutta rukwiideayda iitta Yeesu, nea gwayi, aba jeeda ghoorajeega sinnealshachcheewa gideaba “Niny Balleanda Aseetta.”
44009021	Ghahamng'eanyi buuneessean alleeysiit, nea geeyi, “Siisi miidea ghayi las uhuuda buuneeda aba Yerusaleemu was fuga rukku gheawung'su? Ak ghwahidu hiji nea gagasa ghoong'waay buuneeda ak gwarada ak gweassa ashoohoodiga hees.”
44009022	Iiduw ghwanyas Sauli uurda, ak ghwanung' ghabeal fuga Yahuudi mida Dameski aba ng'asheanji gideaba Yeesu niny Gristohi.
44009023	Ng'atta eawoojiga saang'a, ghabwat geat fuga Yahuudi ak geemakcheamana nuustaannyi,
44009024	ghwanyas Sauli iitteaba makcheameani. Inyeessa geefur dooshinga askweari ea eawa, nea geegasa eenuus niny;
44009025	iiduw gageanda ginealangaaschi eawa ak geappuuttaawa uhuuda ghamarda, ak gearraraang'daawa sooscheanda.
44009026	Iiduw nea ghwahitta Yerusaleemu gagasa gwandeay sea fukka was ginealangean; hean geewal aba gideaba miyeamwas gideaba eara niny niiw ginealaneeda.
44009027	Ghwaat Barnaba niny, ea ghwaat heeda giijasoodiga, ak gwaruukusa gidanironnyeatta aba naweeda sea Ng'uttamiida, ak gobalool, ea gidarukwiideayda giijasta Aseetta aba Dameski aba meaynatta aba gheawunga Yeesu.
44009028	Ng'atta gawa jeeda nea gwaritteawa jeannyaawa aba Yerusaleemu,
44009029	gwarukwiida giijasta Aseetta aba meaynatta aba gheawunga Ng'uttamiida. Gabalool nea gwasheang'dooschi sea fuga Yahuudi baloola iitta Yunaani; ak gagasa gichchea gwanuusta niny.
44009030	Iiduw nea gwajeeng'u fuga siduupcheewi ng'asheesu, geeyat ng'eanyiida Gaysariya, ak geenung' gawa Darso.
44009031	Iiduw ganiisa aba jeeda Yudeeyayda sean ea Galilaaya ea Samariya ghwanyas hoyyooh nea gedeegu; hean ghabeawa muuwda aba heeda Ng'uttamiida nea gageanda salagheang'da Gurorooda Ghaydit ak ghoahaada.
44009032	Asi ghamneawa damanda neayeewa Betro aba hiji ea hoowa aba jeannyaawa sean, ghwararang'aan eara niny ea ghwahidu heeda fuga ghaydidi abiitta Liida.
44009033	Ghwanyasa hoowa siisi suguura gheawungaaschi Aeneya, nea nimnyaan ea ghwahitta gweannyeew sis nea gobittu damealga.
44009034	Hean gwayeeshsha Betro niny, “Enea niihaapnyi Yeesuyda was Gristo; ng'eada mughuda mundaang'u.” Deagheatta ghang'eat aba geeshangiga.
44009035	Daah buuneessean niny fuga ng'eanyida Liida ea Sharoon, hean gwayamsa geat Ng'uttamiida.
44009036	Abeeda gwanda ng'eanyiida Yoppa ginealaneeni suguura gheawungaaschi Dabitta, nea gideaba Dorkas gil. Abeeda gwasna gadiyoojiga ninyas nea gaweeda buuneeda.
44009037	Eawoojikka ghwalas sheagheeda ak iiduw ghami; iiduw nea ning'atta gihundaannyi ak geeweay eyiin jeemba ghooriini sideeksa uhuumba nuut.
44009038	Abeeda Liida eaneekkeewa Yoppa, ghwayiiy ginealanga gideaba Betro gwanda hoowa, geechcheakta fiih iyyeenya headaannyi eemus gideaba, “Asi geemuscheey beenni heedeanya nea adishing'di.”
44009039	Ghang'eat Betro ak goodeayi saawa. Iing'atta hinnooda, geayaat ettiing'da uhuuda ghooriida sideeksa uhuumba nuut. Ghamiinaada masinung'weega sean aba murdeadaannyi nea goyyeawuda, nea gehhiimsa meachkweega ahaat uurda saseeda ea hang'weakka sin Dorkas damanda duu gwandeayeewa saawa.
44009040	Hit goorutta Betro buuneessean jarooda ak ghang'da gutng'weakka ng'eanyi ak ghamwash Aseetta; ak gwayamsa geaw mustida ak gwayeeshsha, “Dabitta ng'eada.” Ng'atta ghwajaat gheanyangaaschi, amang'wearda ghwadaah Betro ak ghang'eat goopteada.
44009041	Ng'atta ghoadaw geattindaannyi ak gagatganna ng'eanyi. Ak gaguursa fuga ghaydidi ea masiinung'weega ak ghwayiin madeennyaawa nea majeek.
44009042	Iiduw gageawiit iiteaba ng'asheanji aba ng'eanyiisean bea Yoppa, ak ghamwas fuga saang'a Ng'uttamiida.
44009043	Ng'atta goobida Yoppa ea gageanu eawoojiga saang'a, nea goobiida gheapa siisi naba muuchka suguura Simon.
44010001	Abeeda aba Gaysariya gwanda siisi suguura Gorneliyo, was shirikkarajeanda haw ambal lugooda shirikkareeda leabu ng'eanyiida Italiya,
44010002	siisi amiy ea fugeaba gheanyi sean, ak goowali Aseetta, iissa ghoadayda haleanjeeda sisappa geadi bea ghadoweeda ak ghaweat buuneeda, nea inyeessa ghamwash Aseetta galagasean.
44010003	Ghayi eaweechcha nea gaba aseetta shageash bea askweari ghwadaah muuchchi aba girgweatka malaykajeanda Aseetta nea ghwahidu gah ak gwayeeshsha, “Gorneliyo.”
44010004	Gang'ula nea nibeal ak gwayeeshsha, “Naaha gil Ng'uttamiida?” Ghwalamda ak gwayeeshsha, “Mooshtaang'u bea Aseetta ea haleanjeeda isabi geadi nidiyeada ak ghoaw giipkeatta aba madeeda Aseetta.
44010005	Asi ajeakta ghamneawa buuneeda gaweay ng'eanyiida Yoppa, gaguursa siisi suguura Simon, nea geeguura Betro;
44010006	niny gwanda gheappa siisi suguura Simon, was siida naba muuchchka, mida gheannyi ghuutta basooda.”
44010007	Iiduw nea gabiikta malaykajeanda, gaguursa fiih iyyeenya was soomjoogaaschi ea shirikkarajeanda aba jeedeaba fukka amuukku ninyiin,
44010008	ng'atta nea nirukusa saawa ng'asheega sean goojeakta ng'eanyiida Yoppa.
44010009	Iimuchchu nea gwanda naweeda nea abeeda eaniriiksa mujiini, ng'atta gwading'da Betro uhuuda gheeda ghamwaash Aseetta nea gaba aseetta lah.
44010010	Iiduw, ghwayeachchi ak gagasa gichchea ghwaak; damandida siweay eegasa gichchea ghwaagiin ghwalas gheatta ruweanga ak goorgweadi
44010011	ak ghwadaah nea ghwajaada humng'eeda, ak geerareang'u giduurji hang'da haw, nea geeng'waanyaan meatkwajeega sean asang'wan ea ghwahidu ng'eanyi.
44010012	Jeedeaba hang'dida abeeda gwanda diyeanga sean ea gea badiina jeesinga ea dariidakka ng'eettiida.
44010013	Ak ghwayiiy nyeashta nea gwayeeshsha, “Betro, ng'eada; nuusa ak giyaagi.”
44010014	Ghwalamda Betro ak gwayeeshsha, “Manda, Ng'uttamiida; aniini miidaak eara heedaghayi haleanjeeda geallaan ghana gilinyooh gwandeawa ririnnyeanda.”
44010015	Gabiikta ghwanya ghuutta gichcha deaba iyyeenya nea gwayeeshsha, “Haleanjeeda nimmiidu Aseetta, adiguuri duguuga geallaan.”
44010016	Ng'asheanji gabiikta nibwa samwagu, iiduw gitta geettealda humng'eeda aba geeshangiga.
44010017	Damani duu ghahama ng'eanyi Betro aba ng'asheesu daah aba girgweatkean gidawas, ging'ulayi, fuga gwachchi ajeakta Gorneliyo, ea nihita gidaghuutta gheeh Simon, hean ghamiinaada aba gidaghuut
44010018	ak gaguurda nea ghoanyaashta Simoneeda suguura Betro mida jeedeaba gheawi.
44010019	Damani gudugooteemsheewa Betro aba ng'asheesu gwachchi dahiin, gwayeeshsha Gurorooda niny, “Ng'ulla, gwanda fiih samwagu jarooda nea gagasseey.
44010020	Lamwaja rarang'aada ak giideayeewi nea adibeali; aba gideaba fiisu geajeagu aniini.”
44010021	Ghwararang'aada Betro ak gwayeeshsha fukkeanji, “Siida ogaseadayi aniini, ghwasaan anda googassean?”
44010022	Ghwalamda ak gwayeeshsha, “Goojeakneasa shirikkarajeanda haw ambaliischi suguura Gorneliyo, was siida awali Aseetta, ak gwasissa emeeda sean bea Yahuudi mureeda, ak siisi gwayeeshsha malaykajeanda ghaydit gideaba una gheedeaba siisi, ak golleeyseey iit gidajea rukuni.”
44010023	Gaguursa ak ghwanung' ghoaw rabastaannyi. Iimuchchu ghang'eat gawa nea goodeayi fiisu, ea fiisu ng'ay siduucheewi leabu ng'eanyiida Yoppa ak goodeayi niny.
44010024	Eaweetteaba iyyeenya geehitta ng'eanyiida Gaysaariya. Nea abeeda Gorneliyo gafurda fiisu ak gaguursa fugeaba gheanyi ea fuga duupchi.
44010025	Iiduw nea ghwahita Betro ghoah gwaritta jarooda Gorneliyo ghwadeapta ak gwatkuy aba madeeda geeshangaaschi ak ghaghadoawan.
44010026	Gagatgana Betro ng'eanyi nea gwayeeshsha, “Ng'eada, earaniini geawaschi siida.”
44010027	Damani duu gabaloola sea ninyiin, gawa gah ak ghwanyasa fuga saang'a bwatgeat;
44010028	gwayeeshsha fukkeanji, “Agooga goobay anala gideaba gilinyooh ea siida Yahuudi gil mwahida gideaba gay gaguuy sea fuga emoojiga suuk; nea aniini a niih iimnaani Aseetta gideaba adeaguuri siida wassean siida geallaan ghana gili bea ririnnyaan.
44010029	Ghoaw sareani heetta iyooguuru ghaahidu nea mwaashaang'iin, asi gaydaanyaasheagwa googuuru naaha?”
44010030	Ghwayeeshsha Gorneliyo, “Ning'atta eawooji ang'wan, ak damanda uurji niih, ak ghamwaashchi Aseetta aba jeedeaba gheenyu; nea gaba Aseetta shageash bea askweari; ak ging'ulayi, ghamiinaada siida aba madeedeanyu nea gookkwa hang'weakka eashish,
44010031	nea gwayi, ‘Gorneliyo, mooshtaang'u bea Aseetta siyiiy ak eara haleanjeeda isabi geadi ea niipkaat Aseetta.
44010032	Ajeakta siida gawa ng'eanyiida Yoppa gaguursa siisi suguura Simon nea gheawunga suuk geeguura Betro; gwanda gheappa siisi suguura Simon, naba muuchka, mida ghuutta basooda.’
44010033	Ak geajeagu buuneeda aba geeshangiga ak eara ang'iing'i gidoabiiwi muuchchi aba gideaba guwuuni. Asi ghamneawa aseasa geendi hiji bea madeeda Aseettean, elleeysiiniit ng'asheega sean indeawi gonnyi Ng'uttamiida.”
44010034	Ng'atta ghoang'eat Betro baloaldaannyi nea gwayi, “Aba huumwa neajeeng'u gideaba Aseetta manda shiitmeeda;
44010035	aba jeeda giliwas eamwa siida wassean awali gheang'da Aseetta nea gwasna gea miyaas siisi gayghamwas niny.
44010036	Ak ghoanalli ng'asheanda ghayi ajeaksa fuga Israeeli, bea rukwiideayda giijasta miy bea hoyyooh aba naweetta bea Yeesu Gristoohiin, (nea niny ea Ng'uttamiida buuneessean,)
44010037	ng'asheanda ghayi sirukwiida aba ng'eanyiissean bea Yahuudi, ng'eada Galilaaya, iing'atta gibattiisanda rukkwiida Yohaana:
44010038	gidamwaarda Aseetta Yeesuyda Nasareetti aba Gurorooda Ghaydit ea uurda; ea gidaneayeatta nea gwasin ng'asheega miyaas nea ghoahaap buuneessean minighis meang'nyeandeendean, aba gideaba Aseetta gwandeayi sea niny.
44010039	Aseasa geawoschi muuwshoodigeaba ng'asheesu sin seaniin aba ng'eanyiida Yahuudi ea Yerusaleemu. Iiduw genngoorsa uhuuda geetta ak geenuus;
44010040	ak eaweetteaba samwagu gooduudu Aseetta ak ghwanung' eadaah;
44010041	ak ea miih heeda buuneessean gil, geaghus heedeanya ghayi loadeasa Aseetta eahuuwa muushoodiga, ghayi siyeagiischi nea geleeshi sea niny iing'atta dunnooda duunna miyeedean.
44010042	Ak goojeaktaneasa erukkwiida giijasta Aseetta aba heeda buuneeda, nea gorukwiidi gideaba niih dea ghayi iin Aseetta geattinga uhuudaannyi gil jea ghoaw dea jea goorgweaksa fuga majeekjeew ea gea nimeewa.
44010043	Ghayi niny gabean gamuuwwu sibanga gideaba siida wassean nyooh ghamwas siisi gayghwanyas samsiinda ring'eagaaschi sean aba gheawungeaba siisi.”
44010044	Damani duu gabaloola Betro ng'asheesuun, gwashuubeesa Gurorooda Ghaydit fukkeanji alleeysiit ng'asheesuun.
44010045	Nea fukka mideawa masaweega leabu jeeda fuga siyaat ghasmeahooda ghayi adeena Betrohiin ghahamng'eanyi, aba gideaba Gurorooda Ghaydit siittaw eara fuga emoojiga.
44010046	Aba gideaba geeyiiy nea gabaloola iitta emooji suuk nea geekghambiit Aseetta. Ak gwayi Betro,
44010047	“Gwanda siida jea ghaweada beega fiisu ea meppattiisana nea ninyasta Gurorooda Ghaydit gissinyasti aseasa?”
44010048	Ghwanung' eppattiisan aba gheawunga Yeesu Gristo. Ak gamus ghanyi gwandeayi eawoojusu ng'ay.
44011001	Iiduw ghwayiiy giijasoodiga ea fuga siduupcheewi mida ng'eanyiida Yahuudi gideaba eara fuga emoojiga nimwas ng'asheega Aseetta.
44011002	Gawa Betro Yerusaleemu, ak geenyareeksa nea gwasheang'nyi sea fuga ghasmeahooda,
44011003	nea geeyeeshsha, “Ang'iing'i ghwasaan andaguwi heeda fuga miyeayaat ghasmeahooda ak gimbuchcheewi?”
44011004	Hean iiduw gwarukuta Betro ng'asheega ghayi daah nea ghoong'eada gidaghayi ng'eatta:
44011005	“Ghayi nea geandi jeeda mujiineeda Yoppa nea ghamwaaschi Aseetta; nea geandi jeeda ruweanga, geahiimnaani giduurji hang'da haw, nea gerrareang'na humng'eeda, nea geng'waanyaan meatkwajeega sean assang'wan; ak geanung' ghwaan headeanyu.
44011006	Geang'weesi jeedida nea neekki ak ghaadaayi diyeanga ea diyeanga aga suurja ea diyeanga beawa jeesinga ea dariidakka humng'eeda.
44011007	Ak ghaayiinyi ghuutta eeshshiinean, ‘Betro, Ng'eada; nuusa ak giyaagi.’
44011008	Geayeeshshi manda Ng'uttamiida, aba gideaba gilinyooh gaba ririnnyaan ghana gida miih miy miighanyi dayiin ghuutteanyu.
44011009	Ghwanya ghuuttida leabu humng'eedean gichcha nea gwayi, ‘Haleanjeeda nimmiidu Aseetta adiguuri haleanjeeda geallaan.’
44011010	Ng'asheanji gabiikta nibwa samwagu, iiduw geattealda haleanjeesean humng'eeda.
44011011	Hean ghapka fiih samwagu aba geeshangiga sicheaksean leabu Gaysariya ak ghapka gheeda eandi.
44011012	Gwayeeshiinean Gurorooda, adeayeewana fiisu nea adibeali. Oorjoosu allah siduupcheewiin eara saawa geadeayeewi, fiisu ghee Gorneliyo.
44011013	Ak gwarukuneasa gidaghayi hissiinda malaykajeanda miinaada ak gwayeeshsha, ‘Ajeakta siida ng'eanyiida Yoppa gaguursa siisi suguura Simon, bea gheawunga suuk suguura Betro;
44011014	niny gaygwarukneey ng'asheega jea gwalealneey, ang'iing'i ea fugeaba gheang'u.’
44011015	Damani duu dang'eada dhuutta balooldean, hean gwashuubeesa Gurorooda Ghaydit gawuurji gidaghayi sinyasti aseasa aba mwadi.
44011016	Ak ghaapkaachi ng'asheega ghayi rugu Ng'uttamiida bea gideaba, ‘Yohaana goobeattiisana beega, ak agooga gajeepeattiisananeegwa Gurorooda Ghaydit.’
44011017	Asi iniidaw Aseetta eara fuga emoojiga suuk Gurorooda Ghaydit gidagoondaneasa aseasa damanda simwaseawi Ng'uttamiida was Yeesu Gristo, asi aniini geawoschi ng'eaha daheawa ng'asheega Aseetta?”
44011018	Iiduw nea ghwayiiy ng'asheesu ghwasiinda. Ng'atta geakghambiit Aseetta nea geeyi, “Aseetta niidaw eara emoojiga gheatta duukkuunooda ak ghwanyas eaweega.”
44011019	Hean fukka ghayi darda aba sawanadeeda bunu appadayda Stefanohiin gaweay ea gwasheagiidi ea ghwahitta ng'eanyiida Foinikke ea Saypras ea Antiyokkiya, nea gwarukkiida ng'asheanda aba heeda fuga Yahuudi.
44011020	Ak gwanda fuga mwaatkwa, was fuga leabu Saypras ea Grene, amaduw nea ghapka ng'eanyiida Antiyokkiya gobalool eara fuga Yunaani, nea gwarukkwiida iitta Ng'uttamiida was Yeesu.
44011021	Gadiyeani geesna uurda Ng'uttamiida, hean ghamwas fuga saang'a ak ghoahaada buuneeda yamsageat Ng'uttamiida.
44011022	Gageawiit iitteaba ng'asheesu ea ghwahitta iidiga fuga ganiiseeda mida Yerusaleemu, geechcheakta Barnaba gawa Antiyokkiya.
44011023	Hitta hooweanji ak ghwadaah dagheerjeandumeeda Aseetta, gahoosan; ak gwayeeshsha fukkeanji oppiidana jeedeaba doobiiwnadi itteang'wean aba heeda Ng'uttamiida nea ghwaarjeang'da;
44011024	aba gideaba niny siida miy gil, ak gwandeawa Gurorooda Ghaydit ea masaweega, ak ghapka fuga saanga heeda Ng'uttamiida.
44011025	Iiduw gawa Barnaba ng'eanyiida Darso gagasa Sauli;
44011026	hean ghwanyas ak gweadu ng'eanyiida Antiyokkiya. Aba gideaba nindeayi gweayda mughuush sea fuga ganiisa, ak ghoanal fuga saang'a; nea aba Antiyokkiya ea heeda madeeda sishsheeda eguura ginealanga fuga Gristohi.
44011027	Aba eawoojikka ghapka sibanga leabu Yerusaleemu ea ghwahidu Antiyokkiya.
44011028	Hean ghamiinaada siyagi aba jeedeaba fukkeanji suguura Agapo ak gwargu ramooraneadaannyi aba uurda Gurorooda, gideaba gayghang'eat geejeeda ng'waan aba muunda ng'eanyiida sean; ghang'eada damanda waseewa Glaudio sugoochcheanda.
44011029	Ghang'eat fukka was ginealangean ak gabaniiaat gida ammu wassean, ak geeyeassa weetta fuga siduupcheewi mida Yudeeyaan;
44011030	ghoawaam lappiyeennyaawa, amahit geattaw Barnaba ea Sauli ghwaat ea ghwaahiitta heeda gweargwa.
44012001	Aba damandida ghang'eat sugoochcheanda suguura Heroode ghuutta sawanda Ganiisa.
44012002	Ghwang'waay Yakkobo oorjeeda geennyaawa Yohaana, ak gwanuus aba bwaanga;
44012003	daah nea ghabwaariiy fuga Yahuudi ng'asheanji gabiikta ak ghwang'waay Betro. Niih geesin aba damandida bea mukkatteeyda meammwattawiidean.
44012004	Iing'atta ging'ooyda geejaksa ghealooniga, ak geenung' gafur gheamughuuscheew ang'wan bea shirikkara, abeetta gabaysiina gideaba iing'atta ghweelmeeda basakka geayaat madeeda emeeda.
44012005	Geayiin Betro ghealooniga; ak ghamwaash Aseetta fuga ganiisa.
44012006	Eaweedida jea gwachchi iimuchchu gooruunna Heroodehiin, abeetta Betro gwalil aba dageascheeda shirikkaraji iyyeenya, ak ea sirada aba munyaloalaji iyyeenya, nea shirikkara suuk gafur gheeda sirattiisa buuneeda;
44012007	asi ng'ulla, ghwahidu malaykajeanda Ng'uttamiida, ak ghoabwaay weeshinda jeeda ghooriida mida fuga ghealooniga; ak ghwasat hamarjeeda Betro nea gwayeeshsha, “Lamwaja ng'eada.” Ghoabitbit munyaloalajeega gwachchi mida geattingaaschi.
44012008	Ghwalamda malaykajeanda ak gwayeeshsha, “Ashshuuba geaw hang'weakkaagu akkiillaabi geekkaagu.” Hean gwasindunu. Hit gwayeeshsha, “Radiischeena ak giyeadu geeshteanyu.”
44012009	Ghang'eat ak ghwaat geeshta; gwaritta jarooda, nea headaannyi gwanda jeeda girgweatka.
44012010	Gaweay ak ghang'atta ghwasuut shirikkareeda madeeda ea geaba iyyeenya, ak geehitta gidaghuutta gharinnyeanda, ama sing'atta geeweay mujiini. Goottina gidaghuut nea gabwageaw, ama siritta jarooda geenyooh etteayi aba naweeda; deagheatta gwanung'usa heeda malaykajeanda.
44012011	Biissa gwajeeng'u Betro ng'asheanji ak gwayi, “Bissa neajeeng'u aba huumwa gideaba Ng'uttamiida goojeagu malaykajeandaannyi gwalealnaneani geattinga Heroode, ak goruutteaweani jeeda ng'asheega ammuukkuunaneani fuga Yahuudi.”
44012012	Iiduw nea gwajeeng'u ng'asheesu, gawa gheeh Mariya, gheamatta Yohaana bea gheawunga suuk suguura Marko, ghwahitta nea nibwatgeat buuneeda saang'a nea geemwaash Aseetta.
44012013	Iiduw nea gaguurda aba gidaghuut, hean gawa hudi suguura Rooda ghwajaat gidaghuut.
44012014	Nal ghuutta gwajeeng'u gideaba siida Betro gil, hean gahoosan muuchchi ea eamutghwajaat gidaghuut, ghafach gawa gah gwarukusa buuneeda mida gah gideaba Betro ghamiinaada aba gidaghuut.
44012015	Geeyeeshsha hudida, “Ang'iing'i gibwaageas.” Amwasiinda huda gwayeeshsha, ng'asheanji earuguuni huumwa gil. Ak geyeeshsha, “Niih jirooneadaannyi gil!”
44012016	Aba damandida Betro gudugaguurrideawa gidaghuut; iiduw geeweay ejaat gidaghuut, ama sidaah geehamng'eanyi.
44012017	Goohiimsiina buuneeda geattinda gideaba asiinda ak gwarukusa buuneeda gidaruutteayda Ng'uttamiida aba ghealooniga. Ak gwayeeshsha, arukusiina ng'asheesu Yakkobo ea fuga siduupcheewi. Hean gwaritta jarooda gawa daroar nuut.
44012018	Iimuchchu sakteayda, ea nung'ut muuwda shirikkarajeega nea geeyi nihissaani Betro.
44012019	Iiduw gagasa Heroode ama mudughwanyas, gwasikteawa shirikkara ak gojeakta ghwanung' eenuuseada. Ng'atta ghabeawa Yudeeya ak gawa goobiida ng'eanyiida Gaysariya.
44012020	Iiduw ghwanyareas Heroode muuchchi appadayda fuga ng'eanyiida Diro ea Sidoni; ak geapka headaannyi, nea abeeda ea nibalool Blasto, abeetta niny siida haw ambal gheeda sugoochcheanda gil, gaweay gamus gideaba nung' eebeaha hoyyooh, aba gideaba ng'eang'deanya ghaghus ng'eanyiideaba sugoochcheanji aba hamitta.
44012021	Ghayi eaweechcha ghang'eat Heroode ak gooshshuup geat hang'weakaaschi bea sugoochcheandumeeda, ak gawa goopteadawa hoorgeadaannyi bea sugoochcheandumeeda, hean gorgweaksa buuneeda.
44012022	Goojuur buuneeda muuchchi nea geeyi, “Niih ghuutta aseetta gil, miih dea siida!”
44012023	Deagheatta ghwalasta malaykajeanda Ng'uttamiida, aba gideaba moaghambiida Aseetta; ak ghwaak ghuughuutka ea ghami.
44012024	Googuulli ng'eanyiisean ng'asheega Aseetta nea gwaheedu.
44012025	Iiduw nea gabiigu Barnaba ea Sauli, Yerusaleemu nea niihiit gadiyeeda nyaawa, gweadu Yohaana bea gheawung' suuk suguura Marko.
44013001	Asi jeeda ganiiseeda Antiyokkiya abeeda gwanda sibanga, ea ginealshoodiga, nea geaba Barnaba gil, ea Simoneeda suguura siittuw, ea Lukkiyooyda ng'eanyiida Girene, ea Manaeni dea ghayi hissaheeda aba gheeda sugoochcheanda suguura Heroode ea Saulo.
44013002	Ghayi eaweechcha nea ghabwat Ng'uttamiida, nea ghwarat jalooda, hean gwayeeshsha Gurorooda Ghaydit, “Aloada Barnaba ea Saulo gwasin gadiyeeda eaguursi gwasin.”
44013003	Iing'atta radooda jalooda ea mooshta Aseetta ghwayiin geattinga nyaawa iheengeaba fiisu ak geesiksa gaweay.
44013004	Hean iiduw ea niijeakta Gurorooda Ghaydit, ghwararang'aada ea ghwahitta ng'eanyiida Seleugiya; ak geeng'eada hoowa ak gwading'da maleambooda haw ea ghwahitta ng'eanyiida Saypras.
44013005	Iiduw nea ghwahitta Salami, gwarukkwiida ng'asheega Aseetta aba jeesinga ghoorajeega sinealshachcheewa bea fuga Yahuudi. Nea abeetta gwandeayi sea Yohaana nea ghaweat saawa.
44013006	Iiduw nea geesuut ng'eanyiida neaweesa basooda hean geahitta ng'eanyiida Bafo, sihitta geanyasa hoowa siisi was beeneetkweanda, bea emeeda Yahuudi was sibaneeda ng'uyyeega suguura Bar-Yeesu.
44013007	Siisi abeeda gwandeayi sea sugoochcheanda ahaghwa ng'eanyiida, suguura Sergio Baulo, ak ea siida mideawa fughareeda, hean gaguursa Barnaba ea Baulo aba gideaba gagasa ghwayiiy ng'asheega Aseetta.
44013008	Nea Eliimayda was benetkweanda (aba gideaba niih gidawas gheawungaaschi) ghaweada saawa, nea gagasa ghwayam sugoochcheanda goheelli masaweega.
44013009	Iiduw Sauloyda amaduw geeguura Baulo ghwanyas uurda Gurorooda Ghaydit geehhang'ooysa gheang'da siidida ak geeyi,
44013010	“Ang'iing'i guwosi balleanda meang'nyeandeenda, ak guwosi weajoochcheanda haleanjeesean doobiiweadi, ak gaba ng'uyya muuchchi ea munyinda, ak ea minung'waadani eara hutteayda naweadinga doobiiweadi bea Ng'utamiida?
44013011	Ng'ulla ghamneawa, gay ghwalasnyi Ng'uttamiida, ak gay ng'oawiida ea eamuttaaha weeshinda aseetta ea ghwahitta damwan.” Deagheatta aba geeshangiga ghwahidu headaannyi dung'usta ea misaneeda ak gagaseada buuneeda jea ghoang'wanyaada geattinda.
44013012	Iiduw ghamwas sugoochcheanda, iidaah ng'asheega bunu, aba gideaba ghabeal aba ginealshooda Ng'uttamiida.
44013013	Ghang'eat Baulo ea barandaannyi ak gwading'da maleambooda ghabeawa Baafo, ak gaweay ea ghwahitta Berga mida ng'eanyiida Bamfiliya. Ghwanung'wa heeda Yohaana fiisu ak gabiikta Yerusaleemu,
44013014	ak iiduw ghang'atta ea ghwahitta Berga hean geeweay ea ghwahitta mujiineeda Antiyokkiyaayda mida Bisidiya. Hean eaweeda Sabatto gaweay jeeda ghooriida sinealshachcheewa ak goobiitpiit.
44013015	Iing'atta nea nihit giissoomanda digheanda ea gittaabooda deayeega Muusa ea gea ng'ooruutka sibanga, hean ghang'eat fuga hees bea ghooriida sinealshachcheewa ak geechcheaksa nea geeyeeshsha, “Fuga siduupcheewi, iyoondeawi ng'asheanda ogasayi amusa appadahuukkeaba fiisu ak goomajeek goorugu.”
44013016	Hean ghang'eat Baulo ak googeachchi buuneeda nea ghamiinda geattingaaschi ak gwayeeshsha; “Ea fuga ng'eanyiida Israeeli, ea fuga sean awali gheang'da Aseetta oalleaydiit.
44013017	Aseetteaba emeeni bea Israeeli ghayi ghwaloat gheamba ghweanigaasa ak ghwanung' ghoaw fuga hees damandida mideewa ng'eanyiida Misri, ak goruudu aba geattindaannyi.
44013018	Nea aba gweannyeew haradam ghamilikghta sea saawa aba dareapcheeda.
44013019	Iiduw nea nilas uhuudeaba daroorakkiga assispwaan mida ng'eanyiida Gananiin, ghoadaw saawa ng'eanyiida nyaawa gwahearan, aba gweannyeew bughalaji ang'wan ea haradam ea damanamughuush.
44013020	Ng'atta hiji hean ghoadaw fuga laja girgweaguutka ea ghwahitta sibaneeda suguura Samweeli.
44013021	Ak iiduw gagasa eattaw sugoochcheanda; hean iiduw ghoadaw Aseetta Saulo balleanda Gishi, bea dooshta Benjamin ea ghoaw gweannyeew haradam.
44013022	Iiduw nea gegeanda niny, hean ghwaloat Dawdi ghoaw sugoochcheanda nyaawa; hean gamuuwwu ng'asheega badaydaannyi nea gwayi, ‘Naanyaschi aba jeeda Dawdi balleanda Yese siida mwas guroroodeanyu, ak niih ea siichchea gwasin ng'asheega sean eagasayi dasini.’
44013023	Aba siisi jea ghwahiduun niidaw Aseetta fuga Israeeli lealnoochcheanda, Yeesu, gawuurji gidaghayi helleesiinda.
44013024	Damanda miih ghwahinna ghanyi gooshoohu Yohaana ak gwarukkwiisa fuga sean bea Israeeli gideaba gammiissa gwaduukkuuna ring'eega nyaawa ak geeppattiisan.
44013025	Iiduw nea niihiit Yohaana gadiyeadaannyi gwayeeshsha, ‘Ghoaghanyi gili aniini eawoschi ng'eaha? Aniini meawosi siitta oofurdiin. Manda, ak gwanda siida jea gamaseawnean, ak aniini ea mammiisean deattin deandooda geakkaaschiin.’
44013026	“Fugeaduupcheewi, balloojiga dooshta Abrahaamu, ea buuneessean mida jeedeang'wa awali gheang'da Aseettean, giijasi bea lealnoodean siyanneasa.
44013027	Aba gideaba fuga mida Yerusaleemu ea fuga nyaawa ambaliischi, ak ea mwanala niny ghana gwajeeng'u ng'asheega sibanga sissoomani aba giliwas sabatto, hean ghoahiit aba girgweaksiinda.
44013028	Ak earappeadi ea meadaaha ramaseanda miisa nuustaannyi, geemus Bilatto ak ghwanung' eenuus.
44013029	Iiduw nea geehiit ng'asheega sean ghayi sung'oorsa badaydaannyi, gerrareang'na uhuuda geetta, ak geeyiin jeeda bung'eeda.
44013030	Ak gooduuna Aseetta jeeda miyeeda;
44013031	ak gabussa eawoojiga saang'a fukka ghayi adeana aba Galilaaya ea ghwahitta Yerusaleemuun, was ghamneawa muushoodigaaschi aba heeda buuneeda.
44013032	Aseasa geapkaannyi eyeaneegwa giijasta miy ng'asheandida ghayi heelleesa Aseetta gheamba ghweanigaasaan.
44013033	Ak ea nisissa aba heedeanya suwoschi diibigaaschi aba duunnooda Yeesu; gawuurji gidaghayi sung'waarda aba jeeda gittaabooda nyiigheegeaba iyyeenya gideaba, ‘Ang'iing'i guwosi Balleandeanyu, aniini eanean neajiilleey.’
44013034	Damandida gooduunna jeeda fuga nimeewean, aba gideaba adagabiikta gichcha hooweanji ak gamunyiit, hean gwayi, ‘Gaydagooneegwa ghwaooda ghaydit bea huumwa ghayi bea Dawdi.’
44013035	Ak gwayi aba jeemba gittaabwajaan bea nyigheega, ‘May nung'waada Siidaang'u Ghaydit ghwanyas munyida.’
44013036	Eara Dawdi iing'atta sinooda gadiyeeda Aseetta damanda seaygeadaannyi, hean ghami, ak gebunyuudayyi ghwanigaaschi, ak ghwanyas saseadaannyi munyinda;
44013037	Nea siitta aduuna Aseetta jeeda miyeedean amwanyasa munyinda.
44013038	Ak ghoanalli ng'asheanji, fugeasu eaduupcheewi gideaba aba naweedeaba siisi gajeerukuneegwa samsiinda ring'eeda,
44013039	ak aba niny siisi nyooh ghamwas gaygoobal geaw aba haleanjeessean gidagwachchi maygwasa aba deaweedeeda ghayi bea Muusa.
44013040	Asi ashageada geat, adaghwanyaseagwa gea ghayi beangwargu subanga nea gwayi:
44013041	‘Ang'ulla, agooga fuga foola fiih, ahamwang'eanyi, ak goroodayi; aba gideaba geasinnyi ng'asheanda aba damandeang'wa, ng'asheanda mwajamwasa gil, eara gwarukuneegwa siida.'"
44013042	Damanda ritteawa hean gamus buuneeda gabiigu gichcha eaweeda sabattoyda jea ghwaan gwargu muuchchi iitteaba ng'asheesu.
44013043	Iiduw nea ghwadardaawa buuneeda girgweageeda gheeda sinneaoshachcheewa, hean ghwaat geeshta geaba Baulo ea Barnaba fuga saang'a bea Yahuudi ea fuga emoojiga suuk ghayi weay dineeda Yahuudi, hean goobaloola saawa gideaba aweayeena mwadi aba jeeda dagheerjeandumeeda Aseetta.
44013044	Hitta eaweeda sabattoyda bassa ghabwat geat fugeaba mujiineedida gooleeysiit ng'asheega Aseetta.
44013045	Hean ghwadaah fuga Yahuudi fuga saang'a, nea ghapka gwashissa ghaang', hean geeheawa ng'asheega gwachchi rukku Baulo, nea geebiissa eng'ng'eawi.
44013046	Gabalool Baulo ea Barnaba aba meaynatta nea gwayi, “Gammiisa gideaba gayghanyi erukuneegwa ammadeeda ng'asheanda Aseetta. Amaduw nea ghoaheawi ak gohindi geat gili mammiiseegwa eaweega manda muudeanooda, ang'ulla, gajeeyamsiina geat emoojiga.
44013047	Aba gideaba niih gidaghayi rukuneasa Ng'uttamiida, nea gwayi, ‘Naanung' huwa weeshinda emoojiga, ak gihuwi lealeanooda ea ghwahitta muudeanooda ng'eanyiida.'"
44013048	Iiy fuga emoojiga ng'asheanji, gahoosan ak geakghambiit ng'asheanda Aseetta; nea giikka ghayi sirarsean ghwanyas eaweega manda muudeanoodean hean ghamwas Aseetta.
44013049	Ghaghayda ng'asheanda Ng'uttamiida aba ng'eanyiitta seaniin.
44013050	Iiduw ghoahaak fuga Yahuudi gadeemga was fuga hees ghayi bada Aseetta ea headiga hees siiwali gheang'da bea mujiineedida, hean ghaghabwas Baulo ea Barnaba, ak gehoan ghang'amwa ng'eang'da nyaawa.
44013051	Ng'atta gabardeaysa birjeanda geeshanga nyaawa, ak gaweay ng'eanyiida Ikkoniyo.
44013052	Gahoosan ginealanga nea ghwanyas Gurorooda Ghaydit.
44014001	Hitta ng'eanyiida Ikkoniyo gaweay jeeda ghooriida sinnealashachcheewa bea fuga Yahuudi, ng'atta ghamiinaada ak gwarukuta ng'asheega Aseetta ak ghamwas fuga saang'a, was fuga Yahuudi ea gea Yunaani.
44014002	Nea fuga Yahuudi suuk heawa ng'asheesu goong'uchchi buuneeda was emoojiga suurja ak ghwadattas fughareenga nyaawa ghaheawa fuga siduupcheewi.
44014003	Iiduw goobiida hoowa ea gageawiit, nea gabaloola meaynatta appadayda Ng'uttamiida, nea gamuuwwu ng'asheanda dagheerjeandumeadaannyi, nea ghoadaw gwadeagooda ea ng'asheega deamdeameadi jea gwasin aba geattinga nyaawa.
44014004	Gwaheelli fugeaba mujiineedida; gea maba meatkweeda fuga Yahuudi suuk gaba meatkweeda giijasoodiga.
44014005	Hean gagasa fuga emoojiga ea fuga Yahuudi, ea fuga nyaawa ambaliischi ak geegasa naweeda jea esawana giijasoodiga nea geefta lagheanga,
44014006	iiduw nea gwajeeng'u ng'asheanji gwasalda gaweay ng'eanyiida Listra ea Derbe, mida jeeda ng'eanyiida Lugaonia, ea ng'eanyiida neekkeewa;
44014007	hit goobiida hoowa nea gwarukwiida giijasta miy.
44014008	Aba ng'eanyiitta bea Listraan gwanda siisi apteada bea geeshanga badeeda; ghang'eada deaghayi sijiila miih ghanyi gaweelweel.
44014009	Siisi abeetta gooleeysiit Baulo damanda baloola; hean gang'ulla Baulo siisi muuchchi, ak ghwadaah gideaba siisi gwandeawa masaweega jea eahhaabwa,
44014010	hean gwayeeshsha aba ghuutta haw, “Miinaadawana geeshangaagu.” Hean ghang'eat siitta aba geeshangiga ak gawa.
44014011	Daah emeettuw gidasin Baulo, hean goojur aba ghuutta haw nea gwayi, Lugaoniya nea gwayi, “Niiiseasa aseechcheekka nea gawuurji buuneeda!”
44014012	Gaba siisi sing'assa gheawungaaschi Barnaba geeguura Seu nea Baulo, aba gideaba niny siida gwachchi balooli, geeguura Heeme.
44014013	Iiduw ghwahidu ashoohoochcheanda gheeda sibatta Aseetta bea Seu mida ritteayda mujiini, nea gweadu heewga ea shiipka deakghweeda ak ghwayiin gidaghuutta mujiini, ak gagasa emeeda ghoadaw haleanjeeda sisappa geadi bea ghadooweedean.
44014014	Iiy giijasoodiga was Barnaba ea Baulo ng'asheanji, hean ghabwaashaada hang'weakka nyaawa ak gwasalda gaweay jeedeaba emeetta nea gooyyeawda.
44014015	Nea geeyi, “Buneeda, ghwasaan andagoosinnyi ng'asheesu? Aseasa geawoschi buuneeda mideawa searoojiga uurjeewaneegwa, ak geapkaannyi erukuneegwa giijasta miy, ak ghoanung'waadi haleanjeeni bea mwadaaghaan, ak gooyamsi geat Aseetta majeek ghayi bwat humng'eeda ea ng'eanyiida ea basooda ea haleanjeessean mida jeeda.
44014016	Ghayi garay Aseetta ghwanung'waada gilinyooh ea emoojiga gil gwasin gidagasa;
44014017	ak eara aba sarean ea miih ghwanung'waada muwwunoodeaba geaw aba ng'asheega miyaas sin, gagooneegwa roopta leabu humng'eeda ea booga aba damandaannyi, ak ghwanung' gwalang'u guroruunatkeagwa aba daghwara ea hooseaneega.”
44014018	Eara gabalooldunu ghwaraay gideaba gajeatteala buuneeda amoadawa giijasoodiga haleanjeeda sisapa geadi bea ghadooweeda.
44014019	Iiduw ghapka fuga Yahuudi leabu ng'eanyiida Antiyokkiya ea Ikkoniyo; ak gafoolan buuneeda, ak geefutta Baulo lagheanga ak geengiir ea erruutteawa jeeda mujiini, nea geaghayi gili nimi.
44014020	Hean iiduw nea gwaneaweesa ginealanga hean ghang'eat ak gabiikta jeeda mujiini; muchchu eaweedeabiyyeenya goodeayi Barnaba ng'eanyiida Derbe.
44014021	Ahiit rukwiideayda giijasta miy aba mujiini nea ninyas ginealanga saang'a, hean ghang'eatng'eat gabiikta Listra ea Ikkoniyo ea ghwahitta Antiyokkiya,
44014022	hean goomajeek guroruunatka ginealanga, nea gobaloola gideaba oppiidana jeeda masaweega, ak gwayeeshsha gajeanyasa sawanaduutka saang'a ijea eweaya jeeda sugoochcheandumeeda Aseetta.
44014023	Iiduw nea niloat gweargwa jea ghoahaaghwa aba jeeda ganiisa, aba mooshta Aseetta ea raditta jalooda, ghwayiin geattinga Ng'uttamiida was dea mwas saawa.
44014024	Iiduw ghang'eatng'eat gaweay nea gwasik ng'eanyiida Bisidiya, ak ghwahitta Bamfiliya.
44014025	Iiduw nea ghoahiit rukwiideayda ng'asheanda aba ng'eanyiida Beerge, hean ghang'eat gaweay Attaliya;
44014026	hean ng'eada hooweanji gealach bugusta basooda nea geeding'da maleambooda haw nea geebiikta Antiyokkiya; heeda ghayi siittawa dagheerjeandumeeda Aseetta aba gadiyeeda nihiit.
44014027	Iiduw nea ghwahitta, geebwadageat ganiisa ak geerukusa ng'asheega sean nisissa Aseetta saawa, ea gidanijaatta Aseetta gidaghuutta masaweega aba heeda fuga emoojiga.
44014028	Hean goobiida hooweanji ea gageanu eawoojiga saang'a sea ginealanga.
44015001	Iiduw ghapka fiisu ng'ay leabu ng'eanyiida Yahuudi ak ghoanal fuga siduupcheewi, nea gwayeeshsha, “Imeayaadeagwa ghasmeahooda gawuurji gidaghayi bea deaweedeeda Muusa, abeetta ea majeelealneegwa.”
44015002	Ng'asheanji ghwanung' gwardu sheang'nyeeda ak gobalool Baulo ea Barnaba sea saawa, ak gealoat Baulo ea Barnaba sea buuneeda mwaatkwa ak geanung' gaweay Yerusaleemu heeda giijasoodiga ea heeda gweargwa ghoanyaashta ng'asheanji.
44015003	Iiduw nea goojeakta ganiisa gaweay gwasik dageascheeda Foynikke ea dea Samariya, nea gwarukku gideaba fuga emoojiga niyamsa geat Aseetta, ak gahoosan buuneessean appadayda fuga siduupcheewi.
44015004	Hean gaweay amahitta Yerusaleemu, ghwadeapta fuga ganiisa bea hooweanjiin ea giijasoodiga ea gweargwa, hean geerukuta ng'asheega sean sin Aseetta aba badahuukka nyaawa.
44015005	Iiduw ghang'eat fiih suuk mideawa masaweega was fuga Farisayo, ak gwayi, “Ghwahit gideaba gajeeyaat fiisu ghasmeahooda, ak geerukusi ghoang'ng'waay deaweedeeda ghayi bea Muusa.”
44015006	Hean ghabwat geat giijasoodiga ea gweargwa ak gabaloola badaydeaba ng'asheanji.
44015007	Geebalool ea gageawiit baloolda, hean ghang'eat Betro ak gwayeeshsha, “Ea fuga eaduupcheewi, agooga ghoanalli gideaba ghayi ammwadi Aseetta ghwaloadan aba bugusteang'wa, ak aba ghuutteanyu ghwayiiy fuga emoojiga ng'asheanda giijasta miy ak ghammwas.
44015008	Nea Aseetta nal guroruunatka buuneeda gamuwwu ng'asheanji ak ghoadaw saawa Gurorooda Ghaydit gawuurji gidaghayi gondaneasa aseasa;
44015009	ak ea masna shiitmeeda aba aseasa ea saawa, ak goohuun guroruunatka nyaawa aba masaweega.
44015010	Asi ghwasaan andagoosimsimnyi Aseetta ak ghoayiinnyi gheatkweakka ginealanga jokki nea eara ghweanigaasa ghana aseasa ameammuusi?
44015011	Ak geamwaschi gideaba aseasa gajeelealneasa aba naweeda dagheerjeandumeeda Ng'uttamiida was Yeesu ewuurjeewana saawa.”
44015012	Gwayi buuneessean saw; ak gooleeysiit Barnaba ea Baulo nea gwarukwiisa buuneeda gwadeagooda ea ng'asheega deamdeameadi sin Aseetta aba jeannyaawa aba jeeda fuga emoojiga.
44015013	Ahiit baloolda nyaawa, ghwasha Yakkobo nea gwayeeshsha, “Fuga eaduupcheewi,
44015014	Simon ghwasaan nea nirgu gidaghayi deaptaayda Aseetta fuga emoojiga, ak ghwaloat fiisu ng'ay aba jeannyaawa ghoaw fugaaschi. Ak aba niih ghamwas ng'asheega sibanga, gawuurji gissung'waarda.
44015015	Nea ng'asheanji ghamwas muuchchi ng'asheega sibanga, gawuurji gissung'waarda,
44015016	‘Iing'atta ng'asheesu gaydabiigu, ak gaydadeas gichcha gheedida bea Dawdiin, ghayi abeadaan; gaydabiikta dadeas heeda nyar, ak gaydanung' ghamiinaada,
44015017	ak buneesuurja gaygagasa Ng'uttamiida, sea emoojiga sean ghayi sigurriisiina gheawungeasu.
44015018	gwayi Ng'uttamiida, ng'eaha siida ghayi nung' ghwanal buuneeda ng'asheesu ammwadi.’
44015019	“Asi aba girgweageedeanya nihi, adootteawiichchi fuga emoojiga yamsa geat Aseetta,
44015020	ak ging'oorsi gideaba adoayaaji hamichchoojiga mideawa ririnnyeanda gidamawosa Aseetta ak ghwasaja geat hiseadayeandumeeda ea gida sing'ng'waay ghuutta ea foojeanda.
44015021	Aba gideaba ghang'eada seaygoojiga gwandeawa Muusa fuga rukkwiida ng'asheagaaschi aba jeesinga giliwas mujiini, iissa geassoamwa gilinyooh ea sabatto gil aba jeesinga ghoorajeega sinnealshachcheewa.”
44015022	Ng'atta ghwadaah giijasoodiga ea gweargwa gideaba amiy ea fuga sean bea ganiisa, gideaba ghwaloat fiih iyyeenya aba jeannyaawa ak ghwanung' gaweay ng'eanyiida Antiyokkiya sea Baulo ea Barnaba. Hean gealoat Yuudaayda suguura Barsaba, ea Sila, ak fiisu geannaal muuchchi aba jeeda fuga siduupcheewi,
44015023	ak ghwaat barawajeanda sung'waardunu, “Fuga eaduupcheewi was giijasoodiga ea gweargwa, heeda fuga siduupcheewi was fuga emoojiga mida Antiyokkiya ea Siriya ea Gilikkiya, ghaghachcheagwa.
44015024	Geeyiinyi gideaba gwanda fiisu ng'ay leabu ng'eang'deanya ak ghamwanmwaneagwa aba ng'asheega nyaawa, nea ghwanung' ea moapta ng'eanyi fughareengeagwa, nea ng'asheesu sin fiisuun ea meattawi aseasa,
44015025	ak aba heedeanya amiy gideaba gajeeneajeatta gilagi, ak gealoat buuneeda ak geechcheagu ng'eang'deang'wa nea goodeana fuga subwariinyi was Barnaba ea Baulo,
44015026	fuga ghayi ramagu gabeagu eaweega nyaawa aba badayda Ng'uttamiida was Yeesu Gristo.
44015027	Ghamneawa geechcheagu heedeang'wa Yuuda ea Sila, ak gaygwarukuneegwa saawa ng'asheega uurji suuh aba ghuusiga nyaawa.
44015028	Ak amiy aba heeda Gurorooda Ghaydit ea heedeanya gideaba majeesareenneegwa sarean nuut geaghus haleanjeetta miseegwean:
44015029	nea gideaba anung'waada hamichchoojiga sighadoawana gidamawosa Aseetta ea foojeanda adoayaaji bannyeega gidasing'ng'waay ghuutta ea hiseadayeandumeeda. Abeeda iyohhelleewi geat haleanjeani abeeda ghoattoabiiwji. Ebeaseayu.”
44015030	Iiduw geechcheakta gaweay, ng'eanyiida Antiyokkiya ghabwada geat fuga mwas Aseetta, amahit geettayda barawajeanda.
44015031	Hean nea geassoamwa barawajeandida ghwanung' gahoosan aba ng'asheega ammajeek saawa.
44015032	Nea Yuuda ea Sila, abeeda saawa ea sibanga gil, hean goomajeek fuga siduupcheewi aba ng'asheega saang'a ak ghwanung' gamajeekcheewiidi.
44015033	Ng'atta nea nibiida hoowa askwearjoojusu ng'ay gojeakta fuga siduupcheewi nea ghabeawa weada gabiiksa fukka ghayi ajeaguun.[
44015034	Ng'asheesu manda jeeda ng'ooruutkeaba garay, Ghwadaah Sila gideaba ghwahit gobiida hoowa.]
44015035	Hean iiduw goobiida Baulo ea Barnaba Antiyokkiya, nea gonnealshi nea geerukkwiida ng'asheanda Ng'uttamiida, sea fiih suuk saang'a.
44015036	Iing'atta eawoojusu ng'ay gwayeeshsha Baulo Barnaba, “Beenni eebiikta mujiinajeega ghayi surukwiideaysi ng'asheega Ng'uttamiida, eadaaha fuga siduupcheewi gissin.”
44015037	Gagasa Barnaba gideaba gaygoodeayi sea Yohaaneeda suguura Marko.
44015038	Hean ghwadaah Baulo gideaba mwahida gideaba gaygodeayi siida ghayi nung'usa heeda saawa aba ng'eanyiida Bamfiliya, ak ea meadeayi saawa gadiyeeda.
44015039	Hean gwardu sheang'nyeeda haw aba dageascheeda nyaawa ea iiduw gwaheelli; hean goodeayi Barnaba Marko ghwalach bugusta basooda ak gaweay ng'eanyiida Saypras,
44015040	ng'atta ghwaloat Baulo Sila ak godeayi, ak ghwanung' fuga siduupcheewi ghabeawa dagheerjeandumeeda Ng'uttamiida.
44015041	Hean ghang'eat gwasik ng'eanyiida Siriya ea Gilikkiya nea goomajeek ganiisajeega.
44016001	Iiduw ghwahitta ng'eanyiida Derbe ea Listra. Nea abeeda gwanda hoowa ginealaneeni suguura Dimotteo, was balleanda gatmooda Yahuudi mideawa masaweega; nea ghwaan gaba emeeda suguura Yunaani.
44016002	Nea abeeda ea nimuuwwu fuga siduupcheewi mida Listra ea Ikkoniyo ng'asheagaaschi.
44016003	Baulo abeeda gagasa gideaba gaygoodeay sea niny; hean ghwaat ghasmeahooda aba fuga Yahuudi mida hooweanji, aba gideaba ghwanal sean gideaba ghwaan gaba emeeda Yunaani.
44016004	Damanda beawa nea gwasik jeeda mujiinajeegean, hean ghoadaw gang'ul ng'asheega gasa giijasoodiga ea gweargwa aba Yerusaleemu.
44016005	Hean ghwanyas ganiisajeega uurda aba masaweega, ak ghoahaada monneeda nyaawa galeagasean.
44016006	Iiduw geesik ng'eanyiida Fregiya ea Galattiya aba gideaba ghaheawa Gurorooda Ghaydit gwarukwiida ng'asheanda aba ng'eanyiida Asiya.
44016007	Iiduw nea geehitta monghooda ng'eanyiida Musiya, geegasa eeweay Bittuuniya, hean amoadawa gheatta beatta Gurorooda Yeesu;
44016008	hean geang'atta nea geesik ng'eanyiida Musiya, ak gaweay ea ghwahitta ng'eanyiida Drowa.
44016009	Hean eaweedida geehiimsa Baulo siyagi bea ng'eanyiida Makkedooniya nea ghamiinaada aba hoowa ak gamus Baulo nea gwayeeshsha, “Ageawuni beenni Makkedooniya weadeasa.”
44016010	iing'atta nea ghwadaah gitta siihiimsean, deagheatta geegasayi eng'eada eweaya Makkedooniya, eahhiida ng'asheega gurneasa Aseetta erukusiina saawa giijasta miy.
44016011	Sing'eadi Drowa hean geeding'di maleambooda ak geelaji bugusta basooda ak geeweayi ea eehitta Samodrakke, ammuchchu geahitti ng'eanyiida Neppoli,
44016012	sing'eadi hoowa geehitta ng'eanyiida Filippi, mujiineeda haw mida Makkedoniya, was ng'eanyiida ambal Ruumi. Hean geeppiidi mjiineetta eawoojusu ng'ay,
44016013	hean eaweeda Sabatto geeweayi ea eritteawana gidaghuut ak geeweayi ghuutta eenda, nea geeghanyi gideaba gwanda heeda jea eamwaashana Aseetta; hean geppiitpiichchi ak geeppaloolji gadeemsu bassageat hoowa.
44016014	Abeeda gwanda gatmoanagi aleeyseasa iit suguura Lidiya, leabu mujiineeda Diyattira, nea gwasheahhiida hang'weakka oomng'i, haw sheayeat ak gabada Aseetta. Hean ghwajaat Ng'uttamiida guroroadaannyi goleeysiit muuchchi ng'asheega rugu Baulo.
44016015	Iiduw nea sippattiisan, sea fugeaba gheannyi, hean gaguurneasa nea gwayi, “Iinoadaayi gideaba aniini geawoschi doabiiwaat aba heeda Ng'uttamiida, abeeda ghoapkaannyi oppiidana gheenyu.”
44016016	Ghayi eaweechcha nea geeweayi heeda sibatta Aseetta, geeroonnyeewi hudi was ging'ng'oonyaneeda mideawa gurorooda ng'ushteayda, nea inyeessa aba ng'ushtaaydaannyi ghwanung' ghwanyas meanang'oodigaaschi lappiyeeda saang'a.
44016017	Hean ghwaat hudida geeshta Baulo ea geeshteanya nea goojuur nea gwayeena, “Fiisu soomjooga Aseetta haw gil, ak ghapka gwarukuneegwa naweeda lealeanooda.”
44016018	Seareedida bea hudideani inyeesa gwasnu askwearjoojiga saang'a, gwaybwak ea ghwanyareas Baulo, ak gwayamsa geaw meang'nyeandida bea eendean ak gwayeeshsha, “Aba gheawunga Yeesu Gristo geayi ritteawana hudi.” Hean gwaritta aba geeshangiga.
44016019	Daah meanang'oodigiga bea hudideaniin ng'asheanji ea gideaba naweedida eawoojusu nyassa meanang'oochcheandumeedean biissa mutgwanda, hean geang'ng'waay Baulo ea Sila ak geengiir ea ehiitta jeannaada was madeeda fuga hees ambaliischi;
44016020	ak iiduw geayaat heeda fuga laja girgweaguutka ak geeyeeshsha, “Fiisu fuga Yahuudi gil ak ghwadattas mujiineedeanya.
44016021	Aba gideaba gwarukwiisa buuneeda deaweedeeda mammiiseasa aseasa fuga Ruumi gideaba gajeeng'ng'waanya ak geeyaachchi geeshta.”
44016022	Ghwaat geeshta nyaawa emeettuw nea ninyareas nea geegasa eabwar ak gageanu fuga laja girgweaguutka ak ghwanung' efakta hang'weakka Baulo ea Sila aba uurda ak ghwanung' ebwar aba ng'aritka.
44016023	Iiduw nea nihit bayiiga nea sisawan muuchchi, hean geejaksa ghealooniga, ak geeyeeshsha furiischoochcheanda gheeda sirattiisa buuneeda gideaba furiischeena muuchchi.
44016024	Iiy ng'asheanji, hean gageanu ak ghwaat jeeda ghooriida duukteawa niirja mida hoowa bea gahiin ak geerassa geeshanga nyaawa gumsheekka daranajeega.
44016025	Hitta bugusta eaweeda abeeda Baulo ea Sila ghamwaash Aseetta nea gwasarman sarmeeda gigheambiitta Aseetta, nea gooleeysiit buneesuurja bea ghealooniga,
44016026	deagheatta gwasimgeaw ng'eanyiida, ak ghwanung' gwadumdum sindeetta gheeda sirattiisa buuneeda; miighoaw gil goottina gidaghuudajeega ak goottineada eara munyalaalajeega siratta fukka bea ghealoonigean.
44016027	Iiduw nea ghang'eat shirikkarajeanda gwachchi furiischi nea ghwadaah gidaghuut ajaadaat, hean gafagu bwaangeadaannyi ak gagasa gwanuus geaw, nea ghaghay gil nuwaapta buuneeda mida ghealooniga.
44016028	Hean gaguurda Baulo nea goojuur nea gwayeeshsha, “Adinuusi geaw aba gideaba aseasa geendi hiji sean.”
44016029	Hean gaguurda shirikkarajeanda eyeadu gheaboong'nyeanda amahit ghafwach gawa gah, nea ghabwaadan aba muuwda ak goobeedeaysa madeeda Baulo ea Sila,
44016030	hean gooruudu jarooda ak goobearsa nea gwayeeshsha, “Ea fuga Mureeda, ak daysin naaha ijea dalaalaan?”
44016031	Ghwalamda saawa ak gwayeeshsha, “Mwasa Ng'uttamiida was Yeesu, ak gajeelealneey, ea fugeaba gheang'u.”
44016032	Hean geerukusa ng'asheega Ng'uttamiida niny ea fugeaba gheanyi sean.
44016033	Iiduw ghwaat shirikkarajeandida ghoah ak goohuun deaneaduutkeaba fukkeani eaweedida, hean geeppattiisan aba geeshangiga niny ea fugeaba gheanyi.
44016034	Ng'atta ghwaat shirikkarajeandida gheanyi, ak ghoadaw gichchea ghwaak; ak gahoosan sea fugeaba gheanyi aba gideaba nimwas Aseetta.
44016035	Muchchu sakteayda, goojeakta fukka laja girgweaguutkean shirikkara nea gwayeeshsha, “Aweayeena ak goosiksi fukka mida ghealoonigean.”
44016036	Gawa shirikkarajeandida gwachchi furiischiin ak gwarukusa Baulo ng'asheega nea gwayeeshsha, “Niijeagu fukka laja girgweaguutkean eesikseegwa; asi arinni ak gooweayi nea goobea hoyyooh.”
44016037	Ghwalamda Baulo ak gwayeeshsha, “Aseasa geebwareasa aba madeeda buuneeda, nea meergweakseasa, ak gabiissa aseasa eawosa fuga ng'eanyiida Ruumi, hit geejakseasa ghealooniga; ak ghamneawa geegasa esikseasa aba makcheameeda? Manda! Nung'waada ghapka saawa gwasikseasa.”
44016038	Goodeelsa shirikkarajeega ng'asheanji heeda fuga laja girgweaguutkean, iiduw nea ghwanyas iitta gideaba fuga ng'eanyiida Ruumi gil;
44016039	ghapka gamearmearani. Gooruuna gah ak gwayeeshsha abeawana jeedeaba mujiineedida.
44016040	Iiduw nea gwaritteawa ghealooniga ak gaweay gabareassa Lidiya; hitta nea ghwadaah fuga duupchi, hean goomajeek amahit ghang'eang'eat gaweay.
44017001	Muchchu ghang'eatng'eat gaweay nea gwasik ng'eanyiida Amfippooli ea Appoloniya, ghwahitta ng'eanyiida Desalonikke, mida ghooriida sinnealshachcheewa bea fuga Yahuudi.
44017002	Hean gawa Baulo jeeda ghooriida, gawuurji gideabeawoojusu bea geallaan, ak gwasheang'dooschi sea buuneeda aba ng'asheega Ng'ooruutka Ghaydit eawooji diktam ea agi;
44017003	abeeda gwarukusa buuneeda gidanyaah ng'ooruutka bea gideaba Gristo gayghwanyas hang'weaniidooda ak gwaduuna miyeeda, ak gabiikta gwayeeshsha, “Yeesuheeni ghamneawa earukuneegwean, Gristo gil.”
44017004	Hean iiduw ghamwas fuga mwaatkwa ak ghwaat geeshta Baulo ea Sila; ak eara fuga saang'a bea Yunaani awali gheang'da Aseetta ea gadeemga saang'a was fuga hees.
44017005	Gwashissa ghaang' fuga Yahuudi, ak gaweay ghamwaghaada fuga munyas seara saang'a aba jeeda mujiini ak gooyuuk buuneeda, hean geeng'eessa gheeh Yason, nea geegasa erruudu jarooda ak geayaat madeeda buuneeda.
44017006	Ama iiduw nea mudeanyas, hean geengiir Yason eayaat sea fiisu ng'ay siduupcheewi ak geayaat ea eehitta madeeda sugoodiga mujiini, nea geechchuur nea geeyi, “Fiisu yam ng'eanyiidean nupka eara hiji,
44017007	ak Yason ea nideapta fiisu; ak fiisu seaniin eanisin ng'asheanda meatteayi sea digheanda sugoochcheanda suguura Gaysaari, nea gwayi, gwanda sugoochcheanda nuut suguura Yeesu.”
44017008	Hean gwahirbaban sugoodiga ambal mujiin iiyiy ng'asheanji.
44017009	Iiduw geeyaaga ghoorjooda Yason ea fugaaschi, amahit geesiksa gaweay.
44017010	Deagheatta gojeakta fuga siduupcheewi Baulo ea Sila eawa gaweay Berooya; hean hitta hooweanji geeweay jeeda ghooriida sinnealshachcheewa bea fuga Yahuudi.
44017011	Fugeaba ng'eanyiitta gooleehiidiit muuchchi mawuurji fuga ng'eanyiida Desalonikke, aba gideaba ghwadeapta ng'asheanda aba hooseaneega, ak ghwasikkiideawa ng'ooruutka ghaydidi galagasean ghwadaah gideaba ng'asheega huumwa gil.
44017012	Ak ghamwas fuga saang'a, aba jeedeaba fiisu eara gadeemga miih ng'ay was fuga hees bea fuga Yunaani ea headiga.
44017013	Iiduw nea ghwayiiy fuga Yahuudi bea ng'eanyiida Desalonikke gideaba Baulo gwarukwiida ng'asheega Aseetta earaba ng'eanyiida Berooya, geeweay ama sihitta geeyuuk buuneeda nea geang'uda foolayda.
44017014	Deagheatta gojeakta fuga siduupcheewi Baulo gawa ng'eanyiida ghuutta basooda nea Sila ea Dimotteo saawa goobiida hoowa.
44017015	Iiduw fukka ghwanyawa adoabiiw Baulohiin ghwaat ea ghoahiitta Adene; hean ghwanung' eyeassa Sila ea Dimotteo, gideaba abeanni alamwajaana hean ghang'eatng'eat gaweay.
44017016	Damani ammuukghna Baulo saawa aba Adeenehiin, abeetta ea ninyareas muuchchi aba gideaba ghwadaah mujiineedida nea saang'a duguuga sinung' ghoaw aseechcheekka.
44017017	Aba damani mideawa jeeda ghooriida sinnealshachcheewean hean gwasheang'nyi sea fuga Yahuudi ea emoojiga suurja awalli gheang'da Aseetta, ea fuga naadi galagasean ea fuga mida hoowa.
44017018	Iiduw gwaroannyi sea fuga suguura Eppikuriya ea Stoigi mideawa fughareenga. Hean gwayeeshsha fuga mwaatkwa, “Siisi ajuuriin gagasa gwayiin?” Gwayi mwaatkwa, “Iisung'ulayi ea rabascheanda rukkwiida giijasta aseechcheekka meenala,” aba gideaba gwarukku ng'asheega Yeesu ea ng'asheega dunnooda.
44017019	Hean geang'ng'waay amahit geayaat heeda Areoppago, ak geeyeeshsha, “Geegasayi eanala gidawas ginealshooni eesh gwachchi igooniin?
44017020	Aba gideaba ng'asheesu iyeaduun aba idigaasa gidabunu gil; asi geegasayi eanala deayeegeaba ng'asheesu gidawas.”
44017021	Fuga ng'eanyiida Adene ea rabasta abiitta hoowa ea mandeawana gheatta jea gwasna gil nuut geaghus rukwiideayda ng'asheega ea giileeysiindeabiit bea ng'asheega bunu.
44017022	Hean ghamiinaada Baulo aba madeeda emeeda mida hiji suguura Areoppagohiin ak gwayeeshsha, “Ea fuga ng'eanyiida Adeene ghaadaayi gideaba agooga ghoabwariinyi muuchchi ng'asheega diini.
44017023	Aba damanda ang'attaawi, ghaadaayi haleanjeedeang'wa bea ghadoweeda, ghaadaayi aba heeda wagiida heeda sung'oorsa ng'asheesu, ‘Heeda aseetta meadaaha.’ Siida obadayi nea moanaliin, dea earukuneegwa iittaannyi.
44017024	Aseetta ghayi bwat muunda ng'eanyiida ea haleanjeesean, niny Ng'uttamiida humng'eeda gil ea ng'eanyiida, niny moobiitteena jeeda gealga sibatta Aseetta sideasa geattinga,
44017025	ak niny ea moammu geattinga buuneeda gagadiiyeesa, gawuurji gili niny gasa gil, deagoona eaweega gil, ak ghoadaw buuneeda gisimeanda ea haleanjeesean.
44017026	Ak gwasin niny aba siyagi emoojiga sean was buuneeda ak ghwanung' goobiida badayda ng'eanyiida, ama ng'atta nea niidaw damannyoojiga ghayi bay gwarukuta niny, ea monghajeega gibinda nyaawa.
44017027	ak abeeda gagasa Aseetta earappeadi rar gideaba eara ghanyi ghawaas niny ak ghwanyas niny. Nea niny ea miih sheageewa siida wassean.
44017028	‘Iisindi jeadaannyi aseasa gendeawi eaweega, ak geeweelweelli, ak gendeawi sasanuukkaasa;’ gawuurji gidanyaashta siyagi aba duumdaannyi nea gwayi, ‘Aba gideaba geewoschi diibigaaschi.’
44017029	Ak aseasa iisiwoschi diibiga Aseetta, ea mwahida gideaba geenung' gawuurji Aseetta lagheanga meang'meang'i, ghana lappiya, ghana lagheaneeda, sin siida ea ghwadaamdaam aba gearinda.
44017030	Damanda lendeeda ninaawa geaw Aseetta, ak ghamneawa gwarukusa buuneeda gideaba aduukkuunana ring'eegeagwa,
44017031	aba gideaba nisin eaweeda jea goorgweaksiina fuga muunda ng'eanyiida nea ghoadoabiiw, aba siitta ghayi loat ninyiin, ak ea niidaw buuneessean ng'asheesu nea goomajeek aba gidaduutteayda aba jeeda miyeeda.”
44017032	Siyiiy iitta ng'asheega duunnooda miyeeda, hean gwajuuga nwaatkwa; nea mwaatkwa gwayeeshsha, “Geegasayi elleeysiiniit gichcha ng'asheanji.”
44017033	Hean ghang'eat Baulo gwanung'usa heeda fukka.
44017034	Iiduw ghwaat geeshtaannyi fuga mwaatkwa ak ghamwas, aba jeedeaba fiisu siyagi Dionisiya gil was siida gheeda girgweageeda bea Areoppago, ea biissa gatmooni suguura Damaari ea fiih suuk mideawa.
44018001	Ng'atta ng'asheesu ghang'eat ghabeawa Adeene ak gawa ng'eanyiida Goriinto.
44018002	Hitta hoowa ghwanyasa siispa Yahuudi suguura Akkila, ghayi sijiilsa ng'eanyiida Bontas, nea ris gwaleabu ng'eanyiida Ittaliya sea gatmoadaannyi suguura Brisila, aba gideaba Glaudio abeeda ninung' gwaritteawa fuga sean bea Yahuudi ng'eanyiida Ruumi. Hean ghang'eat Baulo gawa ghwadaah fiisu;
44018003	iiduw aba gideaba gwasin gadiyeanagi gopteada sea saawa, ak gagadiiyi, aba gideaba gadiyeeda nyaawa sinooda udahabaschajeega.
44018004	Inyeessa eaweeda Sabatto, gawa jeeda ghooriida sinnealshachcheewa ak gabalool nea ghaghurghur fuga Yahuudi ea gea Yunaani.
44018005	Iiduw nea ghapka geaba Sila ea Dimotteo nea gwaleabu Makkedoniya, ghoang'eat Baulo rukwiideayda giijasta, nea gwarukusa fuga Yahuudi gideaba Gristo niny Yeesu.
44018006	Iiduw nea ghaheawa nea geeng'ng'eawi, hean ghang'eat ghwalalakta hang'weakaaschi nea gwayeeshsha, “Foojeandeang'wa gagasa goobiida iheengeagwa! Aniini meandeawani gidamuy. Ak gidang'eada ghamneawa gaydaweesa emoojiga.”
44018007	Ng'eada hoowa gawa goobiida gheapa siisi suguura Ditto Yusto, was siida bada Aseetta, nea gheedeaba siisi gwanda murdeeda ghooriida sinnealshachcheewa.
44018008	Nea Grispayda was siida ahaaghwa ghooriida sinnealshachcheewa, ghamwas Ng'uttamiida, sea fugeaba gheanyi sean; nea eara fuga Goriinto iiy gidabaloolda Baulo ghamwas ak geppattiisan.
44018009	Ghayi aweanagi gwayeeshsha Ng'uttamiida Baulo aba jeeda girgweatka, “Adibeali, rukwiida giijasta miy nea adisiindi.
44018010	aba gideaba aniini ea ang'iing'i geendeayi, manda siisi jea ghwasannyi ghana gwasawannyi; aba gideaba hiji bea mujiiniin geandeawi fuga saang'a.”
44018011	Hean goobiida ng'eanyiitta ea gwaduulu gweanyagi ea shealah nea ghoanaal ng'asheanda Aseetta aba jeannyaawa.
44018012	Ak damanda waseewa Galiyo sugoochcheanda ahaghwa ng'eanyiida Akkaya, gaguuyi fuga Yahuudi ak gang'eessa Baulo ak geayaat gheeda sirgweachcha,
44018013	nea geeyi, “Siisi ghaghurghur buuneeda ghabwat Aseetta aba naweeda mwaada geeshta deaweeda.”
44018014	Damanda miih gabaloola Baulo, ghwalamda Galiyo ak gwayeeshsha fuga Yahuudi, “Gwachchi inyeeda eanisin gidamuy ghana ng'asheanda mwadoabiiwa, abeeda gaydealeeyseegwa iit, Ea fuga Yahuudi;
44018015	ama sughus ng'asheega sheang'nyeeda bea ng'asheega ea gheawunga deaweedeedeang'wa, adaaha agooga nea goobeayi geat; aniini ghaheawi doaw sichchea gorgweakkiisa ng'asheesu.”
44018016	Ak ghahoan gooruutteawa jeeda gheeda sirgweachcha.
44018017	Hean geeng'eessa sean ak geeng'ng'waay Sostene, was siida ambal ghooriida sinnealshachcheewa, ak geebarsa madeeda girgweageeda. Nea Galiyo gang'ula nea maduupeewana gil ng'asheanji.
44018018	Iing'atta ng'asheesu gobiida Baulo hoowa eawoojiga saang'a, hean ghang'eat gwanung'usa heeda fuga duupchi ak gawa ng'eanyiida Sirya, nea godeayi Brisila sea Akkila. Ng'atta ghwareakghu budeagaaschi aba Gengreya, aba gideaba ghayi gwandeawa radannyeanda.
44018019	Gabiikta ng'eanyiida Efeeso, ak gwanung'usa saawa hoowa; hean gawa niny jeeda ghooriida sinnealshachcheewa ak gwasheang'dooschi sea fuga Yahuudi.
44018020	Hean geemus endeayi gilgeaw, ak ghaheawa.
44018021	Damani ng'eada gawean gwayeeshsha, “Gaydabiigu heedeang'wa gichcha ng'eang'deang'wa iimwas Aseetta.” Hean ghang'eat gwading'da maleambooda ak ghabeawa Efeeso.
44018022	Gawa amahitta ng'eanyiida Gaysariya, ghwararang'aana ak gawa googeechchi fuga ganiisa, amahit ghang'eat gawa Antiyokkiya.
44018023	Hit goobiida hoowa eawoojusu ng'ay ak gawa nea ghabeawa daroar ak gawa daroar nea gwasik ng'eanyiida Galittiya ea Firgia, nea goomajeek ginealanga.
44018024	Ghayi gwanda siispa Yahuudi suguura Appolo sijiilsa ng'eanyiida Aleksandariya, ghwahidu ng'eanyiida Efeeso. Siisi abeeda baloolaneeda gil, ak gabiissa ghwanal muuchchi ng'ooruutka ghaydidi.
44018025	Aba gideaba niny ghayi sinnaal naweani bea Ng'uttamiidean; ak ea guduashang'shang' guroroadaannyi, hean ghoanaal muuchchi nea gabaloola badayda Yeesu, nea ghwadoabiiw ak siisi ghwanal gibattiisanda ghayi bea Yohaana akghwahit.
44018026	Hean ghoang'eat balooldaannyi aba muraneandumeeda aba jeeda ghooriida sinnealshachcheewa; hean iiduw nea ghwayiiy Brisila sea Akkila ghuuttaannyi, geayaat ak geennaal muuchchi ng'asheega Aseetta.
44018027	Iiduw nea gagasa ghoaghaaw gawa Akkaya, gageanu fuga siduupcheewi ak gommajeek niny, ak geeng'waar barawajeanda gaweesa ginealangiga ghwadeapta siisi. Damanda hittaawa hoowa, ghaweat fukkeanji muuchchi ghayi mwas aba dagheerjeandumeedean,
44018028	aba gideaba gabalool nea mwaawala gil ea ghwajoar fuga Yahuudi aba eeshpwaara, nea ghoahiimu aba ng'ooruutka ghaydidi gideaba Gristo niny Yeesu.
44019001	Damanda mideewa Appolo Goriinto, hean ghang'atta Baulo nea gwasik jeeda ng'eanyiida ea ghwahitta Efeeso hitta ghwanyasa hoowa ginealang'su ng'ay.
44019002	Hean gwayeeshsha saawa, “Heappi noanyaschi Gurorooda Ghaydidi damanda oamwaseewi?” Ghwalamda saawa ak gwayeeshsha, “Manda, eara gideaba gwanda Gurorooda Ghaydit miyeayiinya.”
44019003	Goobearsa gichcha nea gwayeeshsha, “Abeetta Ghoanyaschi gibeattiisanda uurjiin?” Geeyeeshsha, “Gibeattiisanda Yohaana.”
44019004	Ghwalamda Baulo ak gwayeeshsha, “Yohaana ghayi goobattiisan aba gibattiisanda duukkuunooda ring'eega, ak gwayeeshsha buuneeda amwasa jea gweadu geeshteanyu, was Yeesu.”
44019005	Hean siyiiy ng'asheesu geeppattiisan aba gheawunga Ng'uttamiida was Yeesu.
44019006	Iiduw nea ghwayiin Baulo geattingaaschi iheenga nyaawa, gaba niishuubeesa Gurorooda Ghaydit; ghang'eat gaba niibaloola iit nuut nea gwaramoorani ng'asheega.
44019007	Monneeda buuneessean ea damaniyyeenya.
44019008	Gawa jeeda ghooriida sinnealshachcheewa gwarukwiida ng'asheega gheambalmeeda Aseetta nea ghabwadatka ea gwaduulu sheah samwagu, nea goobalool buuneeda nea gwasheang'dooschi aba ng'asheega sugochcheandumeeda Aseetta;
44019009	ak mwaatkwa eahang'oonyi iheen ak ghaheawa ghamwas, ak gong'eawi Naweedida aba madeeda buuneeda, hean ghang'eat gwaheelli fiisu, ak gaweay hichpa geat nea ghwaat ginealanga, ak goobalool galagasean aba seammooda gheappa siisi suguura Dirano.
44019010	Ng'asheesu gwasindunu ea goosha gweannyeew iyyeenya, ea ghwayiiy fuga sean bea ng'eanyiida Asiya ng'asheega Ng'uttamiida sea fuga Yahuudi ea gea Yunaani.
44019011	Gwasin Aseetta gwadeagooda haw aba geattinga Baulo,
44019012	inyeessa gageanu buuneeda weasta hang'da rassa manandaannyi ak geeyeassa fuga miyeani, ak ghahaabwa geeyooning'weaka nyaawa, ak eara fuga bearji meang'eenda gwaritteawa.
44019013	Abeeda gwanda fiisu ng'ay bea Yahuudi neaydooschi aruuttiida meangeenda munyas inyeessa gamanya rukkuunooda gheawunga Ng'uttamiida was Yeesu, appadahuukka fuga mideawa meangeenda munyas nea gwayi, “Geeyeenyi ritteaysiina siisi aba gheawunga Yeesu diitta rukwiida Baulohiin.”
44019014	Eara balooji ispwa bea ashoohoochcheanda haw bea Yahuudi suguura Sikkewa eara saawa gwanda jeedeaba fiisu sin gadiyeaniin.
44019015	Ghwalamda meang'nyeandeenda ak gwayeeshsha saawa, “Ghaanalli Yeesu, ak ghaanalli eara Baulo; as agooga goowoscho geabeang'a?”
44019016	Hean gootkwealsa siidida bearji meang'nyeandeendean saawa ak ghwajoar sean, aba uurda, hean gwasalda jarooda gwaritteawa jeedeaba gheedida nea dawiiri nea sukghuraada.
44019017	Hean geanal iitteaba ng'asheanji aba ng'eanyiida Efeeso ea ghwayiiy gil wassean was fuga Yahuudi ea fuga Yunaani; ea ghang'ut buuneeda sean muuwda; ak geekghambiit gheawunga Ng'uttamiida was Yeesu.
44019018	Iiduw ghapka fuga saang'a numwas Aseetta ak gwaduukkuuna ring'eega aba madeeda buuneeda ea ng'asheega munyas ghayi sina.
44019019	Nea fuga saang'a ghayi sina ng'asheega meang'nyeandumeeda ghoamughuush gittaabajeega nyaawa ak ghaghwarda aba madeeda buuneessean; gwayiida monneeda lappiyeeda sishaaha gittaabwajeegiga ak ea sagalamnyooji haradam ea damanamughuush.
44019020	Ak aba sarean gageawiit iitta ng'asheanda Ng'uttamiida nea ghwanyas uurda muuchchi.
44019021	Ng'atta ng'asheesu ghwanung' Gurorooda ghang'eat Baulo gawa nea gwasik ng'eanyiida Makkedoniya ea Akkaya ak gawa Yerusaleemu nea gwayi, “Iyaahitti hoowa, gaydawa dadaah eara Ruumi.”
44019022	Ng'atta goojeakta fiih iyyeenya was weedangaaschi nea Dimotteo gil ea Erasto, nea niny ghanyi goobiida Asiya eawoojusu ng'ay.
44019023	Aba damandida ghoaptu deakghuyandeeda haw aba ng'asheega Naweeda.
44019024	Aba gideaba siisi suguura Demetriyo, sina lappiya, ghayi biissa gwasna ghoorajeega sibatta Aseetta sisna lappiya bea Artemi, iissa ghwanung' ghwanyas deekshoodiga haleanjeesaang'a.
44019025	Ghang'eat ghabwada geat, fuga gadiyeeda ea fiih suuk sin gadiyeeda uurji ak gwayeeshsha, “Ea oorjooga, ghoanalli gideaba daghwardeanya gwaleabu heedeaba gadiyeani.
44019026	Ak ghamneawa gajayiinya nea gajadeaksiina geat ng'asheega ak ea meakghusa aba Efeeso niriikghta googuulli ng'eanyiisean bea Asiya niny nighurghur fuga saang'a nea ghwayam fughareenga buuneeda nea gwayi aseechcheekkiga sisna geattingean miih aseechcheekka huumwa gil.
44019027	Miih gideaba gadiyeedeanya gwanda jeeda washta foolaweega, eara gheeda sibatta aseetta was gatmooda suguura Artemi, ak geanung' ghoaw gili miih gili, ak geegeandeawa hawundaannyi, biissa gagadoowani Asiyaayda sean ea muunda ng'eanyiida.”
44019028	Iiy ng'asheesu geenyareesi ak geechchuur nea geeyi, “Arteemeeda Efeeso ahaw!”
44019029	Hean ghwadaakghuyan buuneeda sean bea mujiini; ak geetkwealsa ak geeng'waay Gayo ea Aristago saawa abeeda fuga ng'eanyiida Makkedoniya nea gaba bwaranagi sea Baulo, hean geesaldeawa ea eehitta heeda sideanganna.
44019030	Baulo niny abeeda gagasa gawa jeedeaba emeani, ak ghoadeal ginealanga.
44019031	Ak goojeaksa Baulo fuga hees bea Asiya was fugaaschi ghayi duupchi, ak geemus nea geeyeeshsha, adiidu guwi heeda sideanganna.
44019032	Aba damandida gaba siisi ajuur, nea mwaatkwa gabalooldunu; gwayibwak ea ghwadarda girgweageedida ea eamudeanal gidasibattiisa geat.
44019033	Iiduw gwayi buuneeda mwaatkwa siida eadu deakghuyandeeda Iskanda gil, aba gideaba fuga Yahuudi ghwanung' gawa madeeda buuneeda. Hean gang'wachsa Iskanda buuneeda geattindaannyi, ak ghaweat geaw aba baloolda aba madeeda buuneeda.
44019034	Sidaah gideaba niny siida Yahuudi gil, hean geechchuur ea goosha aseechcheew iyyeenya nea geeyeena, “Arteemeeda Efeeso ahaw!”
44019035	Iiduw nea ninung' siida ng'oorshachchi ghwasiinda emeeda gwayeeshsha, “Ea headiga Efeeso, moanali gideaba mujiineeda Efeeso furiischoochcheanda gheeda sibatta aseetta bea Arteemeeda hawi, ak ea dea lagheaneeda abinna humng'eedeani?
44019036	Ak ea manda siida jea ghwashaang' ng'asheesu, asi asiinda, ak ea adoojirjirsi sinooda ng'asheanda.
44019037	Aba gideaba ghamneawa gooyeadu fiisu hiji nea manda ginijagwat aba jeeda gealga sibatta Aseetta nea miigoong'eawi aseetteanya was gatmooda.
44019038	Asi Demetriyo ea fugaaschi bea gadiyeeda, iimida ng'asheanda jea goorgweaksiina siida wassean, asi gealga sirgweachcha ea fuga laja girgweaguutka gwanda; asi orgweaksiina geat aba hoowa.
44019039	Ama mida gilnuut sajaada ogasayi, ayaada madeeda emeeda eesin.
44019040	Aba gideaba aseasa geendi jeeda washta jea ergweakseasa aba deakghuyandeani bea ghamneaweani, ak ea manda samsiinda aba deakghuyandeeni seaniin ak geanung' ghoaw doobiiwnatta deakghuyandeani.”
44019041	Iiduw nea niihit ng'asheesu hean ghoadaarda girgweageeda.
44020001	Iiduw nea ning'atta deakghuyandeedida, hean gaguursa Baulo ginealanga ak goomajeek jeesinga nyaawa ak ghang'eat gawa ng'eanyiida Makkedoniya.
44020002	Hean nea gwasik jeeda ng'eanyiida nea goomajeek saawa gawa ng'eanyiida Yunaani.
44020003	Ng'atta goobiida hoowa sheeh samwagu, muchchu nea gagasa fuga Yahuudi ng'asheega munyas appadaydaannyi nea abeeda eanigasa niny gawa ng'eanyiida Siriya, hean gwasheamu ak gabiigu nea gwasku naweeda Makkedoniya.
44020004	Gawa nea goodeayi Soppattoyda was balleanda Birho leabu Desalonikke; ea Gayoyda leabu Derbe, ea Dimotteo ea Dikkiko sea Drofimoyda ng'eanyiida Asiya.
44020005	Fiisu goosheedeawaneasa ak ghoamukghneasa aba ng'eanyiida Drowa,
44020006	hean geabeawi ng'eanyiida Filippi nea geeding'di maleambooda iing'atta eaweeda mukkattajeega memmattawiitta, ghang'atta eawooji muut ak geahitti heannyaawa aba Drowa, akkeeppiidi hoowa eawooji ispwa.
44020007	Eaweeda madeeda bea eawooji ispwa, nea abeeda ea subwachchi geat easuunya mukkatte, hean goobalool Baulo saawa, nea abeeda gagasa gideaba gaygawa iimuchchu; hean googeawiit baloaldaannyi ea ghoaw bugusta eaweeda.
44020008	Abeeda gwanda beascheekka saang'a aba jeedeaba gheetta sideeksa uhuudeaba niirjean nea subwachchi geat.
44020009	Nea abeeda gwanda balleanji mwanang' suguura Ewudekko apteada aba seawadeeda. Hean ghwalas gheatta ruweanga damanda baloola Baulo ea gageawiit; ea eeyibwak ea ghwajoar ruweanga, ng'atta ghang'adaana humng'eeda uhuuda gheeda siroap samwagu ak geegatkanna ng'eanyi nea nimi.
44020010	Ghwararang'aada Baulo amahitta gwahiiysa geaw, ak ghwayiin daghattaannyi nea gwayi, “Adaghahameagwa ng'eanyi, aba gideaba eaweagaaschi gudugwanda.”
44020011	Iiduw nea gabiikta Baulo gwadiyeada ak ghwasuuy mukkatte ak ghwaak, hean goobalool saawa, ea gageawiit, geeyibwak ea goorearu aseetta, ak ghang'eat Baulo gawa.
44020012	Ng'atta geayaat balleanda ghoah nea majeek, ak ghwanyas buuneeda hawdeayda.
44020013	Iiduw geeshsheedi eweaya mwadi ak geeding'di maleambooda, ak geegasayi ettiing'da Baulo; aba gideaba niny abeeda nibada beatta jea ghwala ng'eanyiida ghajaam.
44020014	Iiduw nea geeroonnyeesi Asso, hean geettiing'di niny ak geapkaannyi ea eahiinna Mitilene.
44020015	Geabeawi jeeda basooda ea eahitta Giyo eaweedeaba iyyeenya; eaweeda bassa geahiitti Samos; ammuchchu eaweeda niirja geahitti Miletto.
44020016	Aba gideaba gagasa Baulo ghwalach bugusta basooda gwasik Efeeso, aba gideaba magassa ghwashing'da aba ng'eanyiida Asiya; aba gideaba gwalamajeesa hitteayda Yerusaleemu, ijea ghoammu ghwahitta eaweeda Bendekosti.
44020017	Damanda mideewa Miletto goojeaksa eeguursa gwearugwa ganiisa mida Efeeso.
44020018	Hean hidu headaannyi, gwayeeshsha saawa, “Agooga ghoanalli gideabiideatti aba heedeang'wa damanyoojiga sean ng'eada dea nallaabi geeshteanyu ng'eanyiida Asiya,
44020019	nea geagadiyeesi Ng'uttamiida nea geayeadayi geaw ng'eanyi muuchchi nea geasni dabeakka ea samsiinda anyaschi aba foolayda fuga Yahuudi;
44020020	ea gideaba miih daheawa rukunooda ng'asheanda wassean miiseegwa, ak ghaanalleagwa aba eeshpwara nea ghaabeawi gheawi ak geawi gheawi,
44020021	ak geamuuwwiisi sean fuga Yahuudi ea fuga Yunaani ak gearukusi iitta duukkuunooda aba heeda Aseetta ea iitta masaweega mida jeeda Ng'uttamiideanya was Yeesu Gristo.
44020022	Ak ghamneawa, ng'ulla, geawi Yerusaleemu, nea ghwaadan Gurorooda, nea mwaanali ng'asheega jea gabussean aba hoowa;
44020023	geaghus gitta nimuwwunean Gurorooda Ghaydit aba mujiinajeega sean bea gideaba ghoamuukghunaan ghealooniga ea sawanadeeda.
44020024	Ak ea mwanung' ghoaw eaweegeasu gil ghana danung' ghoaw gidaghaloamwaat, geagasayi ghanyi dahiit gadiyeedeanyu anyaschi aba heeda Ng'uttamiida was Yeesu, ak geammuuwwu iitta giijasta miy bea dagheerjeandumeeda Aseetta.
44020025	Asi ghamneawa, ng'ulla, aniini ghaanaalleagwa oagasean nea geaneayeewi jeedeang'wa nea geerukkwiidi giijasta sugoochcheandumeeda ak ea manda siida jea gudughwadaah gheamamdeanyu.
44020026	Asi ng'asheesu geamuwwuneegwa askwareani gideaba mandanean gidinyeanda aba foojeandeang'wa oagasean,
44020027	aba gideaba miih danung'waada rukunooda girgweageeda Aseetta. Asammiisiina geat oagasean sea hawanda,
44020028	was gea ghayi nung' Gurorooda Ghaydit ahuuwa fuga jea ghoahaaghwa, ak goong'ulayi ganiiseeda Aseetta ghayi nyas aba foojeanda Balleandaannyi bea saseadaannyi.
44020029	Ak ghaanalli iimuchchu nea neawi gayghwahidu jeedeang'wa suuyeekka ng'weani, jea ea mayghwalach hawanda;
44020030	nea aba jeedeang'wa agooga gaygwarinna fuga jea gwargu ng'asheega ng'ooweatta, jea ghwanung' ghwaat ginealanga geeshta nyaawa.
44020031	Asi oang'ng'wearni, nea ghoapkaachchi gideaba aba gweannyeew samwagu miih danung'waada rekusiimba giliwas siih aba dabeakka.
44020032	Ak ghamneawa ghadawjeegwa Aseetta ea ng'asheanda dagheerjeandumeeda, jea ghoammu gwadeekneegwa nea gagooneegwa hearaniischooda aba jeeda fuga sean ghayi simmiidu.
44020033	Ak ea miih dashissa ghaang' lappiyeeda siida ghana lagheanga meeng'meeng'i ghana eagweega.
44020034	Ak ghoanalli agooga gideaba aniini geagasayi aba geattingeasu, ak ghaanyaschi haleanjeeda aba gitteenna, sea fugeandeawi.
44020035	Aba haleanjeessean naahiimneegwa gideaba iisawaneattunu abeeda giweadi fuga ng'arng'ari, nea ghoapkaachchi ng'asheega Ng'uttamiida was Yeesu, heeda eneewa, ‘Ghang'wana giidaydeayda mwasamwa gideaba geegoonnyi,'"
44020036	Iing'atta rukunoodeaba ng'asheesu, gwatkuy ak ghamwaash Aseetta sean.
44020037	Ng'atta gooyyeawda sean ak ghwayiin Baulo daghanuunatka nyaawa nea ghwasam,
44020038	ghwanung' gwaramagu gagiisan sean appadaydeaba ng'asheandida rukutean, bea gideaba maygudu abiikta adaaha gheamamdeanyu. Hean geayaat heeda maleambooda.
44021001	Iiduw nea gwaheelli saawa, hean geeding'di maleambooda ak geeweayi ea ehitta ng'eanyiida Gosi muchchu geeweayi ea ehitta Roode, sing'eadi hoowa geeweayi Battara.
44021002	Sihiitti hoowa geanyaschi maleambooda jea gawa ng'eanyiida Foinikke, hean geeding'di ak geeweayi.
44021003	Iiduw nea geang'ng'weardi geedaayi ng'eanyiida Saypras, hean geelaabi meatkweeda geattinda ghaadaam ak geeweayi Siriya, iiduw geewuschi aba ng'eanyiida Diro; aba gideaba gajeerrareeng'u dabitta mida jeedeaba maleambooni.
44021004	Sihitti hoowa geenyasi ginealanga ak geendeayi ea ghang'atta eawooji ispwa, hean gabaloola ginealang'su uurda Gurorooda ak geeyeeshsha Baulo aduwi ng'eanyiida Yerusaleemu.
44021005	Iiduw nea niisha askwearjoojigaasa, geeweayi bareannyeekkaasa nea ghoadoabiiweasa sean ea gadeemga nyaawa ea diibiga nyaawa, ea gooruutteawaneasa mujiini; hean sihitti ghuutta basooda geetkunyi ak geemwaaschi Aseetta nea geakghachchi geat sean.
44021006	Hean iiduw geeheeli ak geeding'di maleambooda nea gabiikta saawa ghoah.
44021007	Iiduw nea gwaduulean bareannyeekka aba Drowa, geeweayi ea ehitta Domayi; ak geekkeachcheewi fuga siduupcheewi ak geendeayi eaweechchaanjagi.
44021008	Iimuchchu geeweayi Gaysariya, amasihitti geeweayi gheeh Filippo was siida rukwiida giijasta miy, niny gaba jeedeaba fughayi assispwa siloat ak geeppiidi gheannyi.
44021009	Ak siisi ghayi gwandeawa haw ang'wan miyeasat, nea abeeda haweesu gwarukwiida ramooranga.
44021010	Iiduw nea geeppiidi hoowa eawoojusu ng'ay, iiduw ghwahidu sibaneeda suguura Agabo leabu ng'eanyiida Yahuudi.
44021011	Hidu heedeanya gageanda ghealooda mananda Baulo ak ghwarada geeshangaaschi ea geattingaaschi ak gwayeeshsha, “Gwayi Gurorooda Ghaydit, ‘Fuga Yahuudi mida Yerusaleemu gayghwarattunu siisi bea ghealooniin, ak geeyiin geattinga emoojiga.'"
44021012	Siyiinyi ng'asheesu, hean geemearmearanayi aseasa ea fukka mida hooweanjiin gideaba adagawa Yerusaleemu.
44021013	Ghwalamda Baulo ak gwayeeshsha, “Agooga goosinnyi naaha, shookka nea googasayi ang'udanaan guroroodeanyu muuwda? Aba gideaba meakghusa gideaba geerattean, geawoschi hidaat eara enuusan aba Yerusaleemu aba gheawunga Ng'uttamiida was Yeesu Gristo.”
44021014	Iiduw nea ghaheawa ng'asheagaasa, hean geasiindi ak geeyeenyi, “Nung'waada gwasin Ng'uttamiida gidagassiida.”
44021015	Iing'atta gibindeaba eawoojigiga, hean gearachchi sareendeanya ak geeweayi Yerusaleemu.
44021016	Nea geetteayyeewi ginealanga mwaatkwa bea ng'eanyiida Gaysariya ak ghwaadeasa ea ghoahiittaneasa gheeh Mnasoni was siida ng'eanyiida Saypras, ak siisi was ginealaneeda, ak ea siida jea eppiidana gheannyi.
44021017	Sihitti Yerusaleemu, ghwadeaptaneasa muuchchi fuga siduupcheewi aba hooseaneega.
44021018	Iimuchchu geetteayi sea Baulo ea eeweaya gheeh Yakkobo ak eara gweargwa sean gwanda hoowa.
44021019	Hit gigeachcheeda hean gwarukuta iitta huumwa bea ng'asheega sean sissa Aseetta fuga emoojiga aba gadiyeadaannyi.
44021020	Siyiiy ng'asheesu, geekghambiit Aseetta. Ak geeyeeshsha niny, “Ea oorjeediyya, ghamneawa gidaahi gideaba gwanda fuga Yahuudi nyiit sagalamnyoojiga ak ghamneawa ea numwas; ak ghoang'ng'waay muuchchi ng'asheega deaweeda.
44021021	Ak ea sinyas iittaang'u gideaba inyeessa ginaali fuga Yahuudi mida bugusta emoojiga ghaheawa Muusa, amwaada diibiga nyaawa ghasmeahooda ak ea adaghwaat geeshta searoojiga fuga Yahuudi.
44021022	Ghamneawa gajeesna naaha? Gajeasinyas iitta gideaba nihidu.
44021023	Asi ghamneawa sinda gissurukuneey. Geendeawi fiih ang'wan ghayi mideawa radannyeanda,
44021024	geanda fisu ak gimmiidu geaw sea saawa ak giidaydi haleanjeeda deaschi gimmiinooda, ak ghwareakghwa iheenga nyaawa. Ak abeeda ghwanal buuneessean gideaba manda gil appadayda ng'asheega surgu appadaydaang'u duukku ang'iing'i gipteadi nea ging'ulayi deaweeda.
44021025	Ng'asheega badaydeaba fukka was Emoojigean numwasiin, goolla eng'oorsiina barawajeanda gideaba adaghwaak giliwassean sibwara heelga aseechcheekka ng'uyyeega, ea gideaba adeali foojeanda, adeayaak bannyeega diyeayda wassean sing'ng'waay ghuutta, ak geepuut hiseadayeandumeeda.”
44021026	Muchchu ghang'eat Baulo ak goodeayi fukkeanji ghadoweeda ak ghoammiidu geaw sea saawa ak gawa jeeda gheeda sibatta Aseetta, gwarukusa buuneeda huydeanda eaweeda gimmiinoodeabwa geat nea gaba siisi adayda haleanjeeda sisappa geadi appadahuukka nyaawa.
44021027	Iiduw nea niriikghta goosha eawooji ispwa hean ghwadaah fuga Yahuudi leabu Asiya ak ghwadaah nea gwanda jeeda gheeda sibatta Aseetta, hean geehaak emeessean ak geeng'ng'waay,
44021028	ak geechchuur nea geeyi, “Ea fuga Israeeli apkaani aweadeesa! Siisi niih dea ghayi aneali buuneeda aba ng'eanyiisseani ak ghwanung' gafool buuneeda deaweeda ea ng'eang'i; ak gabiissa gweadu fuga Yunaani jeeda gheeda sibatta Aseetta, ak ea nung'uda ririnnyeanda heeda ghadit.”
44021029	Ng'asheanji geerukuna gideaba geadaah ammwadi siisi suguura Drofimo bea ng'eanyiida Efeeso, nea gwandeawa niny aba mujiini ak geeghay gideaba Baulo gweadu jeeda gheeda sibatta Aseetta.
44021030	Hean googuuli mujiineesean nea ghwadakghuyan ea ghapka buuneessean leabu meadajeega sean ak ghabwat geat hean geeng'ng'waay Baulo ak geengiir ea eruutteawa jeeda gheeda sibatta Aseetta ak gearat ghuutta gheeda.
44021031	Damandida duu eegassa nuustaannyiin, hean ghwanyas iidi shirikkarajeanda haw gideaba Yerusaleemu nidakghuyan.
44021032	Gooseelu shirikkarajeanda haw aba geeshangiga lugooda shirikkara ea ashoohoodiga nyaawa ak gaweesa saawa; ang'wearda nea ghwadaah shirikkarajeanda haw ea lugoodaannyi bea shirikkara, hean geenung'waada bayiiga Baulo.
44021033	Gaweesa shirikkarajeanda haw Baulo ak ghwang'ng'waay, ak gwayeeshsha aradana munyaloalaji iyyeenya, amahit ghoabwaarda, siida was ng'eaha, ea ginnisin.
44021034	buuneeda mwaatkwa mida jeedeaba emeedida goojuur nea marukuna gili nuut gwargu diitta; ea mutghwanal gichchea gwasin aba giijuureandeaba fiisu, hean gwarukusa fugaaschi gideaba ayaada Baulo ghealooniga.
44021035	Iiduw nea sihitta ak ghoalla giding'eanda gidaghuut, geeyibwak ea ghwasar shirikkara aba gideaba niraanya emeeda;
44021036	aba gideaba ghwaat geeshtaannyi emeetuw nea goojuur nea gwayi, “Anuusa!”
44021037	Damani riikghta eahhiinna Baulo ghealoonigean, hean gamus shirikkarajeanda haw nea gwayeeshsha, “Gisagasayi darukuneey ng'ashaani?” Ghwalamda ak gwayeeshsha, “Heappi ginali iitta emeeda Yunaani?
44021038	Ang'iing'i muwosi siida ng'eanyiida Misri, heetta neekki ang'eat ng'uchcheeda ak ghwaat fiih sagalamnyooji ang'wan, bea Asaasin ghwaat dareapcheeda?”
44021039	Ghwalamda Baulo ak gwayeeshsha, “Aniini geawoschi siida Yahuudi, leabu Darso mida Gilikkiya, aniini geawoschi siida mujiineeda miih nalaat; eaniyean siksean deabalool fiisu.”
44021040	Hean sisiksa gabalool, hean ghamiinaada Baulo aba uhuuda giding'eeda ak ghamiinda geattinda gwareekusa buuneeda ghwasiinda hean ayi saw buuneeda, hean ghoang'eat gabalool aba ghuutta Ebraniya nea gwayi:
44022001	“Fuga eaduupcheewi, ea geaba Bwaabwa, eaniyean olleaydiit dargu ng'asheegeasu aba madeedeang'wa.”
44022002	Siyiiy gidabaloolda aba ghuutta Ebraniya, hean geeyi saw ak geelleeysiit muuchchi aba damanda baloola ak gwayi:
44022003	Aniini geawoschi siida Yahuudi, geejiilsean ng'eanyiida Darso mida Gilikkiya, ak geahissiini heeda mujiineeni, ak ghwaanaalaan Gamaliyeeli muuchchi ng'asheega deaweedeeda ghayi bea gweargwaasa ak geasinnyi gadiyeeda Aseetta gawuurji gidaghamneawa owuurjeewi agooga.
44022004	Ghayi inyeessa ghaanung' ghwanyas hang'weaniidooda fukka aat Naweaniin nea geanuuseadi, ak ghaarachchi, inyeessa geajaksi ghealooniga sean headiga ea gadeemga,
44022005	ng'asheesu aba damandida gamuuwwu ashoohoochcheanda haw ea gweargwa sean bea girgweageeda aba gideaba gagoonan barawajeanda fuga eaduupcheewi, ak ghaayaachchi Dameski, hean geawi daang'ng'waay fukkeanji ak geayeadu Yerusaleemu nea sirada geattinga ammuchchu geabwar.
44022006	“Iiduw nea geawi bareannyeekkeasu nea geaneekkiisi Dameski, abeeda nihitta aseetteaba lah bea askweari, deagheatta ghoabwaanyan weeshinda haw muuchchi leabu humng'eeda.
44022007	Ak geabeedeaysi ng'eanyi ak ghaayiinyi ghuutta siida nea gwayi, ‘Sauli, Sauli, ghwasaan andagighabwaschaan?’
44022008	Ak ghaanyaaschi, ‘Ang'iing'i ng'eaha gil Ng'uttamiida?’ Ak gwasha nea gwayeeshshean, ‘Aniini geawoschi Yeesuyda Nasareetti ighabwasi.’
44022009	Fukkeanji gwachchi eandeawiin ghwadaah weeshindida ak eamiighwayiiy ghuutta siida abaloolan.
44022010	Ak geabearsi gideaba, ‘Ghamneawa gaydasin naaha Ng'uttamiida?’ Ak gwayeeshshean Ng'uttamiida, Ng'eada ak guwi Dameski ak gajeerukuneey haleanjeesean jea eegoonnyi sina.
44022011	Hean nea muttaammu daang'wearda aba weeshindida ng'waaniin, hean ghoang'ng'waanyaada geattindeanyu fukwachchi eandeawi ea ghoahiittanaan Dameski.”
44022012	“Abeeda siyagi suguura Ananiya was siida doabiiwaat ang'ng'waay muuchchi deaweeda, biissa gwarukkuuna buuneessean bea Yahuudi mida hoowa ng'asheega miyaas badaydaannyi,
44022013	ghwahidu heedeanyu, ak ghamiinaada aba murdeedeanyu ak gwayi, ‘Oorjeediyya Sauli, ang'wearda.’ Hean ghang'weardi aba geeshangiga ak ghaadaayi niny.
44022014	Hean gwayeeshshean, ‘Aseetta ghweanigaasa niloannyi aba gidagasa, ak gidaahi dea Assagi Doabiiwaat ak giyiinyi ghuuttaannyi;
44022015	ak gayhuwa muushoochcheanda aba heeda buuneessean, aba ng'asheega idaahi nea giyiinyi.
44022016	Ghamneawa gimuughu naaha? Ng'eada eppattiisannyi, ak geehhuun ring'eegaagu, nea giguursi gheawungaaschi.'"
44022017	“Iiduw nea geebiikti Yerusaleemu ak ghamwaaschi Aseetta aba jeeda gheeda sibatta Aseettean, hean geargweadayi
44022018	ghaadaayi niny ak gwayeeshshean, ‘Lamwaja ak gibeawi Yerusaleemu, aba gideaba fiisu mayghamwas ng'asheesu imuuwwu bea badaydeanyuun.’
44022019	Ghaalamdi ak geayeeshshi, ‘Ng'uttamiida, saawa ghwanal muuchchi gidaghayi eabadiinniidi jeeda ghoorajeega sinnealshachcheewa ak ghang'ng'waannyi buuneeda nea ghaabwarji fuga mwasnyi ak geajaksi ghealooniga.
44022020	Eara damanda ghayi sihhiidaawa foojeanda muushoochcheandaang'u suguura Stefaano, abeeda geandi heeda ak ghaadaayi aba heedeanyu gideaba ng'asheandida ghwadoabiiw, ak geefurji hang'weakkeaba fukka nuusiin.’
44022021	Ak gwayeeshshinean, ‘Una aba gideaba gaydeajeaktaneey heeda sheagi was ng'eanyiida emoojiga.'"
44022022	Geelleeysiit ama rugu ng'asheanji; hean geechchuur muuchchi nea geeyi, “Oang'ng'aamwana siisi hiji ak goonuuschi! Mammiisiina giibinda.”
44022023	Ea mwasiinda giijuureanda nea gooyuuk hang'weakka nyaawa nea gwasaksa birjeanda humng'eeda,
44022024	hean gwayeeshsha shirikkarajeanda haw ayaada ghealooniga ak ghoabwarji nea ghoannyaashchi ng'asheesu ak gajeanala gidajuura fiisu ea gwasnu appadaydaannyi.
44022025	Iiduw nea nihit raditta aba ghealooniga, ghoanyaash Baulo shirikkarajeanjagi miinaada aba hoowa nea gwayeeshsha, “Heappi ghwadoabiiwi gideaba geabwar siida ng'eanyiida Ruumi, nea miyeergweaksa?”
44022026	Iiy ng'asheanji shirikkarajeandida gawa gwarukusa shirikkarajeanda haw nea gwayeeshsha, “Gigasayi sina naaha? Siisi gaba ng'eanyiida Ruumi.”
44022027	Hean gaweesa shirikkarajeanda haw ak gwayeeshsha, “Heappi rukunean, ang'iing'i guwosi siida ng'eanyiida Ruumi?” Ghwalamda ak gwayeeshsha, “Ea geawoschi.”
44022028	Ghwalamda shirikkarajeanda haw ak gwayeeshsha, “Eara aniini geawoschi siida ng'eanyiida Ruumi, aba gideaba ghaadaydi lappiyeeda saang'a.” Ghwalamda Baulo ak gwayeeshsha, “Aniini ghayi geejiilsean ng'eang'i.”
44022029	Hean ghang'eatng'eat gaweay aba geeshangiga fukka gwachchi gasa goonyeeri ng'asheegean aba geeshangiga; eara shirikkarajeanda haw iiduw ghabeal, iijeeng'u gideaba Baulo siida ng'eanyiida Ruumi gil, ea gideaba gwachchi nirada.
44022030	Iimuchchu sakteayda, gagasa danal gidabaysiina fuga Yahuudi giheakteaydaannyi, ak abeeda goottin, ak ghwanung' ghabwat gea ashoohoodiga hees sea gweargwa girgweageeda, ak gweadu Baulo ak ghwanung' ghamiinaada aba madeannyaawa.
44023001	Hean gang'ula Baulo fukka bea girgweageedean muuchchi ak gwayeeshsha niny, “Fugeaduupcheewi, aniini geabiideawi gurorooda miy aba madeeda Aseetta ea ghoaw ghamneawa.”
44023002	Ghwalamda ashoohoochcheanda haw suguura Ananiya ak gwayeeshsha fukka miinaada aba murdeadaannyiin, alasa ghuutteaba siisi.
44023003	Ghwalamda Baulo ak gwayeeshsha, “Gayghwalasnyi Aseetta ang'iing'eani uwosi ghamarda siyeasha ronghoodean! Iijea apteada ak girgweaksean aba naweeda deaweeda, nea ang'iing'i giyami deaweeda ak ginung' eabwaran?”
44023004	Gwayeeshsha fukka miinaada aba hooweaniin, “Aba sarean ging'eaway ashoohoochcheanda haw bea Aseetta?”
44023005	Ghwalamda Baulo ak gwayeeshsha, “Fuga eaduupcheewi, miidanal gideaba niny ashoohoochcheanda haw gil; aba gideaba geang'waar, ‘Adirgu ng'asheanda muy aba badayda siida ambal fugaagu.'"
44023006	Hean nea gwajeeng'u Baulo gideaba fukka bea girgweageedean mwaatkwa Sadukkayajeega gil nea mwaatkwa ea Farisayajeega gil, hean goojuur aba madeeda girgweageeda nea gwayi, “Fugeaduupcheewi, aniini geawoschi Farisayajeanda, balleanda Farisayu; ak geandeawi mureeda aba gidaararji ea duunnooda miyeeda ak ghamneawa geergweaksean.”
44023007	Ahiit rukunoodeaba ng'asheesu, hean gwardu jaliida aba heeda fuga Farisayu ea gea Sadukkayo ea ghabwaasha girgweageeda.
44023008	Aba gideaba gwayi fuga Sadukkayo manda duunnooda, ghana malaykajeanda, ghana gurorooda; nea fuga Farisayajeega ghamwas gideaba suuh gwanda sean.
44023009	Hean ghoahaada giijuureanda; ak ghamiinaada ng'oorshoodiga mwaatka bea Farisayu ak ghoaniikgh nea gwayi, “Aseasa meadaahi gilimuy aba heedeaba siisi. Siisi ideeppa eaniibalool gurorooda ghana malaykajeanda abeeda gwanda naaha?”
44023010	Geeyi bwak ama heedu jaliida ea ghang'ut muuwda shirikkarajeanda haw nea gwayi, eannean Baulo gajeabwaashaada, ak gwayeeshsha shirikkarajeanda eaniyean oappitta jeedeaba fukka ak goong'ng'oonyu Baulo amahit ghoattealdi ghealooniga.
44023011	Hean eaweeda bassa gwadaah Baulo nea ghamiinaada Ng'uttamiida aba murdeadaannyi ak gwayeeshsha, “Adibeali, aba gideaba nimuwwuunean aba Yerusaleemu, ak gaymuwwuuni aba Ruumi.”
44023012	Iimuchchu sakteayda, gaweay gwasin fuga Yahuudi makcheameeda ak ghwaak habeawooda gideaba, “Mwajeayaaga gil nea mwajealeaha gil ea eaghus ea sinuuschi Baulo.”
44023013	Fuga gasa enuus Baulo ghwanaawa haradam.
44023014	Hean geeweay heeda ashoohoodiga hees ea gweargwa ak geeyeeshsha, “Aseasa siyaaji habeawooda gideaba majeayaaga gil ea eaghus ea sinuuschi Baulo.
44023015	Eaniyean agooga ea gweargwa gheeda girgweageeda, ochcheaksiina shirikkarajeanda haw gideaba eanni Baulo heedeang'wa ak goohindi geat giloogasayi anala ng'asheega muuchchi aba headaannyi ak geawoschi hidaat enuusa nea miih gwaneekkiit.”
44023016	Hean ghwayiiy ng'asheesu balleanda huda geennyea Baulo, hean gawa heeda abiitta shirikkara ak gwarukusa Baulo ng'asheesu.
44023017	Hean gaguursa Baulo shirikkarajaanjagi ak gwayeeshsha, “Eaniyea aada balleanji heeda shirikkarajeanda haw gwanda ng'asheanda gasa gwarukusa.”
44023018	Ghwaat balleandida ea ghoahiitta heeda shirikkarajeanda haw ak gwayeeshsha, “Goojeakneani Bauloyda mida ghealooniga deanneey balleanji aba gideaba gwanda ng'asheanda jea gwarukuneey.”
44023019	Hean ghoang'ng'waay shirikkarajeanda haw geattinda balleandida ak ghwaat hichpwa geaw ak ghoannyaash, “Gigasayi rukunean naaha?”
44023020	Ak gwayeeshsha, “Heetta niirgweach fuga Yahuudi ak gwaheelleesa gideaba gajeepka eemusnyi aada Baulo gheeda sirgweachcha nea gaygwahinda geat fukka bea gheeda sirgweachcheen giligasa ghwanal ng'asheega muuchchi aba badaydaannyi.
44023021	Asi adumwasi aba gideaba ghamneawa gwanda fuga abiina haradam jea gwanuus, eaniyaak habeawooda gideaba maygweagischi nea mayghwali gil ea eaghus ea sinuus Baulo; ghamneawa saawa ghoammughu gidajea nyaasha ang'iing'i.”
44023022	Ghwalamda shirikkarajeanda haw ak gwayeeshsha, “Eaniyean adaghwayiiy siih gideaba nihidu rukunean ng'asheanji, asi ng'eada una.”
44023023	Hean gaguursa shirikkaraji iyyeenya ak gwayeeshsha, “Iibea eaweeda samwagu ghoang'aapchi shirikkaraji bughalaji iyeenya sea shirikkaraji laadam ea damwanamughuush mideawa farasajeega ea shirikkaraji bughalaji iyyeeya ng'uchcheatta ng'utkeakka ak gooweayi ng'eanyiida Gaysariya.
44023024	Ak gigasayi faraaseeda jea gwading'da Baulo, ak giyeadu nea gaba seayu ea ahiinni heeda Feliiseeda was sugoochcheanda haw.”
44023025	Ak ghang'waardunu barawajeanda:
44023026	“Aniini Gilawdiyooyda Lisiya gil, ak geang'oorneey barawajeanji ang'iing'i Sugoochcheanda Mureeda Feliisi. Seayu.
44023027	Siisi ghoang'ng'waay fuga Yahuudi, ak gwaramagu gwanuus, iiduw geawi roonnyeeda nea geadeani shirikkara ak ghaweachchi, ak geegu iitta gideaba siisi gaba ng'eanyiida Ruumi.
44023028	Hean geagasayi danal gidinyeandeaba siisi, ak ghayaachchi madeeda girgweageeda.
44023029	Hean geajeeng'u gideaba geergweaksiina sheang'nyeeda ng'asheega deaweedeeda gheannyaawa, ak ea mwaadaahi ramaseanda sin siisi miisa nuusta ghana gawa ghealooniga.
44023030	Iiduw nea geeyeanean iitta gideaba geesin badiida gichchea gwanuusta, hean geabay deadu headaang'u, gwargu fuga argweaksa gidamideayeesa siisi.”
44023031	Hean gageanu shirikkara aba gitta ghayi sinnaldaan, ak ghwaat Baulo eawa ea ghoahiitta heeda Antipatri.
44023032	Iimuchchu gabiikta shirikkareetta heeda abiitta, nea ghwanung'wa heeda shirikkareeda beawa farasajeega nea ghwaat Baulo.
44023033	Geeweay, ama sihitta ng'eanyiida Gaysariya ak ghoadaw sugoochcheanda barawajeandida, hean geayiin Baulo madeadaannyi.
44023034	Ahiit gissoomandeaba barawajeandida, hean ghoannyaashta gideaba gwaleabu ana daroar. Iiduw ghwanal gideaba gwaleabu ng'eanyiida Gilikkiya.
44023035	Ghwalamda ak gwayeeshsha, “ Gaydealeeysiit girgweageadaang'u iihidu fuga ahaaktaneey. Ak gwayeeshsha, ayaada jeeda gheeh Heroode ak goofurji.”
44024001	Iing'atta eawooji muut ghang'eat ashoohoochcheanda haw suguura Ananiya hean ghwaan nea goodeana gwearsu ng'ay ea dinagiida suguura Dertulo. Hean ghwayiin madeeda sugoochcheanda haw gidasiihaaktaawa Baulo;
44024002	iiduw nea geeguursa, ghoang'eat Dertulo giiheakteayda nea gwayi, “Dea nihaghwideawaneasa iissa geehoosannyi nea geebeayi hoyyooh, nea aba gheambalmeadaang'u, Feliseeda Mureeda, nirdu ng'asheega siyamyam appadaydeaba ng'eanyiin,
44024003	aba naweadinga sean ea heeda wassean iissa geamwaschi ng'asheesu aba badiischooda.
44024004	Ak ea meegassi deammiikta aseettaang'u, geemuscheeyi aba alooheadaang'u alleeyseasa iit muuchchi.
44024005	Aba gideaba sidaayi siisi gaba ng'ooweatta, siida ang'eedi giiheakteayda buuneeda aba jeeda fuga Yahuudi sean mida muunda ng'eanyiida, ak gabiissa ea siida mida madeeda fuga Nasarayo gil.
44024006	Ak siisi gagasa ghang'uda ririnyeanda gheeda sibatta Aseetta, ak iiduw geang'ng'waannyi. Ak [geegasayi eergweaksiinana naweeda deaweedeeda ghaheanya.]
44024007	Iihahidu shirkkarajeanda haw sunguura Lisiya ak ghwareadeasa aba uurda.
44024008	Asi ginyaashi ang'iing'i gwadeeppa nyasa aba headaannyi ng'asheega sean siihaaktaawi.”
44024009	Ghwaroap ghuutta fuga Yahuudi nea gwayeeshsha ng'asheesu siihaaktaawa ghoahiimu gideaba sean huumwa gil.
44024010	Hean nea gwayeeshsha sugoochcheanda haw baloola, ghwasha Baulo nea gwayeeshsha, “Ghaanalli gideaba niyaagi gweannyeekka saang'a aba gadiyeani bea lachchooda girgweaguutkean aba jeedeaba emeani. Asi gaydaweat geaw nea geahoosannyi.
44024011	Giimmuusi gakkiisiina geaw huumeandeaba ng'asheanji, gideaba miighwanaawa eawooji damaniyyeenya dea nabeawi damwaash Aseetta aba Yerusaleemu;
44024012	ak ea miyeenyasanaan hich nea geesheang'nyeewi siih ghana ehidu nea ghang'waalng'waalli buuneeda, aba jeeda gheeda sibatta Aseetta ghana jeeda ghooriida sinnealshachcheewa ghana hiji wassean bea jeeda mujiini.
44024013	Ghana sikteawana ng'asheanda ahaaktaawanaan;
44024014	asi ghaamwaschi ng'asheanji aba madeadaang'u, nea gideaba aba naweeda, was dea diini, iissa ghaabwachchi Aseetta ghweanigaasa, ak ghaamwaschi ng'asheega sean siyiin madeedeanyu aba deaweeda ghana dea sung'oorsa sibanga,
44024015	nea ghaaghuschi Aseetta, ak eara saawa ghamwas ng'asheanji, bea gideaba gaygwanda duunooda aba heeda fuga doobiiweadi ea gea miih doobiiweadi.
44024016	Iissa aniini ghaanyaschi sawanadeeda galeagasean ak ghaanyaschi fughareeda miy aba heeda Aseetta ea heeda buuneeda.
44024017	Iing'atta gweanyeekka saang'a ghawunnyi deassa fuga emeedeanyu haleanjeeda sisappa geadi bea ghadooweeda ea gujaweeda.
44024018	Damandida easni ng'asheesuun, ghwahidu nea ning'atta gimmiinoodeaba geaw aba jeeda gheeda sibatta Aseetta, nea manda emeani eandeawi ghana deakghuyandeeda.
44024019	Abeeda gwanda fiispa Yahuudi ng'ay leabu ng'eanyiida Asiya, fiisu gidabal gwachchi ghapka hiji ak goshooynaneegwa ak gwasin gichchea ghoahaaktaawa, iimida ng'asheanda wassean jea ghoahaaktaawanaan.
44024020	Ghana nung'waada fiisu gwargu ramaseanda deaksean aba damanda ghayi amiinaadawi aba madeeda girgweageeda,
44024021	geaghus ng'ashaanjagi earukutti nea ghaamiinaadi aba madeannyaawaan, ‘Appadayda duunnooda fuga nimeewa ghoaw gissirgweaksiinanean ghamneawa aba madeedeang'wa.'"
44024022	Abeeda Feliksi ea doobiiwaat fughara aba Naweeda, iiduw gwayeeshsha, “Iihidu hiji shirikkarajeanda suguura Lisiya, gaydeang'weersa girgweageadaang'u.”
44024023	Hean ghoadaw shirikkarajeanda iitta gideaba ayiina gah ak ghoanung' goobal geaw gilimwanang', ak ea adoakghuumnyi fugaaschi duupchi aba eassiinda haleanjeeda gasa.
44024024	Ng'atta eawoojusu ng'ay ghwahidu Feliksi nea godeana gatmoadaannyi suguura Drusila, bea emeeda Yahuudi; hean ghwanung' eeyeadu Baulo amahit gooleeysiit ng'asheega baloola bea iitta masaweega Yeesu Gristo.
44024025	Damanda balool Baulo ak ghwasat ng'asheega doobiiwnatta ea gheadeenda ea iitta girgweaksiinda jea ghwahidu, ghabeal Feliksi ak gwayeeshsha, “Nyoobiikta, iyaanyaschi gheatta gichcha gaydaguurneey.”
44024026	Inyeessa damandida ghaghay gideaba Baulo gayghwasaaw. Hean inyeessa gaguursa ak goobalool.
44024027	Muchchu nea ning'atta gweannyeew iyyeenya, ghoaghiis hoorgeeda Feliksi siisi suguura Barkiyo Festo; ak gagasa gooduupchi geaw fuga Yahuudi, muchchu Feliksi ghwanung'wa Baulo ghealooniga.
44025001	Muchchu ghwahidu Festo jeeda ng'eanyiidaannyi, ng'atta eawooji samwagu hean ghang'eat ak gawa Yerusaleemu nea ghabeawa Gaysariya.
44025002	Hean ghang'eat ashoohoodiga hees sea fuga hees bea Yahuudi ak geattaw iitta girgweageeda Baulo, hean geemus,
44025003	ghamwas eyeadu siida Yerusaleemu, aba gideaba geasach naweeda jea eabwara ghami damanda mideewa naweeda.
44025004	Ghwalamda Festo ak gwayeeshsha, Baulo geefur aba hoowa bea Gaysariyahiin, ak aniini geagasayi dawa hoowa askwearjoojusu duwaawiin.
44025005	“Asi,” aba ginnyah, “fukka ambaliischi aba jeedeang'wean anung' deadeayi, ama iimida ng'asheanda muy nisin siisi abeeda gorgweaksa.”
44025006	Iing'atta gibindeaba hoowa eawooji sis ghana damanamughuush sea saawa, iiduw gawa Gaysariya, muchchu gawa jeeda gheeda sirgweachcha ak goopteada aba hoorgeeda amahit gwayeeshsha ayeanni Baulo.
44025007	Iiduw nea geeyeadu, hean gwaneaweesa fuga Yahuudi leabu Yerusaleemu ak geahaakta, hean geenappiisa ng'asheega saang'a durmani moammu gogingiini.
44025008	Hean ghaweat geaw Baulo nea gwayeeshsha, “Aniini manda gidinyeanyi neasinnyi bea ng'asheega deaweedeeda fuga Yahuudi, ghana gheeda sibatta Aseetta ghana ramaseanda aba heeda sugoochheanda suguura Gaysaari.”
44025009	Festo abeeda gagasa ghoammiidu geaw aba heeda fuga Yahuudi, hean ghoanyaash Baulo nea gwayeeshsha, “Gigasayi una Yerusaleemu ak geergweakseeyi aba ng'asheesu nea gindi madeedeanyu?”
44025010	Ghwalamda Baulo ak gwayeeshsha, “Aniini ghaamiinaadi aba heeda sirgweachcha bea Gaysaari, ak hiji ea heeda miisean ergweaksiinanean gil; ginali muuchch gideaba manda ng'asheanji muy neasissi fuga Yahuudi, ak eara ang'iing'i ginali muuchchi.
44025011	Ama naaramwaschi deaweeda ghana ineasinnyi ng'asheanda muy wassean miisa miyeeda, amwaaheawani miyeeda; ama ng'asheesu sirgweaksiinaneaniin ii miih huumwa ea manda siida jea ghwaadan, gaydaang'aatta girgweageedeanyu heeda Gaysaari.”
44025012	Hean gabalool Festo sea gweargwaaschi bea gheeda girgweageeda, gwayeeshsha, “Gigasayi ghang'atta girgweageedaang'u gawa heeda Gaysaari; gajakkuwi heeda Gaysaari.”
44025013	Ng'atta eawoojusu ng'ay ghwahitta Gaysariya sugoochcheanda suguura Agripa sea Bernise googeachchi Festo.
44025014	Hean goobiida hoowa ea gageanu eawoojiga saang'a, iimuchchu ghoadaw Festo sugoochcheanda iitta girgweageeda nea gwayeeshsha, “Gwanda siih hiji ghayi nung'wa Feliki ghealooniga;
44025015	nea damandida eandeawi Yerusaleemuuni, hean ghapka ashoohoodiga hees ea gweargwa fuga Yahuudi ak geahaakta, ak geemusan deargweaksa.
44025016	Ak geayeeshshi saawa, niih miih naweeda fuga Ruumi, aba gideaba gajeergweaksa siida siihaakta nea miih gwaroannyi fuga ahaakta ak geattaw gheatta jea ghaweada geaw aba ng'asheesu sihhaktaawan.
44025017	Hean nea ghabwat geat aba hiji, ea mwashing'dani iimuchchu geawi jeeda gheeda sirgweachcha ak geapteadi, ak ghaanung' eyeadu siidida.
44025018	Iiduw nea ghamiinaada fukkeanji ahaaktaan, ea miidayiiy ng'asheanji muy siihaaktaawa ak ea mawuurji gidagwachchi eararsiindi;
44025019	ak geaghus sheang'nyeeda nyaawa sea niny aba ng'asheega diini ea badayda siisi suguura Yeesu ghayi meah, ak goomajeek Baulo gideaba eamajeek.
44025020	Hean roat gichchea daanyaashta huumeandeaba ng'asheesu, geabearsi gideaba gigasayi una Yerusaleemu ak geergweakseey aba ng'asheesu sihhaktawaneeyiini?
44025021	Iiduw gamus Baulo gideaba anung'waadanaan deabiida ghealooniga ak gayghoang'aatta girgweageedaannyi heeda sugoochcheanda haweewa sean, ghaanung' eefur ea ghwahitta eaweeda jea daada heeda Gaysaari.”
44025022	Ghwalamda Agrippa ak gwayeeshsha Festo, “Geagasayi eara aniini dealleeysiit siisi.” Ghwalamda Festo ak gwayeeshsha, “Gajalleeysiiniit numuji.”
44025023	Iimuchchu gaweewa gharbeeda Agrippa jeeda gheeda girgweageeda sea Bernike, nea goodeay shirikkareeda hees, ea fuga hees bea mujiini. Hean ghwanung' Festo eruudu Baulo.
44025024	Hean ghang'eet Festo ak gwayi, “Ea sugoochcheandeanya was Agrippa ea buuneessean mida hiji siisi mida madeedeang'wean goong'ulayi niih ghayi gooniiksean fuga Yahuudi mida ng'eang'i ea gea mida Yerusaleemu, inyeessa geechchuur nea geegasa nuustaannyi.
44025025	Ak aba meatkweedeanyu ea mwaadaahi ng'asheanji nisin muy miissa miyeeda; geaghus gideaba gagasa niny ghoang'aatta girgweageadaannyi heeda sugoochcheanda haweewa sean, hean ghaanung' eyeadu.
44025026	Ak aniini ea meandeawani gidahuumwa jea dang'oorsa siideanyu haw aba badaydeaba siisi. Ak ghoaw ng'asheanji eayeanni madeedeang'wean raanya madeadaang'u ang'iing'i Sugoochcheanda was Agrippa, ak inyearayi ng'asheega gaydanyas gichchea dang'waar.
44025027	Aba gideaba ghaadaayi mwadoabiiwa, gideaba ghaayaachchi siida ghealooniga nea meeng'oorsiina ng'asheega siihaaktaawa.”
44026001	Gwayeeshsha Agrippa Baulo, ng'atta ghamiinda Baulo geattindaannyi “Neagoonnyi gheatta ng'eada baloola ang'iing'i.”
44026002	“Aniini ghaaghanyi geandeawi gheamamda aba gideaba geandi madeadaang'u, Sugoochcheanda was Agrippa, eannean gaydabalool aba weetteaba geaw appadayda ng'asheega sean ahaaktaawanaan fuga Yahuudi,
44026003	aba gideaba ang'iing'i ginali muuchchi naweadinga sean ea jaleadingeagwa bea fuga Yahuudi; ak geamuscheey aleeysean iit nea gimilikghti.
44026004	“Seareedeanyu ea giibindeanyu ghang'eada jeepcheandumeedeanyu, geagadiyeatti ghang'eada mwadi aba jeeda emeedeanyu aba ng'eanyiida Yerusaleemu, ak ghwanal fuga sean bea Yahuudi.
44026005	Ak ghayi gabean ghwanalan nea iigasa ghoammu gamuuwwu gideaba ghayi geabean dawas majeek nea ghaayaachchi naweeda diineedeanya doabiiwaat ak geabiideatti Farisayajeanda.
44026006	Ak ghamneawa ghaamiinaadi aba hiji ergweaksean aba gideaba ghaararji neajeeda ghayi heelleesa Aseetta sea gheambaghweanigaasa.
44026007	nea diitta ghus dooshingaasa was damaniyyeenyean gil ak ghwarar gideaba gayghwanyas iibwat Aseetta eawa ea askweari. Nea aba gidaararji gidaghamna ahaaktaawanaan fuga Yahuudi ea sugoochcheanda!
44026008	Ea fuga Yahuudi ghwasaan anda agooga ghoaraannyi amwasa ng'asheanji bea gideaba Aseetta ghoammu gooduudu fuga nimeewean?
44026009	Aba huumwa aniini ghayi geadeaksi geaw gideaba gamiisean dasin haleanjeesean, maweapchi sea gheawunga Yeeseeda ng'eanyiida Nasareetti.
44026010	Geasinyi ng'asheesu aba Yerusaleemu; ak ea meekghusa gideaba naarachchi fuga saang'a ghaydidi, iiduw nea geenuuseada ghaamwaschi earaniini.
44026011	Inyeessa ghaanung' ghwanyas sawanadeeda aba jeeda ghoorajeega sinnealshachcheewa sean nea geading'si gong'eawi Aseetta; inyeessa ghaanyareaschi muuchchi aba badahuukkeaba fiisu, hean geawi ak ghaaghabwaaschi aba mujiinajeega sheagi.”
44026012	“Aba jeedeaba bareannyeeksu eawi Dameskiin nea geandeawi gheambalmeeda ea barawajeanda leabu heeda ashoohoodiga heesiin.
44026013	Ea sugoochcheanda ghayi eaweechcha nea geandi naweeda ghaadaayi weeshinda abwaay leabu humng'eeda, nea aba eeshmeeda ghang'al dea aseetta arearu, ak gwaneaweesean weeshinda ea bareandeanyu.
44026014	hean geappeedeaysi ngeanyi, ak ghaayiinyi ghuutta nyah aba iitta fuga Ebraniya, ‘Sauli, Sauli, ghwasaan anda ang'iing'i gighabwaschaan? Ahang'waay aba headaang'u gideaba gaydasa geetta ng'aniip.’
44026015	Ak ghaanyaschi, ‘Ang'iing'i ng'eaha gil Ng'uttamiida?’ Ghwasha Ng'uttamiida nea gwayi, ‘Aniini Yeesuudida ighabwaasi.
44026016	Asi ng'eada ak gimiinaadi aba geeshangaagu; aba gideaba naahiimneey geaw appadayda ng'asheanji ak ghaloachcheay ak ghoaloachchi amaduw ghaloachchi ak gimmuusi ak gamuuwwu haleanjeeda gwachchi nidahi aba heedeanyu ea heedeaba fukka jea dabassean,
44026017	gaydalealnaneey heeda buuneeda ea heeda emoojiga, eajeakseey,
44026018	ak ghwayam gheanyanga nyaawa, geat gwaheelli misaneeda ak gaweay jeeda weeshinda ak gwaritteawa jeeda uurda Shattaani amahit gwayamsa geat Aseetta, ak ghwanyas samsiinda ring'eega ea giibinda aba jeeda fukka ghayi simmiidu aba masaweega aba jeedeanyuun.'"
44026019	“Ea sugoochcheandeanyu was Agrippa, aba sareani aniini miih daahang'waay uhuudeanyu aba gitta gissiihiimnaan aba humng'eedean,
44026020	ak aba madeeda ghaang'eachchi rukwiideayda ng'asheega Aseetta aba ng'eanyiida Dameski, ea Yerusaleemu ea ng'eanyiisean bea Yahuudi, ea heeda fuga emoojiga, gideaba gwaduukkuuna ak gwayamsa geat Aseetta ak ghoahiimu aba gadiyoojiga nyaawa gideaba niduukkuuna.
44026021	Hean aba ng'asheanji iiduw ghoang'ng'waanyan fuga Yahuudi aba jeeda gheeda sibatta Aseetta ak gagasa gwanuusan.
44026022	Iiduw ghaweadan Aseetta ak ghoaw gidaghamna amiinaadawi nea geawoschi majeek nea geamuuwwiisi ng'asheega fuga manang'i ea gea hees, nea ng'asheega eabalooli ea gea ghayi rugu sibanga ea Muusa gil gideaba gayghwahidu:
44026023	bea gideaba Gristo gayghwanyas sawanadeeda, ea gideaba niny ihuuw dea asheeda eattuuna miyeeda, gaygwarukkwiida iitta weeshinda aba heeda fugaaschi ea heeda fuga emoojiga.”
44026024	Aba damani weada geaw Baulo aba balooldean, hean ghang'eat Festo goojuur nea gwayeeshsha, “Baulo, ang'iing'i gibwageas, gissoomani ittaang'u hawiin ning'ulnyi geeska.”
44026025	Ghwalamda Baulo ak gwayeeshsha, “Ea Festo, siida mureeda, aniini mwabwa geas, geargu ng'asheega fughareeda bea huumeanda.
44026026	Aba gideaba sugoochcheanda ghwanal iitteaba ng'asheesu, ak aniini ghammuschi deabalool nea mwaawali gil; aba gideaba ghaanalli muuchchi gideaba manda eara ng'ashaanjagi mwanala niny, aba gideaba ng'asheanji meesna aba heeda funyaat.
44026027	Heappi sugoochcheandeanyu was Agrippa, subanga gumwasi? Ghaanalli gideaba gumwasi.”
44026028	Ghwalamda Agrippa ak gwayeeshsha Baulo, “Aba gheadi nuwaas gigasayi nung' doaw siida Gristohi?”
44026029	Ghwalamda Baulo ak gwayeeshsha, “Ea nuwaas ghana ea geaw gaydamus Aseetta ea miih ang'iing'i gil gabeachchi, eara fuga sean aleeyseaniit ghamneawa gidabal gawuurjeewean ak ea meeratta gawuurjeewean.”
44026030	Hean ghang'eat sugoochcheanda haw ea sugoochcheanda haw bassa ea Bernikke ea buuneessean gwachchi abiitpiit mideay.
44026031	Iiduw nea ghang'eatng'eat gaweay geebalooleada nea geeyi, “Siisi miih gwasin gilmuy miisa miyeeda ghana ghealooniga.”
44026032	Siisi inyeeda gwachchi ea miih ghoang'aatta girgweageadaannyi heeda Gaysaari, gwachchi gajeesiksiina.
44027001	Iiduw nea nihidu beatta ng'eanyiida Ittaliya, hean geattayda Baulo goodeayi sea fiisu ng'ay mida ghealooniga, nea gafur fiisu shirikkarajeanda haw bea “Gharmuchcheanda Agustoyda suguura Yuliya.”
44027002	Hean geeding'di maleambooda haw leabu Adiramito, maleamboodida abeeda ghwariikghta ghwahitta mujiineeda mida ghuutta basooda ng'eanyiida Asiya, hean geeng'ng'eachchi ghuutta beatta nea abeeda geetteayeewi siispa ng'eanyiida Makkedoniya suguura Aristarko leabu ng'eanyiida Desalonikke.
44027003	Iimuchchu geefuufchi aba Sidoni; ak gwasissa Uuliya Baulo gawa googeachchi fugaaschi duupchi nea gearrear.
44027004	Sing'eadi hooweanji geeweayi nea geegeanni ng'eanyi Saypras, aba gideaba ghoadealeasa jeammeeda.
44027005	Hean nea silaji bugusta basooda Gilikkiya, ea Bamfiliya, geehidu Mira mida Lugiya.
44027006	Hean sihitti hoowa ghwadaah Shirikkarajeandida maleambooni haw leabu Aleksandariya nea gawa ng'eanyiida Ittaliya, hean goodiing'daneasa.
44027007	Hean geeweayi nea geeghwalghwalaadi ea ghwasang'ayiit eawoojiga ea iiduw ehitta mujiineeda Nido nea sisawani, aba gideaba gudang'wan jeammeeda inyeessa ghoadealeasa, hean geadoabiiwji eweaya nea geeleapnani Grette ng'eanyi nea neekkeewa Salmone.
44027008	Ak geeweayi nea geeghwalghwalaadi nea geesikchi ghuutta basooda ak geahittaawi sawanadeeda hiji suguura Ghuutta basooda miy nea neekkeewa mujiineeda Laseya.
44027009	Ghayi nea ning'atta eawoojiga saang'a, nea bareanyeekka gwanda washta ak eara damanda siratta jalooda ea goolla ghang'atta, hean gwareekusa Baulo saawa nea gwayeeshsha,
44027010	“Ea oorjooga ghaadaayi bareannyeeksu ikkaasaan gajeeshageadana ak gayghwaageasa lugooda, majeeghus dea sareenda ea maleambooda akghwahit, eara dea aweagaasa.”
44027011	Ak gooleeysiit shirikkarajeandida muuchchi siida mwanmwan maleambooda ea siida bea maleambooda, nea maduuppa ng'asheega gwachchi rugu Baulo.
44027012	Ak hooweanji sindean amwahida aba giibinda damanda gooroogeeda, hean iiduw gagasa fuga saang'a gideaba isimmu geeweayi ea ehitta ng'eanyiida Foynikke, mida ghuutta basooda ng'eanyiida Grete, mida meatkweeda wilooda ng'eanyiida ghayeawa, ea wilooda ng'eanyiida biyeara, ak geeppiidi hoowa damanda gooroogeeda.
44027013	Hean iiduw nea ghaghuudu jeammeeda leabu wilooda ng'eanyiida biyeara, hean ghaghay saawa gideaba ninyas gidagasa, hean geettin maleambooda ak geeweay nea geesik ghuutta basooda neekkeewa Grete.
44027014	Miighoagil ghaghuudu jeammeeda ng'waan, wunda shaarara leabu wilooda ng'eanyiida ghayeawa;
44027015	hean ghwalas jeammeeda maleambooda ea ghwaraay beatta aba jeammeeda, geanung'waadi gagutgutta aba gideaba meammuusi eatteala.
44027016	Iiduw nea geang'atti nea gealamwajaadi aba murdeeda ng'eanyiida neaweesa beega suguura Gawuda, geayaaji milaada aba giding'deayda maleambooda mwanang' uhuuda maleambooda haw.
44027017	ng'atta gageanu gidasittenniida ak ghwarada maleambooda; iiduw ghabeal nea ghaghay gili jea ghoabitta jeeda iseaskweanda, ng'atta ghwanung' gojiileada gidasumwanmwana, amang'atta geahoan.
44027018	Iiduw nea niraanya jeammeetta, hean iimuchchu geesuuy sareenda mida jeeda maleambooda ak geejaksa jeeda basooda;
44027019	eaweedeaba samwagu geehiista haleanjeeda mida maleambooda aba geattinga.
44027020	Muchchu nea ning'atta eawoojiga saang'a nea miyeedaa aseetta ghana miinga, nea manda madeedeanya siilakghta, iiduw goosha gitta sirarji gwachchi jea gwalealneasean.
44027021	Iiduw nea nigeanu buuneeda eawoojusu ng'ay nea mandeawana hamitta, hean ghang'eat Baulo ak gwayeeshsha, “Ea oorjooga, inyeeda goolleeyseaniit, ak ea meeng'amwani Grette, gwachchi washi ea lugooni mwajeanyasa.
44027022	Ak ghamneawa geayeeshshineegwa adoabealli; aba gideaba manda eara siyagi jea gahutta eaweegaaschi geaghus maleambooda akghwahit.
44027023	Aba gideaba ghoossa eawa gwahisseani malaykajeanda Aseetta eabeayi nea geabadayi, ghwahidu ak gwayi,
44027024	‘Baulo adibeali; gaygwasa gideaba gaymiinaada aba madeeda Gaysaari; ak ea nigoonnyi Aseetta baraandaang'u sean.’
44027025	Asi adoabealli, aniini geandeawi masaweega aba heeda Aseetta ak gaygwasa girrukkunean.
44027026	Ak maleamboodeanya gayghwaat jeammeeda ea ghwahitta ng'eanyiini mida bugusta basooda.”
44027027	Hean ng'atta eawooji damanang'wan, nea gagutguttaneasa jeammeeda googealeasa meatkwajeega sean bea basooda Adiriya, hean bugusta eaweeda ghaghay fukka bea maleamboodean gideaba sineekkiisa ng'eanyiida ghajaam.
44027028	Iiduw geegeanu ak geerassa lagheaneeda uhuuda mareamarooda ak geeppuutta jeeda basooda eadaa gidayang'da sheaginda, ak geanyas geeshan haradam; iiduw geebiikta gichcha eeppuutta mareamarooda ak geenyas geeshan damanamuut.
44027029	Iiduw geewal gideaba gajiiduw gagul maleambooda lagheanga, hean geegeanu laghean ang'wan jea ghoammu ghoadeal maleambooda ak geerassa uutta maleambooda ak geappuutta jeeda basooda ak geamwaash Aseetta gabean gaweeshiit.
44027030	Hean iiduw gagasa ghawaapta fukka bea maleamboodean, ak ea nirareang'sa maleambooda jeeda basooda, ak gwahinda geat giliweay mwadi goorareang'sa jeeda basooda lagheanga jea ghoadeal maleambooda,
44027031	ghwalamda Baulo ak gwayeeshsha shirikkarajeanda haw ea shirikkara, “Fiisu bea maleamboodean imeabiidana jeeda maleambooda ea mayghaghu.”
44027032	Hean gageanu shirikkarajeega ak ghwalach mareamarajeega maleambooda, ak geenung'waada gawa.
44027033	Iimuchchu nea gaweeshiit, gamus Baulo gweagiischi sean nea gwayeeshsha, “Askwareani deaba damanang'wan gil nea geammuughu nea geerat jalooda, ak ea miih ayaaga gil.
44027034	Asi geamuscheegwa ayeagischeena; aba gideaba gajanyasa uurda, aba gideaba eara budeanjagi bea iheengeagwa manda dea jea ghwaroat.”
44027035	Iiduw nea ghoahiit balooli, hean gageanu mukkatte ak gabadiischeesa Aseetta aba madeennyaawa hean ghabwanach ak ghwaak.
44027036	Hean ghoabit ng'eanyi jeesinga nyaawa ak gaba siisi agiischi.
44027037	(Moonneeda fuga mida jeeda maleambooda ea bughalaji iyyeenya ea laadam ea damwallah.)
44027038	Iiduw nea nilang'u, hean geesuuy sareenda maleambooda, ak geegeanu mushoodakka ngano ak geehisa jeeda basooda.
44027039	Ng'atta nea numuchchu, eamut ghwanal ng'eanyiitta heeda was, hean geadaa ghwanadeeda basooda ea iseaskweanda ghuutta basooda, hean geebaloola gideaba eenung' gawa maleambooda hoowa.
44027040	Hean geegeanu ghoabuutta gitta sirattiisa lagheangean ak geenung'usa jeeda basooda, ak aba damandida geepealbeal mareamarajeegiga sirada gissimanmanniidean; hean geegeanu weastideani adeeli jeammeedean ak geetting'da eeyiin madeeda maleambooda hean geeweesa iseaskweandida.
44027041	Hean ghoabitta maleambooda jeeda iseaskweanda saang'a uurji dulgwajeanda; ak ghoang'ng'waay madeeda maleambooda iseaskweanda ea ghwaraay ghwasat geaw, nea uutta maleambooda gwahirja laweajajeega.
44027042	Iiduw gagasa shirikkara gwanuuseada fuga ghealooniga aba gideaba ghoawal gideaba fiisu gwadeeppa ghabwar gaydooda ea gwaritteawa jeeda basooda ak gawappiida;
44027043	ng'atta gagasa shirikkarajeanda haw ghoaghu Baulo, ghoaghuum ea masna ng'asheanda gasa gwasin. Gwayeeshsha fuga ammu ghabwar gaydoodean dahisana geat jeeda basooda googeawsa ng'eanyiida ghajaam,
44027044	nea fuga buuneeda suurja ghoang'ng'waanyaada beehajeega maleambooda ghana beareadanga loadaana maleambooda. Hean ghoaw gidaritteayda buuneessean nea gaba seayu ak ghwahitta ng'eanyiida ghajaam.
44028001	Iiduw nea geebea seayu, geejeeng'u gideaba ng'eanyiitta geeguura Molta.
44028002	Nea fuga ng'eanyiitta amiyaas muuchchi aba gideaba ghwadeaptaneasa ak gagwarneasa beasta eesasean, aba gideaba ghang'at humng'eeda ak gwanda jeammeeda.
44028003	Iiduw gageanu Baulo goolliimu ghweenga ak ghwayiin jeeda beasta, hean gwajakna beasta ichchibooda jeeda ghweenga ak ghaghanya, amwahit ghabwarda ghaat aba geattindaannyi.
44028004	Daah fukkeanji gidabwardayda ghaat diyeayda aba geattinda, gaba niih eesha nuut, “Siisi isung'ulayi ghayi ea nibwar siida. Ak earanighu aba jeeda badooda, gili mwayghamwas doobiiwnatta ghoaghu aweagaaschi.”
44028005	Hean gwalalaksa diyeayda jeeda beasta, ak ea miih gwasma gil ichchibooda.
44028006	Ghoammuughu nea ghaghay gili jea ghoapka geattinda ghana ghoabeada aba geeshangiga ak ghami; geebassa ea gageawiit ak ea meedaaha gili muy, hean ghwayam fughareenga nyaawa ak gwayi, aseetta gil.
44028007	Abeeda ea neekkeewa hoowa madameespa siisi haw bea ng'eanyiitta suguura Bubliyasi, hean ghwadeaptaneasa ak geeppiidi gheanyi eawooji samwagu.
44028008	Abeeda ghamnyaan ghweanda Bubliyasi gabearji sheagheeda nea gabearji jeeda; hean gabareessa Baulo ak ghamwaash Aseetta amwahit ghwayiin geattingaaschi uhuuda siida miyaan ak ghahaap.
44028009	Iiduw nea geesin ng'asheanji, ghapka fuga miyeani sean bea ng'eanyiitta ak geehaap.
44028010	Ak ghoamwareasa buuneeda; ak eara damandida sing'eadi nea gajeeweaya bareannyeekkean, hean geeyiin eara jeeda maleambooda haleanjeeda wassean sigasayi.
44028011	Ng'atta sheesamwagu hean geeng'eachchi eeweaya nea geeding'di maleambooni mida ng'eang'i damanda gooroogeeda leabu Aleksandariya suguura Oorjooga was Saleahooga.
44028012	Hean geeweay ea ehitta mujiineeda Sirakasi ak geeppiidi hooweanji eawooji samwagu.
44028013	Iiduw geeng'eadi hoowa ak geehitti mujiineeda suguura Regiyam; ng'atta aweachchanjagi ghang'eat jeammeeda leabu wilooda ng'eanyiida biyeara, hean eaweedeabiyyeenya geehitti Butteoli.
44028014	Sihitti hooweanji geenyasi fuga siduupcheewi ak gammiiseasa gideaba endeayeena sea saawa ea ghang'atta eawooji ispwa. Ng'atta geehitti ng'eanyiida Ruumi.
44028015	Iiduw nea ghwanyas iitta fuga siduupchcheewi mida hooweanji iitteanya ghapka ghwadeaptaneasa aba hiji battiisa geat buuneeda suguura Appiya, “Gealsamwagu bea Agiischooda.” Daah Baulo ng'asheanji hean gabadiischeesa Aseetta ak ghoabit ng'eanyi.
44028016	Nea geehitti Ruumi, geamwas goopteada Baulo nea gaba geaw sea shirikkarajeanjagi jea gafur.
44028017	Ng'atta eawooji samwagu gaguursa fuga ambaliischi bea Yahuudi; iiduw nea ghabwat geat goobalool nea gwayeeshsha, “Fuga eaduupcheewi, earappeadi aniini manda gilmuy neasinnyi aba heeda fugaasa ak ea miih daheawa naweadinga ghayi bea gweargwaasa, ak geeng'ng'waanyaan amahit geejaksean ghealooniga aba Yerusaleemu ak geeyiinan geattinga fuga Ruumi.
44028018	Iiduw nea gwasikteawean, gagasa gwasiksean aba gideaba iisiippaloolan ea meedaaha ng'asheanji muy miissa miyeadeanyu.
44028019	Iiy ng'asheanji fuga Yahuudi ghaheawa gideaba gajeesiksean, ghwanung' fiisu ghang'atta girgweageedeanyu heeda Gaysaari, nea ghanyea manda ng'ashaan jea daahaaktaawa fuga emeedeanyu.
44028020	Ghoaw gideagurnaneegwa ak geebaloolli aba gideaba geeratteewean munyaloalajeega aba gitta ghus fuga Israeeliin.”
44028021	Ghwalamda saawa ak gwayeeshsha, “Aseasa manda barawajeanda sinyaschi leabu ng'eanyiida Yahuudi appadaydaang'u, ak ea manda eara siyagi siduupcheewi nihidu hiji nirgu ghana gabaloola ng'asheanda muy appadaydaang'u.
44028022	Ak ghang'wana geelleeysiit ng'asheega leabu ghuuttaang'u ang'iing'eesean; ea gididaakti ng'asheesu, asi geenalli gideaba geerukkuuna badahuukkeaba fiisu bea diineeniin ng'asheega munyas aba gideaba gabaloola buuneeda.”
44028023	Iing'atta nea niheelleesa eaweeda jea gwaroonnyeewa, gaweesa fuga saang'a eanyasa gheeda abiitta. Gwarukusa nea gweassa geaw ghang'eada sakteayda ea ghoaw shing'ada muwwunooda ng'asheega sugoochcheandumeeda Aseetta, nea ghaghurghur aba ng'asheega Yeesu, aba deaweedeeda ghayi bea Muusa ea dea sibanga.
44028024	Hean ghamwas fiisu ng'ay ng'asheagaaschi, nea mwaatkwa ea mwamwasa.
44028025	Iiduw ghang'eat gaweay nea moang'ng'waanya geat baloolda nyaawa iing'atta ng'asheanda assagi rugu Baulo bea gideaba, “Aba huumwa ghoadoabiiw Gurorooda Ghaydit aba ng'asheega rukusa ghwanigaasa aba naweeda sibaneeda suguura Isaaya:
44028026	‘Una heedeaba fiisu, ak giyeeshshi, ing'shooda gajayiinya huumwa ak ea mwajanala, ging'weerdeayda huumwa ak ea mwajadaaha.
44028027	Aba gideaba guroruunatkeaba fiisu eahang'oonyi, nea iidiga nyaawa eadurmani aba iing'shooda, nea gheanyanga nyaawa ea nudukutta; ak amwadaaha aba gheanyanga nyaawa, ak ghwayiiy aba iidiga nyaawa, ak ghwanal aba guroruunatka nyaawa, ak gwayamsean geat ak gaheaba.'"
44028028	Asi agooga anala gideaba lealeanooda Aseetta siyeassa fuga, “Emoojiga; saawa gaygooleeysiit.” [
44028029	Ng'ooruutka suuk bea garayi ghoahaat ghealoodeaba 29, Ahiit rukunoodeaba ng'asheesu, gaweay fuga Yahuudi gabiikta gealga nyaawa nea gaba siisi anyeari nuut ng'asheega.]
44028030	Ng'atta goobiitta hoowa ea ghang'atta gweannyeewi iyyeenya nea goodayyiida lappiya aba gibindeaba gheawi, inyeessa ghwadeapta buuneessean hidu gooloong'sa,
44028031	gwarukkwiida sugoochcheandumeeda Aseetta nea goonealli ng'asheega badayda Ng'uttamiida was Yeesu Gristo ng'asheesu gwasin aba eeshpwaara nea manda siisi adeal.
45001001	Baulo, soomjeanda Yeesu Gristo, suguursa ghoaw giijasoochcheanda, sisach aba gadiyeeda giijasta miy bea Aseetta
45001002	ghayi siheelleesa ammwadi aba naweeda sibangaaschi aba jeeda ng'ooruutka ghaydidi,
45001003	giijasi miy bea badayda Balleandannyiin, leabu jeeda jeatta Dawdihiin aba gissijiilda aba saseeda
45001004	Balleanda Aseetta sihhiimu gideaba gwandeawa uurda aba Gurorooda ea ghaydidanda aba duunnoodaannyi aba jeeda miyeeda, Yeesu Gristoyda was Ng'uttamiideanya,
45001005	nea appadaydeaba niny ghayi geanyaschi dagheerjeandumeeda ea giijasoochcheandumeeda ak ghwanyas mureeda ea masaweega aba ghawungaaschi aba jeeda emoojiga sean;
45001006	nea ghabwada agoogeeni suguureewaneegwa fuga jea gaba Yeesu Gristohiin;
45001007	aba fuga sean mida ng'eanyiida Ruumi, ghayi bwariiy Aseetta, suguursa ghoaw fuga ghaydidi: Gagasa anyasa dagheerjeandumeeda ea hoyyooyda leabu heeda Aseetta was Ghweandeanya, ea heeda Ng'uttamiida was Yeesu Gristo.
45001008	Gidamadeeda geabadiischeesi Aseetteanyu aba Yeesu Gristo appadahuukkeagwa oagasean aba gideaba masaweegeagwa geerukkwiida aba muunda ng'eanyiissean.
45001009	Aba gideaba Aseetta muushoochcheadeanyu gil, eagadiyeesi aba guroroodeanyu aba jeeda Giijasta miy bea Balleandaannyi, nea iissa ea meapuri aba rukunooda badahuukkeagwa galeagasean aba jeeda mooshteanyu bea Aseetta,
45001010	ak geamuschi gideaba gayghamwasan Aseetta ak ghammuuschi dahidu heedeang'wa.
45001011	Aba gideaba geagasayi muuchchi dadaheang'wa, ak abeeda geagoonnyeegwa haleanjeeda gurorooda ak abeeda gagooneegwa uurda,
45001012	nea abeeda geeheettu nea geemmajeekchi geat aba masaweega giliwas siida, deang'wa ea deanyu.
45001013	Iiduw fuga eaduupcheewi, geagasayi anala, gideaba iissa geagasayi galeagasean wunooda heedeang'wa, (ak geattealan ea ghoaw ghamneawa), ak abeeda ghaanyaschi haghweega aba heedeang'wa, gawuurji gidanyasti aba jeeda emoojiga.
45001014	Geandeawi gidamisean aba heeda fuga Yunaani ea geamawosa, heeda fuga was weaghoodiga ea gea dasheahi:
45001015	Asi, aniini geagasayi muuchchi rukkwiideayda Giijasta Miy earaba heedeang'wa agoogeeda mida ng'eanyiida Ruumi.
45001016	Aba gideaba maydabwaspwas aba Giijasta Miy, ba gideaba uurda Aseetta gil dea eadu lealeanooda aba heeda siida wassean mideawa masaweega, heeda siida Yahuudi ammadeeda ak gabassa siida Yunaani.
45001017	Aba gideaba doobiiwnatta Aseetta geattahaach aba jeadaannyi, ghang'eada masaweega ea gagul masaweega, gawuurji gidasung'waarda gideaba, “Siida doabiiwaat aba masaweega gaygoobiideewa masaweega.”
45001018	Aba gideaba nyarasta Aseetta sittahaach aba humng'eeda appadayda fuga heawa ea gea munyas amaduw aba munyasnachcheekka nyaawa ghaminighis humeanda.
45001019	Aba gideaba ng'asheega jea eanal aba heeda Aseetta nidaajiit aba jeennyaawa, aba gideaba niihiimsa Aseetta saawa.
45001020	Hean dea sisna ng'eanyiida aba gidameadaakta niny, raanya uurdaannyi maygammudean aba gidawasta Aseetta, sidaah aba jeeda haleanjeeda ghayi sisin.
45001021	Ak earappeadi nal Aseettean ghanyea masissiina mureeda niny gawuurji Aseetta ghana gabadiischeesa niny, hean ghoaw duguuga mwadaagha aba iheenga nyaawa nea fughareenga nyaawa marachchi gil geanung' gamisaniit.
45001022	Fuga hinda geat gili weaghoodi, gwadasheahiidi,
45001023	ak gooyamuuji gigheambiitta Aseetta manda mudeanooda ak ghwanung' gawuurji haleanjeeda uurji sea siida jea ghami munyinda ghana dariidakka ghana diyeanga ghana diyeanga badiinna ng'eanyi.
45001024	Iiduw ghwanung'waada Aseetta goobiida jeeda haleanjeeda bwariiy guroruunatka nyaawa ak gwasin ririnnyeanda, ak gwajakteaysa sasanuukka nyaawa mureeda.
45001025	Aba gideaba niyamuuji humeanda Aseetta ghoaw ng'uyyeega, ak ghabwat gida sidamali nea gagadiyeesa nea ghwanung'waada Aseetta sin halanjeessean, siduumsheesa damanda manda mudeanooda! Amin.
45001026	Aba sareani ghwanung'waada Aseetta gwasin gidashissa ghaang'. Ak eara gadeemga nyaawa ghwayam searoojiga miisa gissisinniida, ak gwasinda gidaghayi mawosa seareetta bea gisisinniidean,
45001027	gwasnu eara headiga ghwanung'waada seareetta bea gissindeaydooscheatta sea gadeemgean ak gwayamsa geat headiga aba geawunnyeekka gheanyanga, ak gwasin headiga ng'asheega baspaseega sea headiga ak ghwanyas aba sasanuukka nyaawa ghoorjooda aba gidiinyeannyeekka nyaawa.
45001028	Hean nea ghwadaah gideaba mwahida gideaba gayghamwas Aseetta, ghwanung'waada Aseetta gwasin searoojiga munyas gasa fugheerga nyaawa.
45001029	Ninnyiit jeesinga nyaawa ng'asheega sean munyas, munyinda, ea shidoodeaba ghaang; geawunda gheangda. Lajoodeaba ghuut, ea nuusta buuneeda, ea jaleadinga, ea reengaweega, sichcheeda, fuga aga badahuukkeaba geat,
45001030	nappiisa geat ng'uyyeega, fuga biissa ghwasit Aseetta, bea ghwarja, fuga manda gidamwanang', bea ghwarjeeda, fuga iissa gwasin ng'asheega munyas, masinsiina ghweaniga nyaawa mureeda,
45001031	fuga dasheahi, mandeawana masaweega, biissa ng'weani jeesin, fuga mabayyiida suurja.
45001032	Earappeadi nal muuchchi digheanda Aseetta nea fuga sina ng'asheesu gammiisa miyeeda, ameakghusa gideaba gwasin ng'asheesu, iissa ghamwas eara fuga sina ng'asheesu.
45002001	Asi mondeawani samsiinda, ea siida, neada guwosi ng'eaha, irgweaksi siinuut, aba inyas girgweaksi siida ada abeeda girgweaksi geaw ang'iing'i, aba gideaba ang'iing'eada argweaksa siida, gisni ng'asheanda uurji diitta.
45002002	Ak geanalli aseasa gideaba girgeageeda Aseetta gaba huumwa appadahuukka fuga sina ng'asheesu.
45002003	Ang'iing'i siida, iissa girgweakkiissi fuga sina ng'asheesu, ak gisni ang'iing'i ng'asheegiga gwachchi sin saawaan, gajammuusa siyoara ghoorjooda Aseetta?
45002004	Ghana ang'iing'i irari nga'sheega baruureega aba ng'eenindaannyi ea gidamajeekta ea riyeang'deayda? Ak ea minali gideaba ng'eeninda Aseetta gayghoadoabiiwnyi ea ghoahiittaneey jeeda dukkunooda?
45002005	Nea aba hang'ooynattang'u bea gurorooda mandeawana duukkuunooda gidiiwsi geat nyarasta aba eaweetta nyarasta jea ghwahinna ghoorjooda Aseettean.
45002006	Imuchchu ghoadaw giliwas siida gitteenna seang'ayda ng'asheega nisin:
45002007	aba heeda fuga milikghta aba sinooda gadiyoojiga miyaasiin gagaseadayyi gigheambiitta ea mureeda ea ng'asheega maygameewa, gayghoadaw eaweega manda muudeanooda;
45002008	nea fukka aheakkiida suurjeaniin biissa ea moawalla ng'asheega huumwaan, nea gwasinniisa mureeda ng'asheega munyas, gay ghwanyas nyarasta ea gharbeeda.
45002009	Ak gaygwanda deawiitmeeda ea sawanadeeda aba heeda buuneessean sina ng'asheega munyas, ammadeeda siida Yahuudi ea siida Yunaani,
45002010	duukku gigheambiitta ea mureeda ea hoyyooh aba heeda siida wassean sina ng'asheega miyaas, ammadeeda siida Yahuudi akkabassa siida Yunaani.
45002011	Aba gideaba aba heeda Aseetta manda shiitmeeda.
45002012	Aba gideaba fukka sean ghayi adiiy nea manda deaweedean, gay gwarooda nea manda deaweeda, nea fuga sean adiiy mideawa deaweeda gajergweaksiina deaweeda.
45002013	Ak ea miih fuga iiy deaweeda gil gea jea ghwanyas doobiiwnatta aba madeeda Aseetta, geaghus fukka sina deaweeda jea eattaw doobiiwnatta.
45002014	Aba gideaba fuga emoojiga mandeawana deaweeda aba gealaan was gidagasa deaweeda, niiw deaweeda aba heannyaawa, earappeadi mandeawana deaweeda.
45002015	Ak ghoahiimu gadiyeeda deaweedeeda ghayi sung'oorsa guroruunatka nyaawa, nea gamuuwwu fughareenga nyaawa ea gidamida jeesinga nyaawa, ghoahaakta ghana eesamsa saawa
45002016	nea aba eaweettida aba ginnyaashta giijasteanyu miy, goorgweaksa Aseetta makcheamuutka buuneeda aba naweeda Gristo Yeesu.
45002017	Ak ang'iing'i iguuri geaw siida Yahuudi nea gikghusi deaweeda ak gighwari geaw aba gidindeayeatti Aseetta
45002018	ak ginali gitta bwariiy ninyiin, ak gumwasi ng'asheega was gea miyaas, ak abeeda ea sinnaalnyi aba deaweeda,
45002019	ak inali aba huumwa gideaba ang'iingi guwosi siida ahhaghwa fuga ng'oowwi, weeshinda fuga mida jeeda misaneeda,
45002020	siida aneali fuga dasheahi, ginealshoochcheanda diibiga, gwandeawa aba jeeda deaweeda saseeda aba fughareeda ea humeanda,
45002021	asi ang'iing'eada anaal fiih suuk, ghwasaan anda minali geaw ang'iing'i? Ang'iing'eada rukkwiidi gideaba adijagwadiischi siida, gijagwadiischi ang'iing'i?
45002022	Ang'iing'eada iyeenniisi siida adimealuuli, gimealuuli ang'iing'i? Ang'iing'eada sit haleanjeeda sibada sinung' gawuurji aseechcheekka ak gijagwadi gheeda sibatta Aseetta?
45002023	Ang'iing'eada iissa gighwari geaw gideaba ginali deaweeda, iissa gijakteaysi Aseetta mureeda aba heheeweega deaweeda?
45002024	Ak geang'waar gideaba, “Gheawunga Aseetta iissa geerukuna ng'asheega munyas aba jeeda emoojiga appadahuukkeagwa.”
45002025	Aba gideaba giyyiilda gammiisa iwosi siida sissa mureeda deaweeda ama inuusi deaweeda abeeda giyyiildaang'u aniiw gideaba miih una giyyiilda.
45002026	Nea siida miyeayaat giyyiilda iyang'ng'waay deaweeda, abeeda nyoattaannyi bea beetta giyyiilda majeanung' ghoaw gil nuwa giyyiilda?
45002027	Nea fukka miyeayaat ak ghoanng'waay deaweedean, heapi maygorgweakseegwa agoogeeda mideawa gittaabooda deaweeda ea giyyiilda ak gwanuus deaweeda.
45002028	Aba gideaba niny miih Yahuudajeanda huumwa gil appadaw, ak ea miih giyyiilda huumwa gabeachchi badayda saseeda.
45002029	Niny Yahuudajeanda gil aba gurorooda, ea giyyiilda huumwa leabu jeeda guroroooda, ghaydit ak ea meemmaseawa nuut. Nea dumsheesiindaannyi ea maygwaleabu heeda buuneeda gaygwaleabu heeda Aseetta.
45003001	Asi siida Yahuudi gaburda naaha? Ama giyyiilda gwarachi naaha?
45003002	Gaburda muuchchi aba naweadinga sean. Aba madeeda fuga Yahuudi siittaw ng'asheega gasa Aseetta.
45003003	Gay gawuurjiin abeeda ii mwamwasa fuga mwaatkwa? Nyootta masaweega nyaawa gay ghoammu ghwayam doobiiwnatta Aseetta?
45003004	Manda! Aseetta adoobiiwaat galeagasean earappeadi bea ng'uyya buuneessean. Gawuurji ginnyaashta ng'ooruutka, “Ng'asheagaagu iissa iirgu eadoobiiweadi, nea girgweageeda iissa gijooriischi.”
45003005	Nea munyasnachcheakkaasa iyadahaach doobiiwnatta Aseetta, gajeayeanaan? Gajeeyeena Aseetta miidoabiiwaat iiyeadu ghoorjooda? (Aba hiji geabalooldi siida.)
45003006	Manda! Aba dascheani gwachchi gay ghoammu Aseetta gorgweaksa ng'eanyiida nea ghoadoabiiw?
45003007	Asi aba ng'uyyeegeasu iiniibiida huumeanda Aseetta jeeda gigheambiitta abeeda ghwasaan gudeergweaksiinanean siida riing'eeda?
45003008	Ak abeeda ghwasaan inyas measni ng'asheega munyas ghwahidu gea miyaas? Aba gideaba fuga beasheasa goorgweakseasa aseasa nea gwayi. Girgweageeda nyaawa ghwadoabiiw.
45003009	Asi gajeayeanaan? Aseasa fuga Yahuudi geewoschi miyaas muuchchi? Manda, eara gili mwanang'. Aba gideaba sisikteawi aseasa gideaba buuneessean, fuga Yahuudi ea fuga Yunaani, eara saawa gwanda jeeda uurda ring'eeda,
45003010	gawuurji gissung'waaarda; “Manda siida doabiiwaat, mandana eara akkalealla;
45003011	manda siida nal gil, manda siida gaseadayyi Aseetta.
45003012	Niyam geat sean, ak ea nimunyasiidi sean; manda siida sina ng'asheega miyaas, eara akkalealla.”
45003013	“Muwooguukka nyaawa bung'eeda abwara ghuusi, nea ng'ushapkeakka nyaawa iissa gwareengani buuneeda.” “Gwarittuuna ghuusiga nyaawa furooda uurji dea ichchibooda.”
45003014	“Ghuusiga nyaawa ghwannyiit mooshteayda ng'waan.”
45003015	“Geeshanga nyaawa eang'weani aba gihideayda foojeanda,
45003016	naweadinga nyaawa sik sea gwanda nyariida ea hirbabandeeda,
45003017	nea ghanyea mwanala naweeda hoyyooh.
45003018	Nea gheawalmeeda Aseetta ghanyea manda gheanyanga nyaawa.”
45003019	Asi sinalli gideaba ng'asheega sean rugu deaweeda gwarukuna badahuukka fuga mida jeeda deaweeda, ak abeeda gearat ghuusiga sean, ak gawa ng'eanyiisean jeeda girgweageeda Aseetta;
45003020	ak ea manda siida jea ghwanyas doobiiwnatta aba madeadaannyi aba gadiyoojiga deaweeda, nea aba deaweeda iissa geanyas fughareeda ring'eeda.
45003021	Ak ghamneawa doobiiwnatta Aseetta ea nidaajiit nea manda deaweeda, aba gideaba sibanga ea deaweeda gamuuwwu ng'asheesu,
45003022	ak ea doobiiwnatta Aseetta gil, aba naweeda masaweega mida jeeda Yeesu Gristo aba heeda buuneessean mideawa masaweega. Aba gideaba maheelli;
45003023	aba gideaba nisin buuneessean ring'eeda, ak ghwasunyeawa gigheambiitta Aseetta,
45003024	iissa geattaw doobiiwnatta mwadaagha aba dagheerjeandumeadaannyi, aba naweetta bea lealeanooda mida heeda Gristo Yeesuun;
45003025	nea niny ghayi ea ninung' Aseetta ghoaw siida jea goohuun buuneeda, aba foojeandaannyi, ak geanyas aba masaweega. Ak abeeda ghoahiimu doobiiwnattaannyi ak gwasindunu nea gagasa ghoahiimu gideaba niny adoobiiwaat ak ghwanung'waada Aseetta ring'eega ghayi siisheeda eesin;
45003026	ak ghoadaajiit aba damani gideaba niny ea doabiiwaat ea gideaba gaygoomajeek siida mideawa masaweega aba jeeda Yeesu.
45003027	Asi gwandeenu ghwaroadeaba geaw? Sirassa jarooda. Aba deaweedeeda uurjiin? Aba deaweedeeda jea eesini? Manda! Geaghus deaweedeeda mideawa masaweega.
45003028	Asi sidaayi gideaba siida iissa ghwanyas doobiiwnatta aba masaweega nea meakna sinooda deaweeda.
45003029	Ama Aseetta niny Aseetta fuga Yahuudi gil akghwahidi? Niny miih Aseetta emoojiga seani? Huumwa, niny Aseetta emoojiga seani.
45003030	Aba huumwa Aseetta iiyagi, nea dea jea ghoadaw doobiiwnatta fukka siyaat giyyiilda aba masaweegeani abeeda gay ghoadaw doobiiwnatta eara fukka miih gaweay giyyiildean aba masaweega.
45003031	Abeeda gajeayamwa deaweeda aba masaweegiga? Manda! Iisiyam abeeda geemajeekchi deaweeda.
45004001	Asi gajeayeanaan appadayda Abrahaamooda was gheambaaghweandeanya aba saseeda?
45004002	Asi abeeda Abrahaamu iinyas doobiiwnatta aba gadiyeeda, abeeda gwandeawa gichchea ghaghwara geaw, ak ea miih madeeda Aseetta.
45004003	Aba gideaba gwayiin Ng'ooruutka? “Abrahaamu ghamwas Aseetta, ak geanung' ghwanyas niny doobiiwnatta.”
45004004	Nea siida sin gadiyeeda, ea majeanung' ghoaw mushaahareadaannyi gissiittaw mwadaagha gajeanung' ghoaw sileeda.
45004005	Nea aba siida masna gadiyeeda ghus gideaba ghoadaw doobiiwnatta siida mammiisiina, abeeda masaweegeaba siisi sinung' ghoaw doobiiwnatta.
45004006	Ak ghwanyaashtunu Dawdi nea gabadiischeesa siitta adaw Aseetta doobiiwnatta nea masna gadiyeedeani:
45004007	“Ghang'wana fukka sisamsa gidinyeannyeekka nyaawaan, ea giikka siihuun ring'eega nyaawaan;
45004008	ghang'wana siitta may ghoapkaat Ng'uttamiida ring'eadaannyiin.”
45004009	Asi, ng'wanaweesu geargu appadahuukka fuga nuweay giyyiilda, ghana earaba heeda fuga miih eayaat giyyiilda? Aba gideaba geayeennyi “Abrahaamu sinung' ghoaw masaweagaaschi doobiiwnatta.”
45004010	Abeeda geattawdaan niny? Geattaw ammwadi ghana iing'atta beatta giyyiilda? Miih iing'atta beatta, ghwanyas nea miyeayaat giyyiilda.
45004011	Iiduw ghwanyas giyyiilda ak ghoaw gwadeagooda ghana mascheewda doobiiwnatta mideawa aba masaweega nea miih gawa giyyiilda. Ak abeeda ghoaw niny ghweanda fuga mideawa masaweega nea miyeayaat giyyiilda ak abeeda eara saawa ghwanyas doobiiwnatta,
45004012	gwasnu eara ghweanda giyyiilda, nea meakna gideaba nuweay giyyiilda, geaghus gideaba ghwaat naweetta bea masaweega ghayi aat Abrahaamu nea miyeayaat giyyiildean.
45004013	Aba gideaba heelleesiindida bea Abrahaamu ea jeattaannyiin, bea gideaba gaygwahearan ng'eanyiida mwaani aba deaweeda geattaw aba doobiiwnatta siittaw aba masaweegean.
45004014	Aba gideaba iijea ghoaw fuga deaweeda fuga jea gwahearaniischi, masaweega ak ghoaw heelleesiinda gidamwadaagha.
45004015	Aba gideaba deaweeda dea anyareesi fiih gil, aba gideaba ii manda deaweeda abeeda ea may gwanda gidinyeanda.
45004016	Asi ng'asheanji gapnu aba masaweega, ak abeeda heelleesiinda ghoang'waay geat sea dagheerjeandumeeda, ak abeeda gamajeegiit heelleesiindida aba heeda jeachcheengaaschi sean, nea meakghusa fukka bea deaweedean ak ghwahit geabwada eara fukka mideawa masaweega Abrahaamun, was gheambaaghweandeanya eesaseaniin,
45004017	gawuurji gissung'waarda bea gideaba, “Nanung' huuwa ghweanda emoojiga saang'a,” aba madeeda Aseetta ghayi mwas, adaw eaweega fuga nimeewa ak gaguursa ak ghwanung' goobiida haleanjeeda mandana.
45004018	Ak gafurda ng'asheega meammu eefurda, ak abeeda ghoaw ghweanda emoojiga saang'a, aba gidaghayi sinyaashta, “Ak ea gichchea gwadeenna diibiga jea jiila gil.”
45004019	Niny miighabealbeal aba masaweega aba iing'ula niny saseadaannyi, sam gidasam miyeeda aba gideaba niriiksa gweannyeew bughala aba gweargumeeda, ghana iing'ula nyootta jeatta mida jeeda Saara.
45004020	Nea iisibaloola badayda ghanyea mashta aba iitta heelleessiinda Aseetta, hean gamajeegiit aba masaweega, nea ghoaghambiit Aseetta,
45004021	nea ghwanal aba huumwa gideaba Aseetta ghoammu gwasin ng'asheega niheelleesa.
45004022	Ak geanung' ghoaw “masaweega aba headaannyi doobiiwnatta.”
45004023	Nea ng'asheega, “surgu appadaydaannyi,” ea meang'waara aba niny akghwahit,
45004024	earaba aseasa. Gajeegoaneasa aseaseeda mideawa masaweega aba ninnyeeda ghayi aduunna Yeesuuyda was Ng'uttamiideanya jeeda miyeeda,
45004025	ak geenuus aba gidiinyeannyeakkaasa ak gooduudu ak geenyaschi doobiiwnatta.
45005001	Asi iisugoaneasa doobiiwnatta aba masaweega, abeeda geanyaschi hoyyooh aba heeda Aseetta aba naweeda Ng'uttamiideanya was Yeesu Gristo.
45005002	Nea appadaydeabwa niny ea sinyaschi naweeda dagheerjeandumeeda ghamneawa simiinaadawiin, nea geehoosannyi aba rarooda gigheambiitta Aseetta.
45005003	Ameakghusa niih, aseasa geehoosannyi aba jeeda sawanaduutkaasa, nea geanalli gideaba sawanadeeda iissa gweadu milikghteayda,
45005004	nea milikghteayda gaygweadu hang'ooynatta jeeda, nea hang'ooynatta jeeda gaygweadu rarooda,
45005005	nea rarooda ea maygwareenganneasa, aba gideaba bariinyeega Aseetta nigeawiit ghwayiin jeesingaasa Gurorooda Ghaydit ghayi sugooneasa aseasan.
45005006	Aba gideaba damandida meendeawani uurdean, iiduw nea ghwahitta damanda ghami Gristo appadahuukka fuga munyas.
45005007	Ghwasaan, inyas gayghami siida appadayda siida doabiiwaat, iiduw ghoammu siida gabadaksa miyeeda appadayda siida miy.
45005008	Iiduw aniihiimu Aseetta bariinyeagaaschi niny nea gaba geaw appadahuukkaasa aseasa aba gideaba Gristo ghami appadahuukkaasa nea abeeda ea gudeebeaha riing'a.
45005009	Ak gay ghwaraanya iisugooneasa doobiiwnatta aba foojeandaannyi, ak ghwaraanya muuchchi gajeelealnaneasa jeedeaba nyarastida bea Aseettean appadaydaannyi.
45005010	Aba gideaba damanda duuw eawooseewana weajoodiga geettuupchaneasa sea Aseetta aba miyeeda Balleandaannyi, raanya muuchchi, iing'atta giduupcheeda geelealneasa aba jeeda aweagaaschi.
45005011	Ameakghusa niih, geehoosannyi aba heeda Aseetta aba naweeda Ng'uttamiideanya was Yeesu Gristo, nea appadaydeaba niny ghamneawa asinyaschi giduupcheeda.
45005012	Asi ring'eeda iihidu jeeda ng'eanyiida appadayda siida assagi ak gweadu ring'eani miyeeda, iiduw ghwahitta miyeeda heeda buuneessean aba gideaba nisin sean ring'eeda,
45005013	aba huumwa ghwahidu ring'eeda jeeda ng'eanyiida nea miyeegu deaweeda, ak ring'eeda ea meyiitta aba heeda manda deaweeda.
45005014	Nea abeeda miyeeda goombalischi damanda Adam ea gagul Muusa, ak gabiisa goombal eara fuga miih gwasin ring'eeda uurji dea Adam was siida sigala dea jea ghwahidu.
45005015	Nea gidasiittayda ea mawuurji sea gidiinyeanda. Aba gideaba ghayi iimeewa fuga saang'a aba gidiinyeamba siyagi, ak ghwaraanya muuchchi dagheerjeandumeeda Aseetta ea gidasugu aba dagheerjeandumeeda siida assagi was Yeesu Gristo naawda appadahuukka fuga saang'aani.
45005016	Amaduw gidasiittayda mwadaagha ea mawuurji sea gidiinyeandida bea siida assagiin. Aba gideaba girgweageeda iissa gamaseaw gidiinyeanda jea gweadu ghoorjooda, duukku gidasugu appadahuukka gidiinyeannyeekka saang'a gaygweadu doobiiwnatta.
45005017	Aba gideaba ghayi iyadiiy siyagi, hean goombaliischi miyeeda appadaydeaba siitta assagiin, gay ghwaraanya muuchchi fukka jea ghwanyas dagheerjeandumeeda naawda ea gitta siittaw mwadaaghaan aba doobiiwnatta, ak abeeda gay goombaliischi aba jeeda eaweegeaba siitta assagi was Yeesu Gristohiin.
45005018	Asi ghayi aba gidiinyeanjagi geergweaksa buuneessean hean aba gadiyeemba siyagi doabiiwaat gweadu eaweega aba heeda buuneessean.
45005019	Asi gwasnu iiheawa siyagi iiduw ghwanyas buuneessean ring'eeda, gwasnu eara iisin siyagi mureeda iiduw ghwanyas buuneessean doobiiwnatta.
45005020	Deaweeda ghwahidu ak gwaheedu gidinyeandida muuchchi, ammuchchu nea gwaheedu ring'eeda hean gwaheedu dagheerjeandumeeda ea ghwanaawda,
45005021	gawuurji gidambalda ring'eeda miyeeda, gwasnu eara miyeenooda goombal doobiiwnatta ak gweadu eaweega manda muudeanooda aba naweetta bea Yeesu Gristoyda was Ng'uttamiideanyean.
45006001	Asi gajeayeanaan? Gajeeppiidana jeeda ring'eeda ak abeeda gwaheedu dagheerjeandumeeda?
45006002	Manda! Aseaseeda ghayi simeewayi appadayda ring'eeda gajeeppideattaan gichcha jeeda ring'eeda?
45006003	Moanali gideaba aseaseeda ghayi siippattisaneasa aba jeeda Gristo Yeesu geeppattiisaneasa aba jeeda miyeadaannyi?
45006004	Asi geepnyeasa sea niny aba naweeda giibattiisanda aba jeeda miyeada, ak gawuurji gittutteayda Gristo aba jeeda miyeeda aba naweetta bea gharbeeda Ghweandean, gwasnu earaseasa gagasa eabeawana jeeda weeshinda mideawa eaweega eashish.
45006005	Aba gideaba gawuurji gidaghayi siikkuuyeattaneasa sea niny aba jeeda miyeadaannyi, gwasnu gajeekkuuyaneasa gawuurji gidaghayi dutteayda niny.
45006006	Nea geanalli gideaba sasanuukkaasa bea garayi geengoorsiinnyi sea niny ak abeeda ghwanyawa saseani bea ring'eedean nyariida, ak ea mudeahuuwa gichcha soomjooga ring'eeda.
45006007	Aba gideaba siida nimi sihheelli ring'eeda.
45006008	Asi ghayi iisimeewuudayi sea Gristo, abeeda geamwaschi gideaba iimuchchu gajeendeayeena sea niny.
45006009	Nea geanalli gideaba iimuchchu nea gwaduunna Gristo miyeeda abeeda ea maygudu gabiikta ghami; nea miyeeda ea maygwandeawa uurda appadaydaannyi.
45006010	Aba gideaba miyeeda ghayi meah gameewsa badayda ring'eeda nibwagi akghwahit, ak aba giibindaannyi niny, goobiideewa badayda Aseetta.
45006011	Gwasnu earagooga asna geat fuga nimeewa aba ring'eeda ak goowooschi fuga majeekcheewi aba heeda Aseetta aba naweeda Gristo Yeesu.
45006012	Asi adagoombal ring'eeda sasanuukkeagwa ammu gameewa, nea ghoamwaschi gitta gasean.
45006013	Nea adiiduw ghoattaydi sasanuukeagwa ghoaw dabitta jea eesna ng'asheega munyas bea ring'eeda, ghang'wana ghoattawji geat Aseetta nea goowuurjeewi fuga majeekcheewi iing'atta miyeeda, nea ghoattawji Aseetta sasanuukkeagwa ghoaw dabitta doobiiwnatta.
45006014	Aba gideaba maygudu goombal ring'eeda sasanuukeagwa, aba gideaba moondani jeeda deaweeda, goondi jeeda dagheerjeandumeeda.
45006015	Asi naaha? Gajeesna ring'eeda aba gideaba meendani jeeda deaweeda nea gweagu gideaba geendi jeeda dagheerjeandumeeda? Manda!
45006016	Moanali gideaba iyoaytaydi geat agooga awuurjeewana soomjooga mideawa mureeda, noahuuyi soomjoogeaba siitta oosissi mureedean, ghana dea ring'eeda, ghoanung' ghoaw siida gadiyeesa ring'eeda jea gweadu miyeeda, ghana siida gadiyeewa mureeda jea gweadu doobiiwnatta?
45006017	Ak gagasa ebadiischeesa Aseetta, aba gideaba ghayi goowooschi soomjooga ring'eeda amaduw goosinnyi mureeda aba gurorooda gawuurji fughareetta ghayi siinnaleagwean,
45006018	amang'atta nea sinung' ooppala geat ak goosheagiidi ring'eeda, iiduw ghoahuuyi soomjooga doobiiwnatta.
45006019	Asi geabalooli nea gearukutteaydi siida, aba ng'arng'arandeang'wa bea geallaan. Aba gideaba ghayi noattaydi sasanuukkeagwa gwasin ririnnyeanda ea munyinda haw, asi ghamneawa oattawa sasanuukkeagwa doobiiwnatta ak geammiidu.
45006020	Aba gideaba damanda oowoseewi soomjooga ring'eeda, abeeda gooppalli geat nea goowooschi sheageewa doobiiwnatta.
45006021	Abeeda ghoanyaschi alooheemba naaha aba damandida oosinni ng'asheekka ghamneawa nung' ghahameagwa ng'eanyiin? Aba gideaba huydeandeaba ng'asheesu miyeeda gil.
45006022	Ak ghamneawa iisinung' ooppala geat ak goosheagiidi ring'eeda ak geanung' ahuuwa soomjooga Aseetta, abeeda gichchea anyasa gimminnooda gil, ama aba huydeanda gajanyasa eaweega manda muudeanooda.
45006023	Aba gideaba mushaahareeda ring'eeda miyeeda gil, nea gichchea gagu Aseetta mwadaagha ea eaweega manda mudeanooda gil aba jeeda Gristo Yeesu Ng'uttamiideanya.
45007001	Fuga eaduupcheewi moanali (gideaba ng'asheesu geabalooli fuga nal deaweeda) gideaba deaweeda goobal siida iiduweamajeegi?
45007002	Aba gideaba gatmooda mideawa siyeeda nirada deaweeda aba siyeeda damanda duweamajeegiin, ammuchchu nea ghami siyeeda, abeeda ea siitin deaweedeedida bea siyeedean.
45007003	Asi abeeda gajeeguura gili mealuul iimideayi sea ng'eedeeda nuut iiduu ea majeek siyeadaannyi. Ama meah siyeedaannyi abeeda gaygoobal geaw aba deaweedeedida, ama gheah siinuut abeeda ea mamealuula.
45007004	Asi gwasnu fuga eaduupcheewi, earagooga noomeewsi deaweeda, aba saseeda Gristo, ak ghoahuuyi haleanjeemba siinuut, siida ghayi duunna jeeda miyeeda ak abeeda geenyaksi Aseetta haghweega.
45007005	Aba gideaba damanda duweeppiideewana saseeda aba gassooda ring'eeda, mida appadayda deaweeda, sin gadiyeeda aba sasanuukaasa ak iiduw gwajiilsa miyeeda haghweega.
45007006	Nea ghamneawa ea sittinneasa aba jeeda deaweeda, aba gideaba simeewwiisi gidaghayi nung' eahuuwa soomjooga, ak abeeda ea meegadiyeeni aba hiing'eadayda deaweedeeda sung'waar geaghus aba jeeda Gurorooda.
45007007	Asi gajeeyeanaan? Neada deaweeda ea ring'eedea? Eara gwasa! Gwachchi iimanda deaweeda, gwachchi ea mwaydanal ring'eeda. Ak ea mwaydanal geawunda gheangda iimarukuna deaweeda nea gwayi, “Adishti ghaang'.”
45007008	Iiduw ghwanyas gheatta ring'eeda aba diigheandida, ak gwasin aba jeedeanyu haleanjeessean siimmu eeshissa ghaang. Aba gideaba ring'eeda ii manda deaweeda ea nimi.
45007009	Nea abeeda geawooschi majeek nea abeeda ea manda deaweeda, ammuchchu nea ghwahidu digheanda, gamajeegiit ring'eeda ak ghaameayi;
45007010	ak digheandida jea gweadu eaweegean gweadu miyeeda heedeanyu.
45007011	Aba gideaba ring'eeda ghwanyas gheatta aba digheanda, gwareengannean amang'atta gwanuusan.
45007012	Asi deaweeda aa ghaydit, ak diigheanda earada aa ghaydit nea gabiissa aa doabiiwaat, ak aa miy.
45007013	Heapi gitta miyiin niyeadu miyeeda heedeanyu aniini? Eara gwasa! Ring'eeda gil, ak gweadu miyeeda jeedeanyu ak gwajakta gidamiy, ak abeeda geahhiimu ring'eeda gideaba ring'eeda, ak aba naweeda digheanda ghwanyas ring'eeda haw meammu etteen.
45007014	Aba gideaba geanalli beadi deaweeda gaba gurorooda; amaduukku aniini geawooschi siida beachchi saseeda, sishaaydaawa jeeda ring'eeda.
45007015	Aniini mwaanali eara gideasinnyi, aba gideaba iissa gitta aabwariinyiin ea maydasin, iissa geasinnyi gitta mwaabwariinyiin.
45007016	Iiduw nea geasinnyi gitta mwaabwariinyiin, abeeda ghaamwaschi gideaba deaweeda aamiy.
45007017	Asi ghamneawa miih aniini gil deasin ng'asheesu, gwasin ring'eetta mida jeedeanyuun.
45007018	Asi ghaanalli gideaba jeedeanyu manda gidamiy, niih aba saseedeanyu. Iissa geagasayi dasin gil doabiiw, ak ea maydasin.
45007019	Aba gideaba gitta miy aabwariinyiin iissa ea measni, iissa geasinnyi gida mwaabwariinyi.
45007020	Asi ghamneawa iissa iyeasinnyi gitta meagassiin, measni aniini nea gabwageaw, iissa gwasin ring'eetta mida jeedeanyuun.
45007021	Asi naadaayi deaweedeani gideaba aniineeda gasa gwasin ng'asheanda miyiin iissa gwaneawu ng'asheanda muy.
45007022	Aba gideaba geahoosassi deaweedeeda Aseetta aba jeedeanyu,
45007023	amaduw ghaadaayi aba saseedeanyu deaweeda nuut nea gang'uchchi sea deaweedeeda fughareedeanyu ak ghwanung' doaw soomjeanda deaweedeeda ring'eeda mida jeeda saseedeanyuun.
45007024	Aniini meahoosani earahay! Niih gajea ng'eaha gil jea gwalealnanean saseani bea miyeedean?
45007025	Geabadiischeesi Aseetta aba Yeesu Gristoyda was Ng'utamiideanya! Asi iisunu aniini geagadiyeesi deaweedeeda Aseetta aba fughareedeanyu nea aba saseedeanyu geagadiyeesi deaweedeeda ring'eeda.
45008001	Asi ghamneawa manda girgweaksiinda appadahuukka fuga mida jeeda Gristo Yeesu.
45008002	Aba gideaba deaweedeeda Gurorooda eaweega mida jeeda Gristo Yeesu nigoonan gibaldeaba geaw, aba heeda deaweedeeda ring'eeda ea miyeeda.
45008003	Aba gideaba ng'asheekka meammu aba deaweedean, aba gideaba manda uurjeenga aba ng'asheega saseedean, iiduw aba gijeaknooda ajeagu Aseetta Balleandaannyi nea ghwanung' gawuurji siida mideawa ring'eeda, amaduw appadayda ring'eeda iiduw goorgweaksa ring'eeda mida saseeda;
45008004	ak abeeda gwasa ginnyaashta deaweeda aba jeesingaasa aseaseeda meaduubi ng'asheega saseeda geaduupchi ng'asheega gurorooda.
45008005	Aba gideaba fukka aat geeshta ng'asheega saseedean iissa ghoapkaat iheenga nyaawa ng'asheega saseeda, amaduukku fukka aat geeshta ng'asheega guroroodean ghwayiin iheenga nyaawa ng'asheega Gurorooda.
45008006	Aba gideaba gidagasa saseeda miyeeda gil, nea gidagasa gurorooda ea eaweega gil ea hoyyooh.
45008007	Nea fughareeda sikkeal ng'asheega saseeda ea muy aba heeda Aseetta; ghanyea mwamwasa deaweedeeda Aseetta, nea aba huumwa ghanyea maygwasissa mureeda;
45008008	nea fukka aat geeshta saseedean, ghanyea may ghoammu goohoosan Aseetta.
45008009	Ak ea moowosi fukka aat geeshta ng'asheega saseedean, gowoschi fuga Gurorooda, aba huumwa iimida jeesingeagwa Gurorooda Aseetta. Siida mandeawana Gurorooda Gristo ghanyea maba niny.
45008010	Nea Gristo ii mida jeesingeagwa earappeadi sasanuukeagwa nimeewa aba ring'eedean, guroruunatkeagwa ea majeekcheewi aba doobiiwnatta.
45008011	Nea gurorooda siida ghayi aduunna Yeesu jeeda miyeeda ii mida jeedeang'wa, abeeda siida ghayi aduunna Gristo Yeesu jeeda miyeedean, gay ghoaghu sasanuukkeagwa jea gameewa aba guroroadaannyi mida jeesingeagwa.
45008012	Asi fuga eaduupcheewi, geendeawi siileeda, nea maba saseeda, ak geayaachchi geeshta ng'asheega saseeda,
45008013	nea iyoppideewi ng'asheega saseesa gajameewwa, ama oppideewi Gurorooda abeeda ghoanung' gameewa gadiyoojiga saseeda ak abeeda gajanyasa eaweega.
45008014	Aba gideaba buuneessean adoabiiw Gurorooda Aseetta, fiisu abeeda ea balloojiga Aseetta gil.
45008015	Aba gideaba ghayi meegoaneagwa gurorooda soomjeandumeeda jea gweadu muuwda, ghayi geegooneegwa gurorooda jea ahuuweewana balloojiga. Nea geeyeawdi, “Bwaabwa! Bwaabwa!”
45008016	Gurorooda niny gamuuwwu sea guroruunatkaasa gideaba aseasa geewooschi diibiga Aseetta,
45008017	ama suwooschi diibiga, adabeeda geewooschi fuga jea gwahearaniischi, fuga adaw Aseetta hearaniischooda, jea gwahearaniischi sea Gristo, asaha, iisisawaneasa sea niny abeeda iimuchchu geakghambiideasa sea niny.
45008018	Aba gideaba ghaanung' ghoaw sawanadeen bea ghamneawean gili miih gili iyeahiimnyeadi sea giigheambiitta numuji jea eettahaachneasa.
45008019	Aba gideaba haleanjeessean weelweel appadayda ng'eanyiida gafuurda nea gahoosan aba furdeayda gidaheachta balloojiga Aseetta;
45008020	nea haleanjeeda ghayi sisin geanung' ghoaw duguuga mwadaagha, nea miih gidagassiida niny gil gidagassiida deaghayi nung' earara,
45008021	aba gideaba haleanjeessean weelweel gay ghwanyas giibaldeaba geat ak geegeandeawa jeeda soomjeandumeeda eadu nyariida, ak geanung' ghwanyas giibaldeaba geat bea giigheambiitta diibiga Aseetta.
45008022	Ak geanalli haleanjeessean weelweel iissa gamnyeani sean nea gwasawana ea ghoaw ghamneawa;
45008023	ak ea meakghusa haleanjeeda sisin, earaseaseeda mideawa haghweega madeeda bea Gurorooda, ak earaseasa geenniikghchi aba guroruunatkaasa, nea geammuughu eahuwa balloojiga nea lealnooda sasanuukaasa gil.
45008024	Aba gideaba aseasa geelealneasa aba gitta sirarjiin. Nea gitta sirarji nea geadayiin ea miih gichchea earar gil. Aba gideaba gajea ng'eaha jea ghwarar gitta daahiin?
45008025	Ama sirarji gittta meadaahaan, abeeda geefurdi nea gearjeang'di.
45008026	Gwasnu eara Gurorooda ghaweadeasa aba ng'arng'arandeanya, aba gideaba meammuusi eamwaashta Aseetta gidahaguuwsiindaneasa, iiduw iissa ghamwaash Gurorooda ghawooda appadahuukkaasa nea gaba geaw nea gwasawana aba gisimeanda meammu eergu.
45008027	Nea siida sikkiideawa guroruunatka buuneeda ghwanal fughareeda Gurorooda, aba gideaba Gurorooda gamusiischeesa fuga ghaydidi aba gidagassiida Aseetta.
45008028	Ak geanalli gideaba aba jeeda ng'asheega sean iissa gwasin Aseetta gadiyeeda miy sea fukka bwariiy ninyiin, fukka ghayi suguursa aba gidagassiida ninyiin.
45008029	Aba gideaba fukka ghayi bay ghwanal niny ammwadiin geegala sea balleandaannyi, ak abeeda ghoaw niny siichchea eeshsheeda eeji aba jeeda fuga eaduupcheewi saang'a.
45008030	Amaduw fukka ghayi bay ghwaloat ammwadiin, iiduw earaga siguursa, amaduw fukka guursean hean ghoadaw nea fukka adaw doobiiwnattean ghoadaw gigheambiitta.
45008031	Asi gajeeyeenaan appadaydeaba ng'asheesu? Aseetta iimida meatkweedeanya, abeeda gwanda ng'eaha uhuudeanya?
45008032	Ninyeeda ghayi mabwayda eara Balleandaannyi assakkalealla, ak gagu appadahuukkaasa easasean, niny maygagoaneasa haleanjeeda miyaas sea ninyi?
45008033	Niih gajeang'eaha jea goorgweaksa fuga loat Aseetta? Aseetta gil dea adayyiida doobiiwnatta;
45008034	gaygoorgweakseegwa ng'eaha? Gristo Yeesu gil, ghayi meah, huumwa, ak gwaduunna miyeeda, ak gwanda geattinda dugwa bea Aseetta, amaduw gamusiischoaweasa?
45008035	Ak ea ng'eaha gil siida jea gooheellaneasa sea bariinyeega Gristo? Heappi, gajea hang'weaniidoodea, ghana deawiitmeeda, ghana sawanadeeda, ghana jalooda, ghana dawiishnatta, ghana halootta, ghana bwaanga?
45008036	Gawuurji gidaghayi sung'waarda, “Apwadaydaang'u geenuuseasa askwearda sean, sinung' eewuurjeewana gisilga jea eenuuseada.”
45008037	Manda, aba jeedeaba ng'asheesu seaniin iissa geang'alli fuga jooriischi, aba heeda siida ghayi bwariinyeasa.
45008038	Aba gideaba naanalli aba huumwa gideaba ea miyeeda, ghana eaweega, ghana malaykajeega, ghana gea ambaliischi, ghana ng'asheega ghamneawa bunu, ghana gea jea ghwahidu, ghana fuga mideawa uurda,
45008039	ghana haleanjeeda mida humng'eeda, ghana haleanjeeda mida ng'eanyi, ghana gidawassean may ghoammu gooheellaneasa sea bariinyeega Aseetta mida jeeda Gristo Yeesu was Ng'uttamiideanya.
45009001	Asi geargu huumwa aba jeeda Gristo, mearukuni ng'uyyeega; nea eara fughareedeanyu gamuuwwu ng'asheega badaydeanyu aba jeeda Gurorooda Ghaydit,
45009002	gideaba geandeawi giiseaneega muuchchi ea sawanadeeda measha aba jeeda guroroodeanyu.
45009003	Ak gwachchi aniini geagasayi gideaba gajeamwaashtanaan ak geheellewean Gristo appadahuukka fuga eaduupcheewi bissea buweadeegeasu gil aba emeedeanya.
45009004	Saawa fuga Israeeli, nea saawa ea balloojiga gil, was gigheambiitta, ea neajeeda, ea giidaydeayda deaweeda, ea baditta Aseetta ea heelleesiinda;
45009005	aba geannyaawa gwanda gheamba ghweaniga, bea emeannyaawa, aba saseeda, aba heannyaawa Gristohi. Aseetta haweawa haleanjeessean gagasa eebadiischeesa ea ghoaw damanda manda muudeanooda. Amin.
45009006	Nea miih gideaba niyamwa ng'asheanda Aseetta aba gideaba may ghoaw buuneessean bea Israeeli jeatta Israeeli,
45009007	ak ea miih diibiga Abrahaamu sean aba gideaba jeattaannyi gil, “Geagus aba naweeda Isakka abeeda jeattang'u gajeeguurdeaweey.”
45009008	Nea miih gideaba saawa miih diibiga sijiila saseeda gea was diibiga Aseetta, saawa diibiga heelleesiinda gea was jeattaannyi.
45009009	Aba gideaba ng'asheanda neajeeda niigil, “Gay dahidu damanda uurji niih, nea Saara gajeaninyas balleanda.”
45009010	Ak ea meakghusa niih, eara Rebeekka iigweayiit aba siyeanagi was Isakkaayda was ghweandeanya,
45009011	earappeadi saawa miyeejiin ak ea miigwasin ng'asheanda miy ghana dea muy, ak abeeda gitta gasa Aseetta aba loottean abeeda geesin, nea miih aba gadiyeeda gil geaghus aba gidaguurdeayda, ak geeyeeshsha,
45009012	“Siida haw gaygagadiiyeesa dea mwanang.”
45009013	Gawuurji gidaghayi sung'waarda, “Naabwariinyi Yakkobo ak ea naasichchi Esawu.”
45009014	Asi gajeeyeanaan? Neada heeda Aseetta gwanda munyinda? Manda!
45009015	Aba gideaba gwayeeshsha Muusa, “Gay dabwayda siida eagasayi dabwayda, ak gaydasamsa siida eagasayi dasamsa.”
45009016	Asi meakghusa gitta gasa siidean gil ghana badiidaannyi, geaghus aba baydeayda Aseetta.
45009017	Aba gideaba ng'ooruutka gwargu appadayda Faraawo gideaba, “Ghayi ghaanung' miinaada appadaydeaba ng'asheanji, ak abeeda ghaahiimneey uurdeanyu, ak abeeda geerukkwiida gheawungeasu aba jeeda ng'eanyiissean.”
45009018	Asi iissa ghabwayda siida gasa ghabwayda, nea goomajeek gurorooda siida wassean gasa niny.
45009019	Asi gajayeeshshinean aniini, “Ghwasaan anda niny gudugagaseadayyi gidinyeanda? Aba gideaba gajea ng'eaha jea ghamilikghta gitta gasean?”
45009020	Ak ang'iing'i siida guwosi ng'eaha jea ghwasha ghuutta Aseettean? Gidasisin ak gwayeeshsha dea sin, “Ghwasaan anda gisinduneani?”
45009021	Neada siida sina dahuunatka mandeawana uurda aba heeda sigeeda, ak gageanu mughuusheanda sigeeda ak gwasin dabichcheanjagi miy, ak gwasin nuut dea majeahhaak ghaang'i?
45009022	Asi naaha iigasa Aseetta ghoahiimu nyarastaannyi nea ghwanung' eanala uurdaannyi, ak ghamilikghta muuchchi nea ghwarjeang'da aba dabitiida nyarasta sisissa nyaroodean,
45009023	ak ghwanung' eanala gitteenna gigheambiittaannyi dabitta baydeayda, ghayi nibay gwasisin ammwadi aba giigheambiittaannyi,
45009024	meakghusa fuga Yahuudi ak ghwahit, gaguursa eara fuga emoojiga?
45009025	Aba huumwa gwayi aba jeeda Hoseeya, “Fukka mawosa fugeasuun gaydaguura ‘fugeasu,’ nea ninyeeda ghayi meabwariinya gaydaguura dea abwariinyi.”
45009026	“Nea heeda ghayi siyeeshshiina saawa, ‘Moawosi fugeasu’, gajeeguura ‘balloojiga Aseetta majeek.'"
45009027	Eara Isaaya ghwanya ghuutta appadayda Israeeli nea gwayi: “Nea moonneeda Israeeli earappeadi saang'a ea gwadeenna iseaskweanda basooda, eang'ay gea jea eelealu;”
45009028	Aba gideaba Ng'uttamiida gay gwasin ng'asheandaannyi appadayda ng'eanyiida ak gorgweaksa nea gooduumduum ak ghoadayda.
45009029	Hean gawuurji gidaramoaranda Isaaya, “Inyeeda Ng'uttamiida bea lugooda ea mwanung'uneasa diibiga, ghwanyawa gajeasuwuurjeewi Sodooma ak gowuurjeewi Gomoora.”
45009030	Asi gajeayeanaan? Gajeeyeena fuga emoojiga mwaada geeshta doobiiwnatta ninyas doobiiwnatta, nea ghwanyas doobiiwnatta aba masaweega;
45009031	nea fuga Israeeli ang'ng'waay doobiiwnatta ea simmajeek aba deaweeda ea miighoahiit deaweedeedida.
45009032	Nea gweaguuni? Gweagu gideaba mwaada geeshta aba masaweega, ghaghus naweetta bea gissin saawaan. Nea gagul lagheaneetta beanya fihiin,
45009033	gawuurji gidasung'waarda, “Ng'ulla, ghaayiinyi Sayuuni lagheaneeda beanya fiih, lagheaneeda jea ghwanung' goobeedeayi; nea siida mwas niny ea mwajeappwaspwas.”
45010001	Fuga eaduupcheewi, gideagasayi muuchchi aba guroroodeanyu iyamwaashchi Aseetta appadahuukka fuga Israeeli ea gideaba abeeda geelealu.
45010002	Geamuuwwu appadahuukka nyaawa gideaba gwandeawa badiida aba gassooda Aseetta, amaduw ea meabwadana fughareeda.
45010003	Nea isidasheahiidi appadayda doobiiwnatta leabu heeda Aseetta, ak gagasa ghoang'eat danyaawa. abeeda ea modeagana geat doobiiwnatta Aseetta.
45010004	Aba gideaba Gristo muudeanooda deaweeda, ak abeeda siida wassean mideawa masaweega abeeda ghwanyas doobiiwnatta.
45010005	Muusa ghang'waar gideaba siida sina ng'asheega doabiiw aba deaweeda, gaygoobiideewa nih.
45010006	Nea doobiiwnattida sinyassa masaweegean gwayi, adiiduw giyeeni aba jeeda guroroadaang'u, “Gajea ng'eaha gil jea gwadiyeada gawa humng'eeda?” (Niih abeeda eannooda Gristo bea ng'eanyi gil)
45010007	ghana gideaba “Gay gawa ng'eaha uutta ng'eanyiida?” (Niih gideaba geescheeng'na Gristo uutta ng'eanyiida heeda fuga nimeewa).
45010008	Neada gwayiin? Gwayi ng'asheanda eaneekeeweey, ak gabissa gwanda ghuuttaang'u ak gabissa gwanda guroroadaang'u, (nea ng'asheanda ghayi bea masaweega ghayi sirukkwiidi);
45010009	aba gideaba, iirgu aba ghuuttaang'u gideaba Yeesu Ng'uttamiida gil, ak gumwasi aba guroroadaang'u gideaba ghayi gooduunna Aseetta jeeda miyeeda, gay lalaana.
45010010	Aba gideaba siida iissa ghamwas aba gurorooda ea ghwanyas doobiiwnatta, ak siida gwargu aba ghuutta ea ghwanyas lealeanooda.
45010011	Aba gideaba gwayi ng'ooruutka, “Manda siida wassean mwas niny ak ghabwaspwas.”
45010012	Aba gideaba manda gidaheeleetta siida Yahuudi ea dea Yunaani; aba gideaba niny Ng'uttamiida buuneessean gil, bissa gwandeawa baruureega appuneessean guuriisa niny.
45010013	Aba gideaba, “Siida wassean jea gaguurna gheawunga Ng'uttamiida gay ghwalaalaan.”
45010014	Asi gajamusischeesindaan siida mandeawana masaweega? Ak gay ghwamwastaan nea miih ghwayiiy iittaannyi? Ak gay gwayiing'shattaan ii manda siida rukkwiida giijasta?
45010015	Ak gay gwarukkwiidaaydaan siida ii miyeechcheakta? Gawuurji gissung'waarda bea gideaba, “Amiyaastaan geeshanga fuga rukkwiida Giijasta miy!”
45010016	Iiduw ea moang'ng'waanya buuneessean giijastida miyiin; aba gideaba gwayi Isaaya, “Ng'uttamiida ng'eaha siida mwas iitta siittawji?”
45010017	Asi masaweega ging'eettaannyi iing'da gil, nea iing'da gweadu ng'asheanda surukkwiida bea Gristo.
45010018	Ak ghanyaashti gichcha, neada saawa ea miih ghwayiiyi? Huumwa gil niyiiy; “Ghuusiga nyaawa nighayda aba ng'eanyiissean, nea ng'asheega nyaawa ea nihitta muudeanooda ng'eanyiida.”
45010019	Ak ghoanyaashti, neada fuga Israeeli mwanala? Ammwadi gwayi Muusa, “Gay danung' ashissiina ghaang' fuga mawosa eamwa; nea eemeeda dasheahi gaydanung' anyareessa.”
45010020	Eara Isaaya ghabwadakta ak gwayi, “Ninyasan fuga ghayi magassean; neahiimsi geaw fukka moanyaashta iitteanyu.”
45010021	Nea aba heeda fuga Israeeli gwayi, “Askwearda sean ghaamiindi geattingeasu aba heeda fuga manda mureeda ea fuga was muranga.”
45011001	Asi gay danyaashta, Heappi! Aseetta niheawa buuneedaannyi? Manda! Aba gideaba earaniini geawoschi siida Israeeli, was siyagi aba jeeda jeatta Abrahaamu, was siida dooshta Benjamini.
45011002	Aseetta miih ghaheawa fugaaschi ghayi bay ghwanal. Ghana moanali ng'asheega ghayi rugu ng'ooruutka appadayda Eliya, gidaghayi ahaaktaayda fuga Israeeli ammadeeda Aseetta?
45011003	“Ng'uttamiida subwar sibangaagu, ak ea sinyarja heeda wagiidaang'u, ak ea sikghusan aniini nea gabwageaw, ak gagasa eaweegeasu.”
45011004	Iiduw ghwasha Aseetta nea gwayeeshshaan? “Neabuussi geaw fiih sagalamnyooji ispwa matkunnya aba madeeda Baali.”
45011005	Asi gwasnu eara damani bea ghamneaweani gwanda gheaptanga ghayi siloat aba dagheerjeandumeeda.
45011006	Abeeda ii dagheerjeandumeeda, abeeda ea maba gadiyeeda sisin; abeeda dagheerjeandumeeda ea mudu ea dagheerjeanduuma gil.
45011007	Abeeda ghoawattaan? Fuga Israeeli ghwaraay ghwanyas gidagasa. Nea fukka ghayi loadiin ghwanyas, nea suurja geemajeek,
45011008	gawuurji gidaghayi sung'waarda bea gideaba, “Aseetta ghoadaw gurooruunatka hang'oonyi, ak eara gheanyanga nyaawa ea moang'wearda nea mayiing'shi iidiga nyaawa, ea ghoaw askweareani bea ghamneawean.”
45011009	Ak gabiissa gwayi Dawdi, “Measajeega nyaawa gagasa ghoaw ghealooda gheatta ea ghaseeda, ak ea gadageeda jea ghwaak gil mureandooda aba heanyaawa;
45011010	gheanyanga nyaawa sinung' gamisaniidi ea moang'wearda, ak ginung' gaguumiisachchi mananuunatka nyaawa damanda mammuudeana.”
45011011	Asi ghanyaashti, Heapi nidiiy ea goobeedeayi? Manda! Aba gidinyeanda nyaawa iiduw ghwanyas fuga emoojiga lealeanooda ea ghwashit ghaang fuga Israeeli.
45011012	Asi gidinyeanda nyaawa iiniiw baruureega jeeda ng'eanyiida, nea reanyaweega nyaawa ghoaw baruureega aba jeeda emoojiga suurja, abeeda hidooda badiischeesiinda nyaawa majaahawi!
45011013	Asi ghamneawa geebaloolleegwa agoogeeda was emoojiga. Aba gideaba geewooschi giijasoochcheanda emoojiga,
45011014	gaydaghwar gadiyeedeanyu ak abeeda ghanung' gwashissean ghaang' fugeasu was Yahuudi, ak abeeda gealealu mwaatkwa.
45011015	Asi heeheeweega nyaawa ghayi iyeadu gidupcheeda badayda ng'eanyiida, abeeda masitta nyaawa naaha gil ii miih eaweega gil iing'atta miyeeda?
45011016	Asi murmurjeanda isiittayda ghoaw haleanjeeda sisabwa geadi was haghweega madeeda iighaydit, gwasnu eara murmurjeanda sean; ak eara hawunnyeanda iighaydit, gwasnu eara damealga.
45011017	Nea damealga mwaatkwa iisihirjeaweada, ama ang'iing'eeda was maseytunajeanda dareabeetta, sing'eapsa bugusta nyaawa, ak goobareannyi baruureega geetta sabiibu asi damealga adoaghwarji geat.
45011018	Asi iighwari geaw, giipkaadi gideaba miih ang'iing'i gil dea ang'ng'waay hawunnyeanda, hawunnyeanda gil dea ang'ng'waanyi ang'iing'i.
45011019	Asi gajeena, “Damealgiga ghayi gealach aba gideaba geegasa eang'eapsean aniini jeedida.”
45011020	Asi huumwa. Gealach aba nyootta masaweega nyaawa, nea gimiinaadi aba masaweaga. Adighwari geaw, ghang'wana gibeali.
45011021	Aba gideaba ghayi iimwanung'waada Aseetta damealga ghayi bea mwadiin, gwasnu earang'iing'i ghanyea may ghwanung'waadaneey.
45011022	Asi nala ng'eeninda ea ng'weaninda Aseetta: ng'weaninda aba heeda fuga abeada, amaduukku ng'eeninda Aseetta aba headaang'u, gagasa gideaba gaywosa ng'eeni; masa gidada earang'iing'i gajeelakseey ng'eanyi.
45011023	Gwasnu eara fiisu, iyabiida jeeda heeheeweega masaweega, gajeebiikta eang'aapta gichcha, aba gideaba Aseetta gwandeawa uurda jea ghang'aaptaawa gichcha.
45011024	Aba gideaba ghayi iisilaknaneey geetta mseeytunajeanda dareabeetta, amahit geang'aaptaneey, aba heeda mawosa heeda ghayi bea mwadi, mida heeda sihisa geetta msabiibu, abeeda ea mayghwaraanya muuchchi damealgiga bea geallaaniin eng'eapsa heeda msabiibajeanda ghayi leabu.
45011025	Asi awosa milmili aba ghwarjeedeang'wa, geagasayi anala gili funyaadiin, fuga eaduupcheewi: nihidu hang'ooynatta badahuukka fuga Israeeli, ea ghwahitta monneeda emoojiga hidu.
45011026	Abeeda fuga Israeeli gay ghwalaalaan, gawuurji gidaghayi sung'waarda, “Gay ghwahidu Lealnoochcheanda jea gwaleabu Sayuuni, ak gaygooheelli munyinda sea Yakkobo;”
45011027	“amaduw niih ea neajeedeanyu gil sea saawa iyeageandi ring'eega nyaawa.”
45011028	Iiduw appadayda Giijasta Miy aniiw weajoodiga Aseetta apadahuukkeagwa; nea aba ng'asheekka bea loodittean eaniiw fuga subwariiy appadahuukka ghweanigaasa.
45011029	Haleanjeeda sugu ea guurnooda moammu ghwayamwa.
45011030	Gawuurji gidaghayi moosissiindani Aseetta mureeda iiduw ghamneawa anoanyaschi baydeayda aba nyootta nyaawa bea mureeda;
45011031	asi ghamneawa niiw fuga manda mureeda ak abeeda aba baydeayda sihhiimneegwa abeeda eara saawa ghwanyas baydeayda.
45011032	Aba gideaba Aseetta niidayda buuneessean ghoaw fuga manda mureeda, ak abeeda ghabwayda sean.
45011033	Asi gitteenna meanang'oochcheandumeeda ea weaghuumeeda ea fughareeda Aseetta! Nea meammu eesikteawa girgweageadaannyi, nea naweadingaaschi ghanyea meegaseadayyi!
45011034	“Aba gideaba gajea ng'eaha siida jea ghwanal gidagasa Ng'uttamiida, ghana gajea ng'eaha siida was deebaneadaannyi?”
45011035	“Ghana gajea ng'eaha gil siida jea aniidaw gida ammwadi, ak gajeebiikta eattawi?”
45011036	Aba gideaba headaannyi ea naweedeaba niny ea niny gwaleabu haleanjeessean. Giigheambiitta gammiisa niny ea ghoaw damanda manda muudeanooda. Amin.
45012001	Asi, geamuscheegwa fuga eaduupcheewi aba baydeayda Aseetta, oattayda sasanuukkeagwa ghoaw haleanjeeda majeekcheewi sigadoowanniida, ghaydit bwariiy Aseetta, nea baditteang'wa bea huumwa gil.
45012002	Adiiduw gommaseawji giduurji ng'eanyiida, geaghus ghanyi eayameagwa ak geanung' ahuuwa fuga eashish aba fughareengeagwa, ak abeeda ghoanalli muuchchi gidabwariiy Aseetta was ng'asheega miyaas, sumwas biissa ea majeekcheewi.
45012003	Aba gideaba dagheerjeandumeeda sugoonan gearukusi giliwassih aba jeedeang'wa ea mang'ulla geaw ea ghwanaawa damanda hit, gidabal gwandeawa gassooda nea gorgweaksa geaw, aba haleanjeeda nea goodeen, gawuurji gidadawda Aseetta giliwassih aba masaweega nea goodeen.
45012004	Aba gideaba gawuurji saseeda iissa gwandeawa damealga saang'a nea damealsu ghanyea masna gadiyeanagi,
45012005	gwasnu eara aseaseeni saang'aan, geewooschi saseanagi aba jeeda Gristo, ak gaba roobadeeni roochchi sea nuut.
45012006	Asi ii nukwa geegoaneasa haleanjeeda heelleat aba dagheerjeandumeeda sigooneasa, asi eegadiyeatta: ea sibaneandumeeda gil, aba gitteenna masaweegaasa;
45012007	ii gadiyeeda gil, aba jeeda gadiyeedeanya; ama ii siida anealshi, aba jeeda ginealshoadaannyi;
45012008	ea siida reekkwiisa buuneeda gil, aba jeeda reekusiindaannyi; ea siida adayyiida haleanjeeda, aba jeedeesh; ea siida weeda buuneeda mideawa doobiiwnatta; siida sina gadiyeeda baydeayda, biissa gahoosani.
45012009	Bariinyeega gagasa gaba huumwa; sit ng'asheanda muy, nea ghoang'ng'waannyi ng'asheega miyaas;
45012010	abariinnya geat agooga, aba bariinyeega huumwa bea oorjooga giyeang'wa nea aba mureeda gooshsheedi buuneeda suurja.
45012011	Nea adoabealbealli aba badiida, ak goondeawi badiida aba jeeda gurorooda, nea googadiyeesi Ng'utamiida.
45012012	Ahoosana aba gitta oararjiin, amilikghta sawanadeeda, amwaasha Aseetta galeagasean.
45012013	Oattayda haleanjeeda gasa fuga ghaydidi, awosa fuga innyeani jeesin.
45012014	Abadiischeesiina fuga sawaneegwa; abadiischeesiina nea ghanyea adoamwaashti.
45012015	Ahoosana sea fuga hoosan, oyyeawda sea fuga ayyeawda.
45012016	Gagasa andeawana iitteaba geat agooga; adoaghwarji geat muuchchi aba gassooda ng'asheega hees, agassa ng'asheega manang'i. Adoahuuyi fuga jea ghaghuuda geat fughareeda.
45012017	Iisimaneey siida ng'asheanda muy ea aduwaldaawi ng'asheanda muy, asna ng'asheega miyaas aba madeeda buuneeda.
45012018	Iiduw aba meatkweedeang'wa abeaha hoyyooh aba heeda buuneessean.
45012019	Fuga abwariinyi, adoowalliidi mureandooda aba heedeang'wa, ghang'wana ghoanung'waadi ghawalda nyarasta Aseetta; aba gideaba geang'waar, “Waldeayda mureandooda deanyu, gay dawalda aniini gwargu Ng'uttamiida.”
45012020	Manda, “Iibearji weajoochcheandaang'u jalooda, giidaw gichchea ghwaak, amabearji muwooshta, giidawi beega; aba gideaba iisni ng'asheanji abeeda giyiini uhuudaannyi rarayga beasta.”
45012021	Adaghwajoarnyi munyinda, gagasa joara munyinda aba miyinda.
45013001	Daba siisi sissa mureeda fuga ambaliischi. Aba gideaba manda sugoochcheandumeeda maleapna heeda Aseetta, ak eara giikka midean earaga ghwayiin Aseetta.
45013002	Asi gwasnu earaba siida shaang' fuga ambaliischi siisi gang'uchchi sea ng'asheanda guuh Aseetta, nea fuga shaang' gay ghwanyas ghoorjooda.
45013003	Aba gideaba sugoodiga iissa ea mwanung' ghabeal fuga miyaas, iissa ghwanung' ghabeal fuga sina ng'asheega munyas. Asi gigasayi amiiwali fuga ahaaghwa ng'eanyiida? Sina ng'asheega miyaas, ak abeeda gay ghaghwarnyi,
45013004	aba gideaba niny soomjeanda Aseetta gil appadaydaang'u. Ama iisni ng'asheega munyas, gishageadi, aba gideaba niny meatta bwaanga mwadaagha; aba gideaba niny soomjeanda Aseetta jea ghwalas aba nyarasta siida sina ng'asheega munyas.
45013005	Asi ghang'wana gwasin siida mureeda, ak ea adisni aba mulsiinda nyarasta Aseetta akghwahit, sina aba gitta apkaatta uhuudaang'uun.
45013006	Aba sareani goottayyiidi gwaadi, aba gideaba fuga ambaliischi fuga gadiyeeda bea Aseetta, nea ghoashng'u aba jeedeaba gadiyeeni.
45013007	Oattawa buuneessean haleanjeeda doobiiwsa, siida gwaadi adawa gwaadi, nea siida gujaweeda adawa gujaweeda, siida haguuw gideaba gajeawal gheangda deattaw gheawalmeeda, nea siida haguuw mureeda deattawa mureeda.
45013008	Adiiduw gindeawi sileeda siida wassean, anung'waada eaghus bariinyeegeaba geat, aba gideaba siida bwariiy giischewoochcheandaannyi niing'ng'waay deaweeda.
45013009	Digheannyeekka ayi, “Adimealuuli, Adinuusi siida, Adijagwadiischi, Adishissi ghaang' gissiida,” ghana gwanda diigheannuut wassean, geekkuuyeasa jeedeaba ng'asheanji, bea gideaba, “Bwariiyda gischewoochcheandaang'u gidubwariiydi geaw.”
45013010	Bariinyeega moammu gwassisa gischeewoochcheanda ng'asheanda muy, asi bariinyeega giimajeekta deaweeda gil.
45013011	Asi iisinalli gideaba nihitta damanda jea eang'eatng'eadana jeeda ruweanga. Aba gideaba ghamneawa lealeanoodeanya eaneekkeewaneasa muuchchi ea eamawuurji damanda ghayi sumwaseewi;
45013012	eaweeda nigeawiit muuchchi, askwearda ea nineekiit. Asi eehista gadiyoojiga misaneeda ak geashshaash dabitta weeshinda;
45013013	asi eara aseasa gagasa eabeada fuga mida heedeesh, miih geawunda gheang'da gil ea booktumeeda, miih ng'asheega munyas gil ea hiseadayeandumeeda, miih jaliida gil ea lajoodeaba ghuut.
45013014	Ookweala Ng'uttamiida was Yeesu Gristo, nea adoong'ulayi ng'asheega saseeda ghana asna gidagasa.
45014001	Siida ng'arng'ar aba masaweega, adeapta, nea adoojaluudayeewi aba fughareadaannyi.
45014002	Siida mideawa masaweega ghwaak haleanjeessean nea siida ng'arng'ar ghwaak nyeanyiida.
45014003	Siida iiyak gida ea adagafool siitta mwaaga, nea eara siitta mwaagaan ea adagoorgweaksa siitta agiin; aba gideaba niny numwas Aseetta.
45014004	Ak guwosi ng'eaha ea argweaksiina soomjeamba siinuut? Aba gideaba aba heeda siidaannyi haw adaw gadiyeeda iissa ghamiinaada ghana ghoabeada. Asi, gajeanung' ghamiinaada, aba gideaba ghoammu Siida haw ghwanung' ghamiinaada.
45014005	Siinuut iissa ghwanung' aamiy askwearjeanjagi, ea ghang'al suurja, nea siinuut iing'ula askwearjoojiga sean ghwanung' gawuurji. Asi daba siisi ammajeek fughareadaannyi.
45014006	Siida ng'ulla askwearjeanda, iissa gang'ulla aba sinooda mureeda aba heeda Ng'uttamiida. Gwasnu eara siida iyak gida, ghwaak aba sinooda mureeda aba heeda Ng'uttamiida, nea gabadiischeesa Aseetta; nea siida nung'waada, ghwanung'waadawa mureeda aba heeda Ng'uttamiida ak gabadiischeesa Aseetta.
45014007	Aba gideaba aba jeedeang'wa manda siida ammu goobiideewa geaw, ak ea manda siida ammu ghami nea gaba geaw.
45014008	Aba gideaba iisiippiidi ng'eanyiida, geeppiidi appadayda Ng'uttamiida, amasimeewayi, geemeewayi appadayda Ng'uttamiida; asi, iisiippiidi ng'eanyiida ghana eemeewa, geewoschi fuga Ng'uttamiida.
45014009	Aba gideaba Gristo ghayi ghami ammuchchu gabiikta gamajeegiit, ak goombal fuga nimeewa ea gea majeekcheewi.
45014010	Ama ang'iing'i, ghwasaan anda giirgweaksi oorjeeda giyeang'wa? Ghana ang'iing'i, anda gufooli oorjeeda giyeang'wa? Aba gideaba gajeamiinaada easasean aba madeeda hoorgeeda girgweageeda Aseetta;
45014011	aba gideaba geang'waar, “Gawuurji gideandeatti, aba girrugu Ng'uttamiida, giliwas gudung'da gajeekula ng'eanyi ammadeedeanyu, nea giliwas ng'ushapta gaygwaduumsheesa Aseetta.
45014012	Asi gwasnu giliwassih aba jeedeanya gaygagu iittaannyi aba madeeda Aseetta.”
45014013	Asi adagudu ergweakkiisiina geat, ak ghang'wana siida ea masna gichchea ghabwaay ghana gwaruusa oorjeeda geannyaawa.
45014014	Ghaanalli ak ghaabwadi gideaba neasikteawi muuchchi aba heeda Ng'uttamiida was Yeesu gideaba manda gidamideawa ririnyeanda aba simnoadaannyi; amaduw aba heeda siitta daah gida ak ghwanung' ghoaw gilibea ririnyaaniin, aba heedeaba siisi gili gaba ririnyaan.
45014015	Iiduw oorjeeda giyeang'wa iisawana ea gagiisan appadayda hamitta iyaagi, abeeda eamudumidana jeeda bariinyeega. Adiiduw gubwari siida darari aba hamittaang'u iyaagi nea siisi ghayi ghami Gristo appadaydaannyi.
45014016	Asi alooheedeang'wa adiiduw geerukuna munyinda.
45014017	Aba gideaba gheambalmeeda Aseetta miih agiischooda gil ea leeshooda, ada doobiiwnatta gil ea hoyyooh ea hooseaneega aba jeeda Gurorooda Ghaydit;
45014018	aba gideaba siida gadiyeesa Gristo aba jeedeaba ng'asheesu siisi goohoosan Aseetta ak ghabwada gideaba siisi ghamwas buuneeda.
45014019	Asi iisunu geang'ng'waanyi ng'asheega hoyyooh ea ng'asheega miyaas jea gwadeekneegwa.
45014020	Aba iitta hamitta, adiiduw gidattasi gadiyeeda Aseetta. Haleanjeessean aba huumwa amiyaas, ak ea muy aba heeda siida wassean jea ghwanung' ghoabeada suurja aba hamittak;
45014021	ghang'wana aamwaaga siida bannyeega ghana ghwali difaayi ghana gwasin ng'asheanda wassean jea ghabwaay oorjeeda giyeang'wa.
45014022	Masaweekka indeawiin, gagasa mideawana aba jeadaang'u aba madeeda Aseetta; ghang'wana siitta meargweaksiina geaw aba ng'asheandida mwasiin.
45014023	Iiduw siida mideawa machmajeega sirgweaksa, iyak, ea mwaaga aba masaweega, nea gidawassean sisin iimeesnana masaweega ea ring'eeda.
45015001	Asi gamiiseasa aseaseeda mideawa uurjeenga eaweeda fuga ng'arng'ari, ak ea adeabwariinyi geat aseasa nea geabwaageat;
45015002	aba jeedeanya daba siisi ahoosan gischeewoochcheandaannyi aba ng'asheega miyaas ak geemmajeek masaweagaaschi.
45015003	Aba gideaba Gristo mwabwariinya geaw; gawuurji gissung'waarda bea gideaba, “Ng'asheega munyas rukuneey fuga ruguun ninyasan aniini.”
45015004	Aba gideaba ng'asheega sean ghayi sung'waar aba askwearjoojigeaba mwadiin geang'waar ak abeeda ghoadoabiiweasa, ak aba alooheeda ea gidamajeektaneasa ng'ooruutka abeeda geanyaschi gissirarji.
45015005	Nea Aseetta mideawa alooheeda ea giimajeekta gagasa gagooneegwa duupcheeda agooga nea goobwaageat, nea googali geat Gristo Yeesu,
45015006	abeeda aba ghuudagi abeeda ghoakghambiichchi Aseetta ea Bwaabwa Ng'uttamiideanya was Yeesu Gristo.
45015007	Asi daba siisi deapta nuut, gawuurji gida ghayi deaptaaydaneegwa Gristo, aba gigheambiitta Aseetta.
45015008	Aba gideaba geayeeshshiineegwa, Gristo ghoaw soomjeanda aba heeda fuga ghasmeahooda appadayda ng'asheega huumwa bea Aseetta, ak abeeda ghoadaajiit heelleeda ghayi siittaw ghweanigeagwa,
45015009	ak abeeda ghoaghambiit fuga emoojiga Aseetta aba baydeaydaannyi. Gawuurji gissung'waarda, “Asi gaydaduummiseey aba jeeda emoojiga, ak gay dasarmani gheawungaagu;”
45015010	ak gebiikta eeyi, “Ahoosana emoojiga, sea fugaaschi;”
45015011	nea gichcha gwayi, “Oduumshesiina Ng'uttamiida, emoojiga sean, ak goorukusi buuneessean gwaduumsheesa niny;”
45015012	nea gichcha gwayi Isaaya, “Gayghwahidu hawunnyeanda Yeesi, ak gay ghwahidu goombal emoojiga, ak ea siida jea ghaghus emoojiga gil.”
45015013	Asi Aseetta rarooda gagasa ghoannyiideagwa hooseaneega sean ea hoyyooh aba masaweega, ak abeeda aba uurda Gurorooda Ghaydit goppiidi jeeda rarooda.
45015014	Asi neasikteawi aniini iitteang'wa, fuga eaduupcheewi, gideaba earagooga goondeawi alooheeda haw, ak ghwanyiideagwa fughareenga sean, ak ghoammuuschi oattoabiiwa geat.
45015015	Ak ghamneawa ghaang'waarji nea ghaamwanyiichchi muuchchi nea geapkeaneegwa aba miyeenooda goonan Aseetta,
45015016	ak abeeda ghahuuyi siida gadiyeeda bea Gristo Yeesu aba jeeda emoojiga, ak abeeda geasissi gadiyeeda Giijasta miy bea Aseetta gadiyeeda was ashoohoochcheandumeeda ak abeeda ghoaw emoojiga haleanjeeda sisappa geadi bea ghadooweeda miyaas, iing'atta nea nimmiidu Gurorooda Ghaydit.
45015017	Aba jeeda Gristo Yeesu geandeawi gichchea daghwara geaw aba gadiyeedeanyu aba madeeda Aseetta.
45015018	Iiduw ea maydaammu dargu ng'asheanda masna Gristo aba gadiyeedeanyu, danyas buuneeda aba heeda emoojiga, aba ng'asheanda ak gissin,
45015019	aba uurda gwadeagooda ea ng'asheega deamdeameadi, aba uurda Gurorooda Ghaydit, nea gwaneayeewa ng'eanyiissean ghang'eada Yerusaleemu ea geeng'oojiga ea ghwahitta Ihiriko ak gearukkwiidi Giijasta miy bea Gristo,
45015020	aba jeedeaba gassoodeanyu bea Giijasta miyiin, ea miih aba heeda ghayi surukusa gheawunga Gristo, ak abeeda ea meadeeksheewani uhuuda sindeetta ghayi deas siinuut,
45015021	gawuurji gidaghayi sung'waarda bea gideaba, “Fukka miyeerukusa giijasta miyiin gay ghwadaah niny, ak gayghwanal fukka ghayi miih ghwayiiyiin.”
45015022	Aba sareani geetteellean galeagasean amwaawuni ng'eang'deang'wa.
45015023	Duukku ghamneawa iinukwa muttandeawa gheatta gadiyeeda aba ng'eang'i, ak ghaabwadi gideaba nigeawiit dagaseadayyi wunoooda ng'eang'deang'wa gweannyeekka saang'a,
45015024	ghaararji dadaheagwa nea ghaang'atti dawa ng'eanyiida Spaniya, abeeda ghaalamwaji bareannyeekkeasu doan dadaheagwa agooga, ak ghaanyaschi weetteang'wa, gilimwanang'.
45015025	Amaduw ghamneawa geawi Yerusaleemu dagadiyeesa fuga Ghaydidi.
45015026	Aba gideaba gahaguuw fuga Makkedoniya ea gea Akkaaya ghoawaam gujaweeda aba weetta fuga ghaydidi mida hoowa bea Yerusaleemu biissa ea barbariin;
45015027	ghabwariiy saawa gideaba gaygwasindunu, ak ea huumwa gil, gwandeawa sileeda appadahuukeaba fiisu; aba gideaba fuga emoojiga isuguuyi ghawooda abeeda gammiisa gideaba gayghaweat aba haleanjeeda sinyas aba ghawooda.
45015028	Iiduw nea naahiichchi gadiyeetta ak ghaadawji saawa gissiwwaam gaydabeawa heedeang'wa ak geawi ng'eanyiida Spaniya;
45015029	ak ghaanalli gideaba iyaahidu ng'eang'deang'wa gaydoan nea geawoschi hidaat aba ghawooda Gristo.
45015030	Fuga eaduupcheewi, geamuscheegwa aba naweeda Ng'uttamiideanya was Yeesu Gristo ea aba bariinyeega Gurorooda eang'ng'waanya geat ea aniini aba mooshta Aseetta aba madeeda Aseetta appadaydeanyu,
45015031	ak geelealnean aba heedeaba fukka mandeawana masaweega mida ng'eanyiida Yuudeeya, ea gadiyeedeanyu eandeawi aba Yerusaleemuun ghamwas fuga ghaydidi mida hoowa,
45015032	ak abeeda ghaahidu ng'eandeang'wa nea geahoosannyi aba gidabwariiyda Aseetta ak abeeda geafuufchi sea saawa.
45015033	Aseetta mideawa hoyyooh gagasa goobiida headeang'wa oagasean. Amin.
45016001	Geagasayi danung'uneagwa hudiyya suguura Foibe, was siida gadiyeesa ganiiseeda mida ng'eanyiida Gengreya,
45016002	ak geagasayi gideaba gajadeapta aba gheawunga Ng'uttamiida, gawuurji gidahaguuwda fuga ghaydidi, ak ghoaweachchi aba ng'asheega wassean deeppa gagasa aba heedeang'wa, aba gideaba niny nuweat fuga saang'a ak ghaweadan earaniini.
45016003	Aghada Briska ea Akkiila, was fuga sin gadiyeeda sea aniini aba jeeda Gristo Yeesu,
45016004	saawa ghayi eahideadi eara ealajaada gheetkweakka nyaawa aba eaweegeasu, ak ea miih aniini gil akghwahit, eara ganiisajeega sean bea emoojiga ghoaghadeagwa;
45016005	oakghada eara ganiiseeda mida jeedeaba gheannyi. Oakghada Epainettoyda abwariinyi, was siida madeeda mwas Gristo aba ng'eanyiida Asiya.
45016006	Oakghada Mariyaayda ghayi deawiit muuchchi aba jeedeang'wa.
45016007	Oakghada Androniiko sea Yuuniya, was fugeaduupcheewi ghayi siraduudayeewean; biissa analaat aba jeeda giijasoodiga, nea saawa goosheedeawean nalooda Gristo.
45016008	Oakghada Ampliyanooyda abwariinyi aba jeeda Ng'uttamiida.
45016009	Oakghada Urbano, was siida easnuudayeewi aba jeeda Gristo ea Stakkisiiyda abwariinyi.
45016010	Oakghada Appeeleeyda was siida doabiiwaat aba jeeda Gristo. Ak oakghada fuga gheeh Aristobulo.
45016011	Oakghada Heeroodiooni was siideaduupcheewi, oakghada fuga gheeh Narkiso, mideayi sea Ng'uttamiida.
45016012	Oakghada fukkadiyeeda mida jeeda Ng'uttamiida, was Drifaina ea Drifosa. Oakghada Bersisiyda abwariinyi biissa gagadiyi muuchchi aba heeda Ng'uttamiida.
45016013	Oakghada Rufo, was siida gadiyeeda haw bea Ng'uttamiida, ea ghaamwat biissa ea iyya gil.
45016014	Oakghada Asinkrito, Flegoni, Herme, Batroba, Herma, sea oorjooga giyeanya mideawa.
45016015	Oakghada Filologo ea Yuliya, Nereya, sea huda ghaamwat, ea Olimpa, sea fuga sean ghaydidi mideawa.
45016016	Oakghada geat aba samitta ghaydit. Ghoaghadeagwa ganiisajeega sean bea Gristo.
45016017	Fuga eaduupcheewi, geamuscheegwa gideaba ang'ulla fuga eattu jaleadinga ea ng'asheega jea gwaruusa buuneeda, mawoosa giinealshooda ghayi sinnaleagwa; asi ohheelleewana geat.
45016018	Aba gideaba fuga sina ng'asheesu magadiyeesiina Ng'uttamiideanya was Gristo, saawa gagadiyeesa jeesinga nyaawa, nea gaba geat aba ng'asheega nyaawa bea ng'uyyeega iissa gwareengani guroruunatka fuga manang'i fughareeni.
45016019	Aba gideaba mureedeang'wa ninal buuneessean, ak geahoosannyi appadahuukkeagwa, ak geagasayi gideaba gajahuuwa fuga mideawa weaghuumeeda aba jeeda ng'asheega miyaas, nea ghoahuuyi fuga doobiiweadi aba nga'sheega munyas;
45016020	nea Aseetta mideawa hoyyooh gaygabay ghwanung' adattasa Shattaani aba geeshangeagwa. Dagheerjeandumeeda Ng'uttamiideanya was Yeesu Gristo gagasa goobiida jeedeang'wa.
45016021	Dimotteoyda was siida gadiyeeda sea aniini ghoaghadeagwa; sea Lukkiyo, ea Yasooni ea Soosipatroyda eaduupcheewi.
45016022	Aniineeda was Dertiyo siida ng'waar baroajeanji gil, ghoaghadeagwa aba jeeda Ng'uttamiida.
45016023	Gayooyda was siida eabareassi ea ganiiseessean ghoaghadeagwa. Erastooyda was siida adiing'ng'iida lappiya sea Gwarto, ghoaghadeagwa.
45016024	Dagheerjeandumeeda Ng'uttamiideanya was Yeesu Gristo gagasa goobiida jeedeang'wa oagasean. Amin.
45016025	Asi ghamneawa siitta ammu goomajeegeagwean, aba gitteascheetta sea giijasteanyu miy ea gissurukkwiideayda Yeesu Gristo, ak gwadeaschi sea gidaheachta makcheameetta ghayi funyaat ng'eada deaghayi bea garayiin,
45016026	ak geattahaach ghamneawa aba ramooranga sung'waar amaduw ghwanal emoojiga, aba gidaghayi rukutteayda Aseetta manda muudeanooda, ak abeeda gwasin mureeda aba masaweega,
45016027	heeda Aseetta mideawa weaghuumeeda gagasa nyasa giigheambiitta damanda manda mudeanooda aba naweeda Yeesu Gristo! Amin.
46001001	Baulo, ghayi suguursa aba gidagassiida Aseetta ghoaw giijasoochcheanda Gristo Yeesu, ea oorjeediyya was Sosteene,
46001002	Heeda ganiiseeda Aseetta mida Goriinto was fuga ghayi simmiidu aba jeeda Gristo Yeesu, ghayi suguursa ghoaw fuga ghaydidi, sea fuga sean guriisa gheawunga Ng'uttamiideanya was Yeesu Gristo aba heeda wassean. Niny Ng'uttamiida nyaawa gil, ea deanya.
46001003	Gagasa andeawana dagheerjeandumeeda ea hoyyooh leabu heeda Aseetta was Ghweandeanya ea heeda Ng'uttamiida was Yeesu Gristo.
46001004	Geabadiischeesi Aseetta galeagasean appadahuukkeagwa appadayda dagheerjeandumeeda Aseettaa ghayi sugooneegwa aba jeeda Gristo Yeesu,
46001005	ak aba naweadinga sean geepparureegwa aba jeedeaba niny aba weaghuumeeda ea fughareeda sean.
46001006	Ak abeeda gawuurji muuwwuunooda Gristo gidamajeekta aba jeedeang'wa,
46001007	ak abeeda ea mwashoadeewaneegwa haleanjeeda sugu bea guroorooda, nea ghoammuughu giidaheachta Ng'uttamiideanya was Yeesu Gristo;
46001008	niny gaygoomajeegeegwa ea ghwahitta mudeanooda, nea manda ramaseanda aba eaweeda Ng'uttamiideanya was Yeesu Gristo.
46001009	Aseetta ea doabiiwaat, was deaghayi gurneegwa ak abeeda gobareannyeewi Balleandaannyi was Yeesu Gristo was Ng'uttamiideanya.
46001010	Geamuscheegwa fuga eaduupcheewi aba gheawunga Ng'uttamiida was Yeesu Gristo, gideaba abaloolda gilagi oagasean, nea adagwanda dageascheedeang'wa fuurjeeda, ak gidabal goguuyi aba fughareanagi ea girgweageanagi.
46001011	Aba gideaba nirukunean fuga Gloe gideaba gwanda jeedeang'wa jaliida, fuga eaduupcheewi.
46001012	Asi gideargu niih gil gideaba giliwas siih aba heedeang'wa iissa gwayi, “Aniini geabeayi Baulo,” ghana, “Aniini geabeayi Appolo,” ghana, “Aniini geabeayi Geefa,” ghana, “Aniini geabeayi Gristo.”
46001013	Heappi neada Gristo gabearshi? Heappi Baulo ghayi geengoor appadahuukkeagwa? Ghana heappi geepaatiisaneegwa aba gheawunga Bauloohi?
46001014	Geabadiischeesi Aseetta aba gideaba miih deabattiisan siida aba ng'eang'deang'wa geaghus Grispo ea Gayo;
46001015	adiiduu gwayi siih ghayi geeppattiisan aba gheawungeasu.
46001016	(Geabattiisannyi eara fuga gheeh Stefaano. Iing'atta suuh ea mwaapkaadi ea neabattiisanyi siih nuut wassean.)
46001017	Aba gideaba Gristo ghayi meajeaknean deabattiisan, goojeaknean darukkwiida giijasta miy nea meakna bareaynatta weaghuumeeda, ak abeeda ea moawa beehiida Gristo gidamwadaagha.
46001018	Aba gideaba ng'asheanda beehiida aba heeda fuga roodeadi leendeeda gil, nea aba heedeanya aseaseeda silealu ea uurda Aseetta.
46001019	Aba gideaba geang'waar, “Gaydanyarja weaghuumeeda fuga weaghoodi, nea fughareenga fuga mideawa fughareeda gaydaheawa.”
46001020	Gwandeenu siida was weaghoochcheanda? Gwandeenu ng'oorshoochcheanda? Gwandeenu siida argweaji bea damani? Neada Aseetta ea miih ghwanung' ghoaw lendeeda weaghuumeeda ng'eanyiida?
46001021	Nea, aba weaghuumeeda Aseetta, ghanyea mwanala ng'eanyiida Aseetta aba naweeda weaghuumeeda, gohoosan Aseetta aba naweeda lendeetta bea ng'asheega surukwiidiin ak abeeda geelealu fukka numwasiin.
46001022	Aba gideaba fuga Yahuudi gagaseadayyi gwadeagwajeega, nea fuga Yunaani gagaseadayi weaghuumeeda,
46001023	amaduukku aseasa geerukwiidi Gristoyda ghayi singoor, aba heeda fuga Yahuudi gwaruusa fiih nea aba heeda fuga emoojiga ea lendeeda gil,
46001024	nea aba heeda fuga suguura, sean Yahuudi ea Yunaani, Gristo ea uurda Aseetta ea weaghuumeeda Aseetta.
46001025	Aba gideaba dasheaynatta Aseetta gaburdeawa muuchchi fughareeda buuneeda, nea ng'arng'aranda Aseetta gwandeawa uurda muuchchi ea ghoadaraam buuneeda.
46001026	Asi asikteawana gurnoodeang'wa, fuga eaduupcheewi; aba jeedeang'wa miih weaghoodi fuga saang'a aba ing'ulleegwa buuneeda, miih saang'a gea mideawa uurjeenga, ak ea miih saang'a fuga sijiilsa gealga hees;
46001027	iiduu ghwaloat Aseetta ng'asheekka sifool bea jeeda ng'eanyiidean ak ghoabwaaspwaas fuga mideawa fughareenga, ghwaloat Aseetta haleanjeeda ng'arng'ari mida ng'eanyiida ak ghoobwaaspwaas gea mideawa uurjeenga,
46001028	Aseetta ghwaloat haleanjeeda ng'arng'ari sifool aba jeeda ng'eanyiida, ea haleanjeeda mandana, ak ghwanung' ghoaw haleanjeeda mwadaagha gea mida,
46001029	ak ea manda siida jea ghoammu ghaghwar geaw aba madeeda Aseetta.
46001030	Niny gumdooda eaweegeagwa gil aba jeeda Gristo Yeesu, ghayi nung' Aseetta ghoaw weaghuumeedeanya, ea doobiiwnatteanya ea gimmiinnooda, ea lealeanooda;
46001031	asi gawuurji gidaghayi sung'waarda, “Siida ammu ghaghwar geaw, daghwara geaw appadayda Ng'uttamiida.”
46002001	Hean iyaawunnyi heedeang'wa, fuga eaduupcheewi, mwaawuuni darukuneegwa muuwwuunooda Aseetta aba ghwarjeeda ghana aba weaghuumeeda.
46002002	Aba gideaba aniini meagassi danal ng'asheanda wassean aba jeedeang'wa geaghus Yeesu Gristo, dea ghayi singoor.
46002003	Nea aniini ghayi gendeayi nea geawoschi ng'arng'ar ea muuwda sea hirbabandeeda;
46002004	nea girgweageedeanyu ea giijasteanyu ghanyea maba ng'asheega gurguriischooda bea weaghuumeeda, gagadiiyi Guroorooda aba uurda,
46002005	ak abeeda masaweegeagwa ea mabeachchi weaghuumeeda buuneeda, gagasa gwaleabu uurda Aseetta.
46002006	Nea jeeda fuga nihittiisa heeda aba masaweega ginaali weaghuumeeda, earappeadi miih weaghuumeedeaba damani ghana dea fuga ambaliischi aba damani, was gea jea gammuudean gil.
46002007	Ak geergu makcheameetta ea weaghuumeetta funyaat bea Aseettean, ghayi nung' Aseetta ghoaw digheanda ammwadi aba gigheambiitteanyean.
46002008	Ea manda aba jeeda fuga ambaliischi aba damani dea nal ng'asheanji; aba gideaba inyeeda heetta ghwanal, abeeda ea maygongoor Ng'uttamiida ghambiidaat.
46002009	gawuurji gissung'waarda, “Haleanjeeda manda gheang'da nidaah, ghana iitta niyiiy, haleanjeeda nigeawiit gwasissin Aseetta appadahuukka fuga bwariiy niny.”
46002010	Aseetta niihiimneasa aseasa aba naweeda Guroorooda. Aba gideaba Guroorooda iissa ghwanal haleanjeessean, eara haleanjeeda mida jeeda Aseetta.
46002011	Niih gajea ana siih jea ghwanal fughareemba siih nuut iimeakghusa guroorootta mida jeessiidean? Gwasnu manda siida ammu ghwanal fughareeda Aseetta geaghus Guroorooda Aseetta.
46002012	Aseasa meanyasi guroorooda ng'eanyiida, geanyaschi guroorooda leabu heeda Aseetta, ak abeeda geenalli gidagoaneasa Aseetta aba innyeanda jeeda.
46002013	Ak geerukwiidi gili aba ng'asheega maleapna weaghuumeeda anaal fiih siida geaghus dea anaal fiih Guroorooda, ak gwaroobu humeanda guroorooda aba heeda fuga mideawa Guroorooda.
46002014	Siida maba guroorooda mayghwanyas gida jea ghoadaw Guroorooda Aseetta, aba gideaba aba headaannyi lendeeda gil, ak ea mayghwanal aba gideaba geaghus eanal aba jeeda gurorooda.
46002015	Siida gurorooda iissa goorgweaksa haleanjeessean, nea niny ghanyea manda siida jea goorgweaksa.
46002016	“Aba gideaba, siida nal fughareeda Ng'uttamiida ng'eaha, ak abeeda ghoanaal?” Duukku aseasa gendeawi fughareeda Gristo.
46003001	Nea aniini fuga eaduupcheewi mwammuusi deabalooldaneegwa fuga mideawa gurorooda, geaghus awuurjeewana fuga saseeda, nea goowuurjeewi diibiga Gristo.
46003002	Aniini ghaabiyeagwa eanooga, meagooneegwa hamitta hang'waay; aba gideaba agooga miyoammuusa; asi eara ghamneawa miyoammuusa,
46003003	aba gideaba agooga gudabeaha saseeda. Nea iimida jeedeang'wa lachng'eanyiida ea ng'alealleeda, abeeda mowosi fuga saseeda, nea ghoabeadi fuga geallaani?
46003004	Aba gideaba iyayi siyagi, “Aniini geabeayi Baulo,” nea gwayi nuut, “Aniini geabeayi Appolo,” abeeda agooga ea mowosi buuneeda?
46003005	Asi Appolo ng'eaha? Ama Baulo ng'eaha? Soomjooga ghayi nung amwasa gil, gawuurji gidadawda Ng'uttamiida giliwas siih gwasin.
46003006	Aniini ghayi geahisti, ak ghwayiin Appolo beega, nea dea arruudu ea Aseetta.
46003007	Siida hista miih gili ghana siida iin beega geaghus Aseetta arudu.
46003008	Siida hista ea dea iin beega gooyang'deayyi, amaduu gay gaba siisi nyas gimeardaannyi gawuurji gidaghayi sinda gadiyeeda.
46003009	Aba gideaba aseasa geewooschi fuga sin gadiyeeda Aseetta; agooga goowooschi madamnyeanda Aseetta, nea goowooschi gheeda Aseetta.
46003010	Aba gitteenna dagheerjeandumeeda goonan Aseetta, ak geawuurjeewi siida geariir haweewa fuga deekshi geasinyi sindeetta, ak gwadeeksheewa siinuut uhuuda. Ak ea daba siisi ng'ula gitteeksheatta aba uhuudeaba sindeedi.
46003011	Aba gideaba manda siinuut jea gwasin sindeetta nuut, geaghus diitta ghayi nigeawiit eesiniin, nea Yeesu Gristohi.
46003012	Iiduu nea gwadeeksheewa siinuut uhuudeaba sindeedi, iideakta lagheanga meeng'meeng'i, ghana lappiya, ghana lagheanga haw sheayeat, ghana geediga, ghana seenga, ghana nyeega,
46003013	abeeda gajeattajiit gadiyeemba giliwas siih; aba gideaba gayghoahiimu eaweettida, aba gideaba gajeattaajiida beasta, ak abeeda gwasin beasta gadiyeeda ghayi sisin giduurji.
46003014	Nea gadiyeeda sin siida wassean nea gwadeeksa uhuudeaba sindeettida gayghaghu abeeda gayghwanyas gimearda.
46003015	Nea siida dattasa gadiyeadaannyi, gay ghwaak lugooda, amaduuku niny gajeelealu, gay gawuurji gili mwanmwandaawa jeeda beasta.
46003016	Moanali gideaba agooga goowooschi gheeda sibatta Aseetta bea Aseetta, ea gideaba Guroorooda Aseetta gwanda jeedeang'wa?
46003017	Siida iinuus gheeda sibatta Aseetta, gay gwanuus Aseetta siisi. Aba gideaba gheeda Aseetta aaghaydit, nea agooga gil.
46003018	Siida adagwareengani geaw. Siida idaah geaw, gideaba gwandeawa weaghuumeeda aba jeedeang'wa aba gweannyeeksu adadashahiida ak abeeda ghwanyas weaghuumeeda.
46003019	Aba gideaba weaghuumeedeaba ng'eanyiini leendeeda gil aba heeda Aseetta. Aba gideaba geang'waar, “Siida ang'ng'oonyi siida weaghoot aba jeeda milmilanda nyaawa,”
46003020	nuut gichcha, “Ng'uttamiida ghwanal fughareenga fuga weaghoodi gideaba mwarachchi gil.”
46003021	Asi siida wassean adagagwarsa geaw buuneeda. Aba gideaba haleanjeessean geagwa gil,
46003022	ea Bauloohi, ghanea Appoloohi, ghanea Geefaahi, ghanea ng'eanyiida, ghanea eaweega, ghanea miyeeda, ghanea haleanjeeda ghamneawa mida, ghanea gea jea ghwahidu gil, suuh geagwa sean;
46003023	nea agooga goowooschi fuga Gristo; nea Gristo gaba Aseetta.
46004001	Niih gidagasa ghwadaaktaneasa siida gil, gideaba geewooschi soomjooga Gristo ea fuga siitteaga gadiyeeda funyaat bea Aseetta.
46004002	Nea gissigasa aba heeda fuga siitteaga gadiyeeda doobiiwnatta gil.
46004003	Nea aba heedeanyu niih ea ng'asheanda mwanang' gil gideaba goorgweaksean agooga ghana girgweageeda wassean bea buuneeda. Ak aniini ea miih deargweaksa geaw.
46004004	Aba gideaba aniini mwaanali gidawassean appadaydeanyu, ak ghanyea meesiksean. Ng'uttamiida dea jea goorgweakseani.
46004005	Asi iissa ea adoorgweaksi ng'asheanda nea miighwahitta damanda nea miighwahidu Ng'uttamiida. Jea ghoabwaay haleanjeeda funyaat mida jeeda misaneeda, ak ghoadahaach ng'asheega mida jeeda gurorooda. Abeeda giliwas siih gay ghwanyas gwarsiinda aba heeda Aseetta.
46004006	Ak geamuschi haleanjeani seaniin sea Appolo ak abeeda ghoanyagaadi, fuga eaduupcheewi, ak abeeda ghoanaalaneasa ea moannaawani gitta ghayi sung'waariin, ak abeeda ea mwaghwara geaw siih aba jeedeang'wa aba giduuksiideaba geaw bea siinuut.
46004007	Ghwadaah ng'eaha gidawassean sajaadawaat aba jeedeang'wa? Ak gondeawi naaha ghayi moanyasi? Ama ghayi oanyaschi, ghwasaan inyas ghoaghwarji geat ea gawuurji gili megooneegwa?
46004008	Asi nihit noolang'uuchchi! Asi nihit noobaruurji! Nea iimeendani ea noahuuyi sugoodiga! Nea appadaydeaba niih ea noombaliischi, ak abeeda geeguuyi gheambalmeeda sea agooga!
46004009	Aba gideaba naapkaachchi gideaba Aseetta ghayi gwasneasa aseasa giijasoodiga eahuuwa fuga huydeana sean, ewuurjeewana fuga sirgweaksiina miyeeda; aba gideaba suhuuyi meagheang'da aba ng'eanyiida, ea aba heeda malaykajeega ea heeda buuneeda.
46004010	Aseasa geewooschi dasheahi appadayda Gristo, amaduu agooga goondeawi weaghuumeeda appadayda Gristo. Aseasa geewooschi ng'arng'ar, nea agooga goondeawi uurda. Agooga geesinneegwa mureeda, nea aseasa ghanyea meesinneasa mureeda.
46004011	Aba damani bea ghamneawean geebearjeewi jalooda ea muwooshta, ak ea mekkwealsheeni muuchchi, geabwareasa, ak ea meendeawani gealga,
46004012	geebiissi edeawiida nea geesinnyi gadiyeeda aba geattingaasa. Iising'ng'eawweasa geebadiischeesi, iisibwareasa gearjeang'di.
46004013	Iisibeasheagwa googasayi duupcheeda; sunung' eahuuwa haleanjeeda mwadaagha aba jeeda ng'eanyiida, nea geewooschi haleanjeeda mwadaagha aba haleanjeessean.
46004014	Ng'asheesu mwaang'waari nea geegasayi dabwaaspwaaseegwa, geabaysiini miinda gheang'deang'wa nea geahindaneegwa diibiga abwariinnyi.
46004015	Aba gideaba earappeadi ondeawi ginealshoodiga manda moonneeda aba jeeda Gristo, ea moondeawani ghweaniga saang'a. Aba gideaba aniini naahuuyi ghweandeang'wa aba jeeda Gristo Yeesu aba naweeda giijasta miy.
46004016	Asi geamuscheegwa, ayeanni geeshteanyu.
46004017	Hean ghoaw gideajeakni Dimotteo heedeang'wa, was jeepteanyu abwariinnyi, biissa adoabiiwaat aba jeeda Ng'uttamiida, jea goopkeaneegwa naweadingeasu aba jeeda Gristo, ak gawuurji gideanealshacheatti aba ng'eanyiissean aba jeesinga ganiisajeega sean.
46004018	Asi buuneeda mwaatkwa nung'ut ghwarjeeda nea ghaghay gilimaydoan heedeang'wa.
46004019	Nea gaydabay doan heedeang'wa iimwas Ng'uttamiida, ak ea mwajeaghu gideaba gaydasikteawa ng'asheega fuga ghwarjeeda gaydasikteawa eara uurjeenga nyaawa.
46004020	Aba gideaba sugoochcheandumeeda Aseetta manda jeeda baloolda, gwanda jeeda uurda.
46004021	Ghoabwariinyi anneeda? Gaydoan heedeang'wa nea geayeadu bileangida, ghana jea doana bariinyeega ea guroorooda garbabu?
46005001	Gwanda iitta huumwa nighayda bea gideaba jeedeang'wa gwanda fuga mideawa searoojiga munyas, ak gabiissa ea muy ea manda earaba jeeda emoojiga; bea gideaba iissa siida gwalluudayi gatmooda ghwaan.
46005002	Ak ghoaghwarji geat! Gwachchi mang'wana gogiisannyi? Siida nisin ng'asheanji oang'ng'aamwana jeedeang'wa.
46005003	Nea earappeadi meandani aba saseeda geandi aba guroorooda, ama uurji gileandi, abeeda ea meargu girgweaksiinda
46005004	aba gheawunga Ng'uttamiida was Yeesu nang'aatti girgweaksiinda siida sin ng'asheanda muy sunuun. Hean nea ghoabwachchi geat, abeeda eara guroroodeanyu gaygwanda hiji, sea uurda Ng'uttamiideanya was Yeesu,
46005005	ak geattaw Shattaani siisi ak ghwanyas saseadaannyi lasooda, ak abeeda gelealu guroroadaannyi aba eaweeda Ng'uttamiida was Yeesu.
46005006	Ghwaroodeang'wa bwaageat miimiy. Moanali gideaba gidamwanang' mwattaw ghoammu ghoamwattawiit murmurjeanda seani?
46005007	Asi ageanda mattawandeaba garayi ak abeeda ghoahuuyi murmurjeanda eesh, ak ea huumwa gil miyeammwattawiideegwa. Aba gideaba Gristo, was dayeenda gisilleanda bea basakka, ning'atta giidaydeayda.
46005008	Asi esna ghweelmeeda, nea miih dea mattawanda ghayi bea garayi was mattawanda bwada geawunda gheang'da ea munyinda, gagasa gaba mukkatteyda meammwattawiida, niih weeshinda jeeda gil ea huumwa.
46005009	Geang'oorneegwa aba barawajeanji itteanyuun, gideaba adooguuyeewi fuga mealuuli;
46005010	meayeeshshiineegwa eara hay gideaba adooguuyeewi fuga munyas bea jeedeaba ng'eanyiini, ghana fuga geawwi ghaanyan, ea fuga areedi buuneeda haleanjeeda, ghana fuga bada gidamawosa Aseetta, abeeda gwachchi gajea gideaba gagasa ang'amwana jeeda ng'eanyiida gil.
46005011	Ak geang'oorneegwa gideaba adoobareannyeewi siida was oorjeeda suguura dea giyeang'wa, iyaadiiy ghana gwaseeja haleanjeeda, ghana ea siida bada haleanjeeda mawosa Aseetta, ghana ea siida ang'eawi buuneeda gil, ghanea siida boogidi, ghana ea siida areedi buuneeda haleanjeeda, siissunu adoamwaschi eara gideaba gajoombuchcheewana.
46005012	Abeeda gaygwarachchi naaha iyeargweaksi fuga jarooda? Nea ea miih fukka mida jeeda ganiisaan gil gea jea argweaksiina.
46005013	Aseetta gaygoorgweaksa fuga mida jarooda. “Ak ghahoan fuga munyas aba jeedeang'wa.”
46006001	Ideeppa gwanda jeedeang'wa siida giisan appadayda oorjeeda ghaamwat, ghwadoabiiw gideaba gaygabadaksa gawa ghoahaakta aba madeeda fuga miih doobiiweadi nea ghwanung'waada fuga ghaydidi?
46006002	Moanali gideaba fuga ghaydidi gaygoorgweaksa ng'eanyiida? Ama abeeda ng'eanyiida ijeaorgweaksiina agooga, abeeda ea moahiidi iyorgweaksi ng'asheega manang'i?
46006003	Moanali gideaba galannya gajeergweaksiina malaykajeega? Asi abeeda ea may ghwaraanya, ng'asheesu bea ghamneaweani!
46006004	Asi iyoondeawi girgweaguutka sunu, ghwasaan inyas ghoayiinnyi madeeda fuga meawwala gheanyanga aba jeeda ganiisa?
46006005	Geargu ng'asheesu nea geagasayi dabwaspwaseagwa. Heappi gwasin gideaba aba jeedeang'wa manda siida eara siyagi was weaghoochcheanda ammu ghwalach girgweageeda fuga gheannyaawa,
46006006	iissa gawa siida ghoahaakta oorjeeda ghaamwat, ea biissa aba madeeda fuga mandeawana masaweega?
46006007	Hean gohheakkiidi geat agooga ak ghoaw joorda aba heedeang'wa. Neada ea mwang'wana goosawani aba gidiinyeanji? Neada ea mwang'wana gearreannyi haleanjeadaang'u?
46006008	Iiduu earagooga iissa goottinnyi nea goorreedayi haleanjeeda, nea iissa ghoareachchi eara fuga oduupcheewi.
46006009	Ghana moanali gideaba fuga miih doobiiweadi maygwahearan sugoochcheandumeeda Aseetta? Adeereenganneegwa; fuga munyas searooji gil, ghanea fuga bada haleanjeeda gidamawosa Aseetta, ghanea fuga mealuuli, ghanea fuga ashiigi suurja,
46006010	ghana mareanghooga, ghana fuga geawi ghaanyan, ghana leeyda, ghana fuga giing'weaka, ghana fuga areedi fiih haleanjeeda jea gwahearan sugoochcheandumeeda Aseetta.
46006011	Nea aba jeedeang'wa ghayi goowooschi fuga sina ng'asheesu. Iiduu ea siihhuuneegwa, ak ea simiineegwa, ak geegooneegwa doobiiwnatta aba gheawunga Ng'uttamiida was Yeesu Gristo, ea aba Gurorooda Aseetteanya.
46006012	“Haleanjeessean aba heedeanyu ghwahit,” ak ea miih sean gil gea doabiiw. “Haleanjeessean ghwadoabiiw aba heedeanyu,” ak aniini ea meagassi gideaba gayghoaw soomjeanda gidawassean.
46006013	“Hamitta gaba jeeda, nea jeeda gaba hamitta,” ak gaygwanyarja Aseetta duwaaw. Amaduukku saseeda ea maba mealuuleega, gaba Ng'uttamiida, nea Ng'uttamiida gaba saseeda.
46006014	Nea Aseetta ghayi gooduudu Ng'uttamiida ak gaygooduunneasa aseasa aba uurdaannyi.
46006015	Heappi nea ea moanalli gideaba sasanuukkeagwa damealga Gristohi? Asi gay dageanu damealga Gristo ak ghanung' ghoaw damealga giweakshoochcheanda? Manda!
46006016	Ghana moanali gideaba siida guuyi sea giweakshoochcheanda niiw saseanagi sea ninyi? Aba gideaba geang'waar, “Fiisu assiyyeenyean gay ghoaw saseanagi.”
46006017	Nea siitta guuyi sea Ng'uttamiidean gaguuyi gurooroonagi sea niny.
46006018	Asalda anung'wana heeda mealuuleega. Gilinyooh ea riing'eeda gil sin siida gwanda badayda saseeda; amaduukku siida mealuul gwasin riing'eeda aba saseadaannyi nea gabwageaw.
46006019	Ammoanali gideaba sasanuukkeagwa gheeda sibatta Aseetta gil bea Guroorooda Ghaydit mida jeedeang'wa, ghayi gooneegwa Aseetta? Nea sasanuukkeagwa ea miih geagwa gil.
46006020	Agooga geashaheagwa. Asi, oakghambiida Aseetta aba sasanuukkeagwa.
46007001	Asi aba iitta ng'asheekka ghayi oang'warjiin. Ghang'wana ng'eedeeda aamwasada gatmooda.
46007002	Iiduu aba simsimda ea ng'asheega mealuuleega, gilinyooh ea ng'eedeeda gil gagasa gwandeawa gatmoadaannyi, nea giliwas gatmu gagasa gwandeawa siyeadaannyi.
46007003	Ng'eedeeda dandeayeatta gatmoadaannyi gittoobiiwusa aba jeeda gheeda, ak gwasnu eara gatmooda aba heeda siyeadaannyi.
46007004	Asi gatmooda meabala saseadaannyi, goobal siyeadaannyi; ak gwasnu eara siyeeda meabala saseadaannyi, goobal gatmoadaannyi.
46007005	Adooheewachchi geat inyeessa gooneaji damanda, ak abeeda ghoanyaschi gheatta mooshta Aseetta; ak iiduu goobiiksiinnyi gichcha, ak amwanyasa Shattaani gheatta gichchea gwasimdaneegwa imandaneegwa gheadeenda.
46007006	Asi geargu ng'asheesu nea geagoonyi gheatta, nea miih digheanda gil.
46007007	Nea gidagwachchi aabwariiydi aniini gideaballi gawuurjeewean buuneessean, amaduu gaba siisi nyas gidaghayi miy sajaada adaw Aseetta, siisi geattaw gili nea niirja geattaw gilnuut.
46007008	Ak geayeeshshi fuga miih gageeshshi ea masiinng'weega ghang'wana gwandeawa siida geaw gawuurjeewean aniini.
46007009	Amadeappa ghwaraay giingng'ooydeaba geat, ea dageeshshi. Aba gideaba ghang'wana gageeshshi mwasamwa gideaba gayghaghwarda geawunda gheang'da.
46007010	Ak gaydarukusa fuga nigeeshshi, ak ea miih aniini Ng'uttamiida gil, gatmooda adagwaheelli sea siyeadaannyi,
46007011	(amadeappa gwaheelli, ea deabideada nea gaba geaw, ghana gabiikta gwaneaji sea siyeadaannyi), ea gideaba siyeeda adaghwanung' gatmoadaannyi.
46007012	Nea buuneeda suurja gearukusi aniini miih Ng'uttamiida gil gideaba iimida oorjeeda giyeanya wassean mideawa gatmooda mandeawana masaweega, ak ghamwas gideaba gay gwandeayi sea niny adaghwanung' gatmoani.
46007013	Nea gatmooda mideawa siyeeda mandeawana masaweega, nea ghamwas gideaba gaygwandeawa Gatmoani, ea adaghwanung'sa heeda siyeadaannyi.
46007014	Aba gideaba ng'eedeetta mandeawana masaweegean gajeammiidu appadayda gatmoodaannyi, ak eara gatmootta mandeawana masaweegean gajeammiidu appadayda siyeadaannyi. Ghwanyawa iimasunu diibigeagwa gajeamiimiyaas, amaduuku ghamneawa ea ghaydidi.
46007015	Nea fuga nigeennyi mandeawana masaweega igasa ghwadarda, ea dadarda; aba sareani oorjeediyya ea hudiyya ea miih radeadi. Aba gideaba Aseetta gaguurneasa aba hoyyooh.
46007016	Gatmooda ginaldiin ang'iing'i ea jea lealni siyeadaang'u? Ng'eedeeda gaynaldaan ang'iing'i ea jea lealni gatmoadaang'u?
46007017	Giduurji sean daba siisi abiideatta gidaghayi goondaneey Ng'uttamiida giibinda, ea gidaguursiinda Aseetta. Ak niih ea gidearukkwiidi aba jeeda ganiisajeega sean gil.
46007018	Heappi siida iissa geaghus eguursa nea siyaat giyyiilda? Asi adagageanda girooraneeda giyyiilda. Siida damanda siguursiina miih gawa eeyyiili? Asi adagagasa giyyiilda.
46007019	Beatta giyyiilda miih gili ak siida miiyeeyyiil ea miih gili, geaghus ging'ng'ooyda digheanda Aseetta.
46007020	Daba siisi abiideatta gidaghayi bea mwadi suguursiinda.
46007021	Ang'iing'i ghayi geeguurneey nea guwosi ging'ng'oonyaneeda? Adiiduubayi. Asi iimmuusi gideaba gajabala geaw, ada abeeda ghwahit.
46007022	Aba gideaba siida siguursa aba jeeda Ng'uttamiida nea ging'ng'oonyaneeda gil, siisi goobal geaw aba heeda Ng'uttamiida. Gwasnu eara siida suguursa nea goobal geaw niny ging'ng'oonyaneeda Gristo.
46007023	Agooga geashaheagwa aba sheayeeda haw; adeahuuyi ging'ng'oonyaneemba siih.
46007024	Asi fuga eaduupcheewi, damanda wassean siguursiina siida, gagasa gwandeayi sea Aseetta.
46007025	Asi ghamneawa aba fuga miigageeshshi, meandeawani digheanda Ng'uttamiida, geargu aba fughareedeanyu aniineeda nubwaydanaan Ng'uttamiida aba gideaba geawoschi doabiiwaat.
46007026	Ghaaghanyi iyeang'ulayi aba sawanadeeni bea ghamneawean ghwahit gideaba siida gaygoobiideatta giduurji bea ghaneawa.
46007027	Heappi niratteey geeshshooda? Adigasayi gideaba gajabala geaw. Ang'iing'i giibali geaw miih geeshsheena? Adiiduu gigasayi geeshshooda.
46007028	Asi igeeshshi, ea misni ring'eeda, nea eara huda iisighi ea masna ring'eeda. nea fukka geshshiin gayghwanyas sawanaduutkka ng'eanyiida, ak gaydaweasaneegwa gili.
46007029	Geayii fugea eaduupcheewi, damanda sigasa nineekkiit muuchchi; ghang'eada ghamneawa ak gagal mwadi fukka mideawa gadeemgean gidabal gobiideatta fuga mandeawana,
46007030	nea fuga giisan ea dawuurji gili magiisana, nea fuga hoosan ea dawuurji fuga mahoosana, nea fuga shaah haleanjeeda ea dawuurji fuga mandeawana haleanjeeda,
46007031	nea fukka mideawa gadiyeeda aba jeeda ng'eanyiidean ea dawuurji fuga masna gil. Aba gideaba haleanjeeda muunda ng'eanyiida gay ghang'atta.
46007032	Geagasayi oppala geat aba deawiitmeeda. Siida miih gageeshshi iissa gwadeawiissa ngasheega Ng'uttamiida, gida jea gohoosanda Ng'uttamiida;
46007033	nea siida nigeeshshi iissa gwadeawiit aba ng'asheega muunda ng'eanyiida, was gichchea goohoosanda gatmoadaannyi,
46007034	nea gidagasa ea nibearshi. Nea gatmooda meegeenna ghana huda iissa gwadeawiit appadayda Ng'uttamiida, gichchea ghoawaatta siida ghaydit aba saseeda ea gurorooda; nea gatmooda sigeena iissa gwadeawiit appadayda haleanjeeda ng'eanyiida, gichchea gohoosanda siyeadaannyi.
46007035	Geargu ng'asheanji ak abeeda ghoanyagaadi, ak ea miih gideaba ghaghuumnyeegwa agooga, geagasayi gideaba gajooppiidana jeeda doobiiwanatta ea naweeda miy ak ghaghu mooshteang'wa mabwaasha aba heeda Ng'uttamiida.
46007036	Asi siida idaah gideaba masissiina huda jea ghaghi gidahaguuw, nea geawundaannyi bea gheang'da gwandeawa uurda, ak ea mayghwashiy gidagasa, gidabal gwasin gitta gasean: ghang'wana gageennyi, masna ring'eeda.
46007037	Nea siida wassean hang'waanyiit aba jeeda guroroadaannyi, ak ghanyea mediing'siina nea ghoammu ghoadeal gitta gasean, ak ea nimanya aba jeeda guroroadaannyi, gideaba gaygwandeawa ghoaw gatmoadaannyi, abeeda ghoadoabiiw.
46007038	Nea eara siida adayda hudaannyi ghoadoabiiw; nea dea meaghi ghoadoabiiw muuchchi.
46007039	Gatmooda aradaat iduugwanda siyeadaannyi. Amaduu nea nimi siyeadaannyi, ea niibal geaw ak ghoammu ghaghi siida gasa niny, ak geaghus fuga mida jeeda Ng'uttamiida.
46007040	Nea aba girgweageedeanyu gaygahoosan ak gang'wana muuchchi inyeeda goobiideada ameaghi. Aba gideaba earaniini iyeang'ulay geandeawi Gurorooda Aseetta.
46008001	Asi ghamneawa aba iitta hamichchoojiga siittaw haleanjeeda mawosa Aseetta; geanalli gideaba “Aseasa easasean gendeawi fughareeda.” Fughareeda iissa ghaghwar geaw, nea bariinyeega iissa gwadeegu.
46008002	Siida iighay gili nal ng'asheanda, siisi mwanala eara gil eara ghamneawa, mwanalda gidagwachchi haguuw ghwanalda.
46008003	Nea siida iibwariiy Aseetta, abeeda siisi ghwanal Aseetta.
46008004	Hean aba iitta agitta hamitta siittaw haleanjeeda mawosa aseetta, geanalli gideaba, “Gidamawosa aseetta mayghwashng'u,” ea gideaba manda Aseetta nuut geaghus akkalealla.
46008005	Earappeadi mida fuga suguura aseechcheekka, aba humng'eeda ghana ng'eanyiida, aba huumwa gwanda “aseechcheekka” saang'a ea “ng'uttamooji” saang'a,
46008006	iiduu aba heedeanya aseasa Aseetta aakkalealla, was Ghweanda, was deaghayi leabu haleanjeessean, ak geepiideewi bwadaydaannyi ak gabiissa gwanda Ng'uttamiinagi, was Yeesu Gristo, ghayi rinna haleanjeessean badaydeaba niny, nea eara aseasa geepiideewi niny.
46008007	Eara gwasa, miih sean gil gea mideawa fughareani. Geaghus suuh ng'ay, aba gideaba nineaji haleanjeeda mawosa aseetta, nea fughareenga nyaawa, ng'arng'ari, ea sung'uda ririnnyeanda.
46008008	Nea hamitta ghanyea maygagwarseasa aba heeda Aseetta. Iisunung'waadi agitta amwasunyeawaneasa gil, ama siyaaji ea maygooheadeeseasa gil.
46008009	Asi ashageada giibali itteang'wa bwaageadiin adiiduu gwaruusa fukka ng'arng'ariin.
46008010	Aba gideaba siida idaannyi, ang'iing'eeda mideawa fughareeda, nea gipteadi ak giyeagiischi aba jeeda gheeda sibatta haleanjeeda mawosa Aseetta, neada ea majiiduu gwayeessa jihi, iing'arng'ar fughareedaannyi, ak ghwaak hamitta siittaw maloonghajeega?
46008011	Nea aba fughareadaang'u genuus siida ng'arng'ar, was oorjeeda giyeang'wa ghayi meah Gristo appadaydaannyi.
46008012	Asi iyoonung' gwasin fuga oduupcheewi ring'eeda nea gookkachchi fugheerga nyaawa nea ng'arng'ari, abeeda ea noottiiysi Gristo.
46008013	Asi, hamitta ijea ghoaw gichchea ghabwaay oorjeediyya, abeeda ea may guttaak bannyeega, ak abeeda amwabwaanyi oorjeediyya.
46009001	Neada aniini meabali geawi? Aniini meawosi giijasoochcheanda? Aniineeda ea miih dadaah Yeesuuyda was Ng'uttamiideanya? Agooga moowosi gadiyeedeanyu aba jeeda Ng'uttamiida?
46009002	Aba gideaba iimeawoosi giijasoochcheanda, aba heeda buuneeda suurja, iiduu geawoschi aba heedeang'wa agooga; aba gideaba agooga goowooschi girooraneeda giijasoochcheandumeedeanyu aba jeeda Ng'uttamiida.
46009003	Niih gidearukwiisi fuga sikkiideaweani.
46009004	Neada ea madoobiiwseasa gideaba geyeagiischi nea geeleeshi?
46009005	Neada ea mammiiseasa gideaba getteayeewi gatmooda, aba jeeda neayeedeanya eewuurjeewana giijasoodiga suurja sea oorjooga geenyea Ng'uttamiida sea Geefa?
46009006	Ghana sughus Barnaba sea aniini was fuga jea gagadiiyi ak ea mwanyasa hamitta?
46009007	Niih gajea ana shirikkarajean gil jea gawa ng'uchcheeda aba lappiyeadaannyi niny nea gaba geaw? Niih gajea ng'eaha gil siida jea gwahista msabiibu jea ea may ghwaak haghweagaaschi? Niih gajea ng'eaha gil jea gooheagwiischi ak aamwali eanooga haleanjeeda ahaaghwa?
46009008	Heappi ng'asheesu geargu aba gheambalmeeda siida? Neada deaweeda earada marukuna ng'asheesu?
46009009	Aba gideaba aba jeeda deaweedeeda Muusa geang'waar gideaba, “Adiradi ghuutta heeyda dattas booga.” Abeeda gajeeyeena Aseetta gang'ula ng'asheega heewga?
46009010	Neada niny ea mabaloolana badahuukkaasa? Ng'asheesu geang'waar appadahuukkaasa, aba gideaba siida bwar ng'eanyi iissa gidabal ghabwar ng'eanyi nea ghwarar nea siida las booga ea dalasa nea ghwarar gideaba gayghwanyas booga.
46009011	Abeeda aseasa ghayi iisihisi mbeeyooda miyaas bea gurorooda jeesingeagwa, abeeda gajea ng'asheanda haw gil gideaba gealaji haleanjeedeang'wa oanyaschi?
46009012	Asi iinyas buuneeda suurja haleanjeeda doabiiw aba heedeang'wa, abeeda amearaanyani aseasa? Iiduu, ea meagasi aseasa gideaba gajeattoabiiwdunu, iissa geamilikghti haleanjeassean ak ameatteali Giijasta miy bea Gristo.
46009013	Moanali gideaba fukka sin gadiyeeda aba gheeda sibatta Aseettean gwanyassa hamitta nyaawa gheeda sibatta Aseetta, nea fuga sin gadiyeeda, aba heeda wagiida iissa amwanyasa haleanjeetta sisappa geadi bea lukghumajeegeani?
46009014	Gwanu, eara Ng'uttamiida gwargu gideaba fukka rukkwiida Giijasta miyiin gay ghwanyas hamitta nyaawa appadayda Giijasta miy.
46009015	Amaduu aniini ghanyea miih dasin aaragi aba ng'asheesu doabiiwiin, ak amwang'waari aba gideaba geagasayi danyas haleanjeani. Aba gideaba ghang'wana ghaameayi mwasamwa gideaba gayghaweedanaan siida ghwaroodeanyu bea geaw.
46009016	Earappeadi earukkwiidi Giijasta miyiin manda gichchea daghwara geaw. Aba gideaba sugoonan dasin gadiyeani. Eamuy deanyu imearukwiidani giijasta miy!
46009017	Aba gideaba iyeasinnyi aba gideagassiidi aniini, abeeda geandeawi gimearda; ama iimii gideagassiidi aniini, abeeda gadiyeeni geetteaganean.
46009018	Abeada giimeardeanyu annaaha? Ada nihi: gideaba gaydarukwiida giijasta miy nea meegu gili, ak aamwanung' eegu gittoobiiwsean aba rukwiideayda giijasta miy.
46009019	Earappeadi eaballi geaw aba heeda buuneessean iin geasinyi geaw ging'ng'oonyaneeda buuneessean, ak abeeda geanyaksi geaw fuga saang'a.
46009020	Iissa geawuurjeewi Yahuudi aba heeda fuga Yahuudi, ak abeeda ghaanyaschi fuga Yahuudi; aba heeda fuga deaweeda, iissa geasinyi geaw siida deaweeda, earappeadi meandani jeeda deaweedean, ak abeeda ghaanyaschi fuga ang'ng'waay deaweeda.
46009021	Nea fukka manda jeeda deaweedean geasinyi geaw gilimeandani jeeda deaweeda, nea miih gideaba meandeawani deaweeda aba heeda Aseetta gil, nea geawoschi siida mideawa deaweeda aba heeda Gristo, ak abeeda ghaanyaschi fukka mandeawana deaweedean.
46009022	Aba heeda fuga ng'arng'ari iissa geawoschi ng'arng'ar, ak abeeda ghaanyaschi fuga ng'arng'ari. Geandi damannyoojiga sean aba heeda buuneessean, ak abeeda aba naweadinga sean ghaanyaschi gichchea dalealdeayda buuneeda.
46009023	Ak geasinyi haleanjeessean appadayda giijasta miy, ak abeeda geeppareannyi ghawooda sea buuneeda suurja.
46009024	Neada ea moanali gideaba fuga galleada iissa gwasalda sean gang'aleallli, nea siida jea ghwanyas shiipka aagi? Asi agalleada ak ghoanyaschi.
46009025	Nea siida mida jeeda deangheeda iissa ghwasaja geaw haleanjeessean.Asi iissa gwasindunu ak abeeda ghwanyas shiipka, ak geegalleadi ak abeeda geanyaschi shiipka mayghwadattasa.
46009026	Asaha, earaniini mwaafwaji mwadaagha nea manda gidabuurbuurji, ak ea meakuli dawuurji siida bwar jeammeeda;
46009027	aba sareani geasawannyi saseedeanyu nea geagadiiyi, ak amwahuuwi siida rukwiisa giijasta buuneessuurja, amaduu ghaahuuyi aniini siida jea eaheawa.
46010001	Fuga eaduupcheewi, geagasayi anala gideaba, gheambaghwanigaasa ghayi gookkwa shamooghooda sean, ak ghoaghaawa sean basooda,
46010002	amang'atta geeppattiisan sean ghoaw fuga Muusa aba jeeda shamooghooda ea jeeda basooda,
46010003	ama ng'atta ghwaak sean hamittida bea guroroodean
46010004	ak ghwali sean beekka bea guroroodean. Aba gideaba ghwaleaydaawa badayda lagheaneeda was gurorooda ghayi aat geeshta, nea lagheaneetta ea Gristohi.
46010005	Nea gwanda fuga saang'a aba jeennyaawa magassa Aseetta; ammuchchu gealas uhuuda aba dareapcheeda.
46010006	Asi ghamneawa ng'asheesu niiw reekusiinda aba heedeanya, ak abeeda ea meegassi ng'asheega munyas.
46010007	Nea adoowoschi fuga bada haleanjeeda mawosa aseetta, ak goowuurjeewi giduurji fuga mwaatkwa; gawuurji gidaghayi sung'waar bea gideaba, “ buuneeda ghayi gobiitpiit gweagiischi nea gwaleeshi, ama ng'atta ghang'eatng'eat ghwaanghan.”
46010008	Nea adeemealuulli ak gewuurjeewi gidasiinda fuga mwaatkwa aba jeennyaawa, ak ghoabeada fiih sagalamnyooji diktam ea samwagu aweachchaanjagi.
46010009	Nea adaghanyi eesna Ng'uttamiida, ak geewuurjeewi gidaghayi simda fuga mwaatkwa aba jeannyaawa, ak ghwaak inchipkeega;
46010010	nea adoannikghti gidaghayi aniikghta fuga mwaatkwa aba jeannyaawa, ak ghwalas uhuuda habitkwajeega.
46010011	Asi ghamneawa, ng'asheesu ghwanyas nea gawuurji reekusiinda, ak geang'waar ghoahiimu gichchea eabeada, aba heeda fuga jeagweadu mudeanooda gweannyeekka.
46010012	Asi siida eeshsha geaw giminaadi dang'ulla geaw adiiduu ghoabeeda.
46010013	Manda simsimda ninyaseagwa agooga mawosa dea geallaan aba heeda siida. Aseetta doabiiwaat, nea niny ea mayghwanung'waada eesmeegwa ea ghwanaawa uurjeengeagwa, earappeadi jea eesmeegwean gaygwasin naweeda jea aritteawana ak abeeda ghoammuuschi arjeang'da.
46010014	Asi fugeasu abwariinnyi, aba sareani anung'waada baditta gidamawosa aseetta.
46010015	Geabalooldaneegwa fuga mideawa fughareenga; asi otteemsheesiina agooga ng'asheesu earguun.
46010016	Bayooktida bea ghawooda sippareannyi aba ghawoodean, heappi miih giibareannyeeda foojeanda Gristohi? Ama mukkateeyda subwanajaadi miih giibareannyeeda saseeda Gristohi?
46010017	Aba gideaba gwanda mukkatteheanagi, nea aseasa geawoschi saang'a ak gewooschi saseanagi, aba gideaba aseasa eesasean geanyaschi banajaneedeaba mukkatteydida assagiin.
46010018	Ang'ulla fuga Israeeli; neada ea miih fukka ghayi akk haleanjeeda giyyiilda bareannyi sea heeda wagiidea?
46010019	Asi gaydayiin? Gaydayi hamitta sighadoawana haleanjeeda mawosa aseetta gili, ghana maloonghajeanda gili?
46010020	Manda, geargu gideaba haleanjeetta sisappa geadi adayda fuga mandeawana masaweega ghoadaw meangeenda nea moadawa Aseetta. Ak ea meagassi aniini gideaba gajabareannyeewana meangeenda.
46010021	Mwajoammuusa aleayda bayookta Ng'uttamiida ea bayookta meang'eenda. Ak ea mwajoammuusa oppareannyeena measeeda Ng'uttamiida ea measeeda meangeenda.
46010022	Ghana sigasayi eang'udana Ng'uttamiida lachng'eanyiida? Neada gendeawi uurda ea eburdeawana ninyi?
46010023	“Haleanjeessean ghwahit,” ak ea miih haleanjeessean gil gea jea ghaweat fii, ak ea miih sean gil gea jea gwadeegu.
46010024	Siida adagagakkiisa geaw haleanjeeda miyaas, ghang'wana gagasa ghwanyas gischeewoochcheandaannyi gidamiy.
46010025	Ayaaga haleanjeessean sikghaas aba heeda sisheahhiideawa bannyeega was jeeda naada nea adoonnyeariidi aba gidamwachmwach fughareedeang'wa.
46010026	Aba gideaba, “Ng'eanyiida gaba Ng'uttamiida, sea haleanjeessean mida jeeda.”
46010027	Asi iguurneey siida mandeawana masaweega hamitteaba shing'ada ak gigasayi beatta, aga gidawassean sugoonnyi nea adinyaashti ng'asheanda wassean aba gidamwachmwach fughareeda.
46010028	(Ama deeppa gwayeeshshineey siih, “Gili geattaydaawa lukghumajeega,” iiduu nea mang'ulleey siida ghwanyawa rukuneey, ea aba gidamwachmwach fughareeda,
46010029	geargu gitta mwachmwach fughareadaannyiin, miih geagwa gil, adiiduu giyaagi.) Ghwasaan abeeda inyas gibaldeanyu bea geaw jea goorgweaksa fughareemba siinuut?
46010030	Abeeda iyaagi nea geabadiischeesi Aseetta, abeeda ghwasaan inyas geeng'ng'eawwean aba gili abwachchi Aseettean?
46010031	Asi iyooyeagiischi ghana iyooleeshi, ghana iyoosinnyi ng'asheanda wassean, asna sean aba gigheambiitta Aseetta.
46010032	Adoanung' goodiiy fuga Yahuudi ghana gea Yunaani ghana ganiiseeda Aseetta,
46010033	asi gawuurji gidiissa eagassiidi aniini deahoosan buuneessean aba haleanjeessean easinnyi, ak ea meegassi gideaba gaydanyagaada nea gabwageaw, geagasayi dea buuneessean, ak abeeda geelealu.
46011001	Awuurjeewanean aniini, gawuurji gideabeaheatti Gristo.
46011002	Asi ghaaghwarjeegwa aba gideaba noapkachchaan aba haleanjeessean ea gideaba noang'ng'waanyi searoojikka ghayi eagoonnyeegwean.
46011003	Ak geagasayi anala gideaba giliwas gatmooda ea ng'eedeeda Gristo gil, nea uhuuda gatmooda ea siyeadaannyi, nea uhuuda Gristo ea Aseetta.
46011004	Ng'eedeeda wassean moora Aseetta, ghana gwaramoorani ng'asheega nea gwadukuta uhuudaannyi, ghoabwaaspwaas uhuudaannyi,
46011005	nea gatmooda wassean mwaash Aseetta ghana gwaramoorani ng'asheega nea madukuta uhuudaannyi masissiina uhuudaannyi mureeda, abeeda gawuurji gili uhuudaannyi sireakghu.
46011006	Aba gideaba gatmooda ii madukuta uhuudaannyi, ghang'wana ghwareakghu budeagaaschi; amadeeppa gaba baspaseega gideaba gayghwalach gatmooda buudeagaaschi ghana eareakghu abeeda ghang'wana gwadukuta uhuudaannyi.
46011007	Aba gideaba ng'eedeeda mammiisiina gideaba gaygwadukuta uhuudaannyi, aba gideaba niny geegala sea gigheambiitta Aseetta; nea gatmooda ea gigheambiitta ng'eedeeda gil.
46011008	(Aba gideaba ng'eedeeda maleapna heeda gatmooda, gwaleabu gatmooda heeda ng'eedeeda.
46011009	Nea ng'eedeeda ea meesna appadayda gatmooda, nea gatmooda geesin appadayda ng'eedeeda.)
46011010	Niih gidasibaysiina gil gideaba gatmooda gagasa gwandeawa gichchea gwadukutteawa uhuudaannyi, appadahuukka malaykajeega.
46011011	(Eara gwasa, aba heeda Ng'uttamiida asi gatmooda miih gili, ii manda ng'eedeeda nea ng'eedeeda ea miih gili ii manda gatmooda,
46011012	aba gideaba gatmooda ghayi gwarinna heeda ng'eedeeda gwasnu eara ng'eedeeda ghamneawa gwajiilu gatmooda. Nea haleanjeessean gwaleabu heeda Aseetta.)
46011013	Asi asikteawana nea gobwageat; ghwadeabiiwi gideaba ghamwaash gatmooda Aseetta nea madukuta uhuuda?
46011014	neada geallaan ea moanaaleagwa gideaba ng'eedeeda ii mideawa buudeega geawwi ghoabwaaspwaas geaw,
46011015	Iiduu gatmooda ii mideawa buudeega geawwi gahaguuwsa? Aba gideaba geattaw budeega geawwi gwadukuta saseeda.
46011016	Amadeeppa gwanda siida gasa ghang'ut foolayda, ghanyea meanali seareeda nuut ghana eara ganiisajeega Aseetta.
46011017	Asi aba goonidi eagoonnyeegwa ng'asheesu bea gichchea abeadaan, mwaaghwareegwa, aba gideaba iyoabwachchi geat, moobatteeni geat alooheeda, goobatti geat munyinda.
46011018	Aba gideaba gidamadeeda, iyoroonnyi nea goowoschi ganiisa, anayiinyi gideaba gwanda jeedeang'wa dardeayda; ak hich ghaamwaschi,
46011019	aba gideaba jeedeang'wa ghaghanyi gwanda foolayda ak abeeda fuga sumwas aba heedeang'wean abeeda geanal.
46011020	Asi iyoabwachchi geat, ea mwahida gideaba gajayaaga hamitta Ng'uttamiida.
46011021	Aba agiischooda, iissa gaba siisi geanda hamittaannyi, nea siyagi gabearji jalooda nea niirja ea boogideat.
46011022	Naaha! Neada ea moondeawani gealga jea ayeagiischeewana nea gooleeshi? Ghana ofoolli ganiiseeda Aseetta nea ghoanung ghabeal fuga mandeawana gil? Gaydayeeshshineegwaan? Gaydagwarseegwa aba ng'asheanji? Manda! Maydagwarseegwa.
46011023	Aba gideaba ghaanyaschi aba heeda Ng'uttamiida gitta ghamneawa eagoonnyeegwa agoogean, nea Ng'uttamiida was Yeesuun eaweetta jea ealaabwa bwadawiin gageanu mukkatte,
46011024	hean, iing'atta badiischeesiinda, ghabwanach, ak gwayi, “Niih saseedeanyu gil ghayi sibeagu appadahuukkeagwa, asindunu aba giipkeatteanyu.”
46011025	Gwasnu iing'atta agiischoodeaba shing'ada gageanu bayookta ak gwayi, “Bayoogi neajeedeesh gil aba foojeandeanyu. Asindunu, iinyooh aleesheena, aba giipkeatteanyu.”
46011026	Aba gideaba iyoayaaji mukkatteheeni nea ghoaleaydi bayoogi, goorukkwiidi miyeeda Ng'uttamiida ea ghwahitta eaweeda jea ghwahinna.
46011027	Nea siida wassean, akk mukkatte ghana ghwalealeada bayookta Ng'uttamiida aba naweeda mwadoabiiwa, abeeda gaygwanyaksa geaw giidinyeanda ak ghang'uda saseeda ririnnyeanda ea foojeanda Ng'uttamiida.
46011028	Nea siida ea dasikteawana geaw, ak ghwaak mukkatte ak ghwaleayda bayookta.
46011029	Aba gideaba siida wassean akk nea ghwali nea masikteawana ghwaak nea ghwali ghoorjooda saseadaannyi.
46011030	Niih gidaghamneawa nung' gang'arng'ariidi fuga saang'a aba jeedeang'wa gil nea gamnyeani, nea mwaatkwa ea nimeewa.
46011031	Ama inyeetta ghwanyawa gergweaksi geat huumwa, ghwanyawa ea majeergweakseasa.
46011032	Nea iyargweakseasa Ng'uttamiida, geanung' eanyasa mureeda ak abeeda ea mergweakseasa sea fuga muunda ng'eanyiida.
46011033	Asi fuga eaduupcheewi, iyoabwachchi geat nea googasayi ayeagiischeena, ommuukkuuni geat,
46011034	siida ibearji jalooda, ea deagiischi aba gheannyi, adiiduu gweadu nyeascheedeang'wa girgweaksiinda. Nea ng'asheega suurja iyaawunnyi gaydarukuneegwa.
46012001	Fuga eaduupcheewi, asi ghamneawa aba iitta haleanjeeda sugu bea gurorooda, aniini meagassi amoanali.
46012002	Ak ghoanalli gideaba damanda ghayi owoseewi fuga mandeawana masaweega, geehutteawweegwa ak ghoabwachchi haleanjeeda mawosa aseetta, ak earagwasa ghaghanyi sihheelleewaneegwa.
46012003	Asi geagasayi gideaba anala gideaba manda siida jea gabaloola badayda Gurorooda Aseetta jea gwayi, “Yeesu sumwaashta!” Ak ea manda siida jea gwayi, “Yeesu Ng'uttamiida gil,” geaghus gwargu Gurorooda Ghaydit.
46012004	Asi gwaheelli giimmuusta sugu, nea Gurorooda ea agi;
46012005	Ak gabiissa gwaheelli sinjeenga gadiyeeda, nea Ng'uttamiida ea agi;
46012006	Iiduu gwaheelli uurda gadiyeeda, nea Aseetta ea akkalealla dea adoabiiw sean appadahuukka buuneessean.
46012007	Nea giliwas siih goohiimsa Aseetta Guroroadaannyi aba alooheeda buuneessean.
46012008	Aba gideaba siyagi aba Gurorooda geattaw gwarukku weaghuumeeda, nea geattaw nuut gwarukku ng'asheega aba fughareeda aba gidabwariiyda Gurorooda,
46012009	nuut geattaw masaweega aba Guroroodida, nea nuut geattaw giimmuusta jea ghoahaabwa buuneeda aba Gurorooda assagiin,
46012010	nea nuut geattaw gadiyeeda jea gwasna ng'asheega deamdeameedi, nea nuut geattaw sibaneandumeeda, nea nuut gooheeldooschi guroruunatka, nuut heeluutka ghuusiga emoojiga, nea nuut geattaw rooppiideayda ghuusiga emoojiga.
46012011	Nea gadiyoojusu seaniin gwasin akkalealla aba Gurorootta assakkaleallaan, ak gwalakkiisa giliwas siih nea gabwageaw gawuurji gitta gassiida ninyiin.
46012012	Gawuurji gitta waseatta agi saseedean ak gabiissa gwandeawa damealga saang'aan, earappeadi damealga saang'aan gaba saseanagi, ak ea giduurji earaba heeda Gristohi.
46012013	Nea aba Guroroanagi geppaattiisaneasa aba saseanagi, fuga Yahuudi ghanea fuga Yunaani gili, ea ging'ng'oonyanga gil ghanea fuga abal geat gil, hean geanung' ghwaleayda sean Guroroanagi.
46012014	Aba gideaba saseeda mandeawana dameallanjagi gil asaang'a.
46012015	Iyayi geeshta, “Aniini meawosi geattinda, ak ea meabeahi saseeda,” niih miih gidamaygabeaheewa saseeda gil.
46012016	Ama ayi iitta, “Aniini meawosi gheang'da, ak ea meabeahi saseeda,” niih miih gidamaygabeaheewa saseeda gil.
46012017	Abeeda saseessean iihuuw gheang'da, abeeda iing'da gaygwanda yeenu? Amabeeda huuw saseessean iitta, abeeda gwandayeenu joonda gida?
46012018	Hean aba giduurji, Aseetta gageanu googuuyi giliwas roabwada mida saseeda, aba giliwas roabwada aba gidagassiida.
46012019	Ghwanyawa inyeeda ghoaw roobuutka sean roobwadeanagi, abeeda saseeda gaygwanda yeenu?
46012020	Amaduu ghamneawa roobuutka asaang'a, amaduukku saseeda aagi.
46012021	Ak ea mayghoammu gheang'da gwayeeshsha geattinda, “Aniini meagasseey,” nea moammu gwayeeshsha uhuuda geeshanga, “Aniini meagasseegwa.”
46012022	Abeeda iisiyam, roobuutkiga bea saseeda sideaksa ng'arng'arannyeekkean gea sigasa muuchchi gil,
46012023	nea roobuutkiga bea saseeda mahaguuwa mureedean gajeattawa mureeda haw muuchchi, nea roobuutkaasa manda leanga geanung' gwandeawa leanga muuchchi ea ghwanaawda.
46012024	Aba gideaba roobuutkaasa mideawa alooheeda magassa gil. Nea Aseetta ghayi gwasin saseeda, ak ghoadaw mureeda muuchchi roobadeetta ashoayiin,
46012025	ak abeeda ea dardaawaat saseeda, ak abeeda gang'ula geat roobuutka, gaba roobadeeni ng'ula nuut.
46012026	Nea iisawana roobadeanagi, abeeda gwasawana roobuutka sean; nea iisisissa mureeda roobadeanagi, abeeda gahoosan sean.
46012027	Asi noahuuyi saseeda Gristo nea gaba siisi was roabadeadaannyi.
46012028	Nea Aseetta ea niloat giijasoodiga madeeda aba jeeda ganiisa, deaba iyyeenya sibanga, geaba samwagu ea ginealshoodiga, ea fuga sina ng'asheega deamdeameadi, ea fuga aheabi buuneeda, ea weedanga, ea fuga ambaliischi, ea fuga baloolla ghuusiga emoojiga mwaatkwa.
46012029	Neada ea giijasoodiga seani? Neada ea sibanga seani? Neada ea ginealshoodiga seani? Ak gwasna sean ng'asheega deamdeameadi?
46012030	Neada ea siittaw sean giheapta fuga miyeani? Neada gabaloolla sea iit muudi? Ak ghoammu sean rooppiideayda ng'asheega?
46012031	Asi agassa muuchchi haleanjeeda hees jea eegu. Ak gaydahiimneegwa naweeda miy muuchchi miyadaaha.
46013001	Eara dabaloola ghuusiga fuga muunda ng'eanyiida ea dea malaykajeega, nea meandeawani bariinyeega, abeeda anaahuuyi gharinnyeanda ajuuri ea deebajeanda was moonngeanda.
46013002	Nea eara dandeawa uurda sibaneandumeeda, ak ghaanalli makcheamuutka sean bea fughareeda, ak geandeawi masaweega sean, ammu goobaleak giijeega, ak ea meandeawani bariinyeega, meawosi gil.
46013003	Iyaadaydi haleanjeedeanyu sean eandeawi, ama adaydi saseedeanyu eaghwarda, ak ea meandeawani bariinyeega, ea meanyasi gil.
46013004	Bariinyeega iissa ghamilikghta nea innya jih; bariinyeega mandeawana lachng'eanyiida ghana ghwarjeeda;
46013005	ak ea maba ghunduufka ghana ghwarjeeda. Bariinyeega ea maska naweadaannyi nea gaba geaw; ak ea miih assas nyaras ghana gwandeawa sichcheeda;
46013006	ak ea mahoosanniisiina ng'asheega munyas, iissa gahoosassa ng'asheega doobiiweadi.
46013007	Bariinyeega iissa ghamilikghta ng'asheega sean, ak ghamwas ng'asheega sean, ak ghwarar ng'asheega sean ak ghwarjeang'da aba ng'asheega sean.
46013008	Bariinyeega manda mudeanooda; nea iimida ramooranga gayghang'atta; gwasnu eara iitta emoojiga, gaygammuudean, ama mida fughareeda gayghang'atta.
46013009	Aba gideaba fughareangaasa iissa ea mwahitta nea eara ramoorangaasa ea mwahitta;
46013010	Iimuchchu nea ghwahidu gitta hidaadiin, abeeda gayghang'atta gitta miih hidaadiin.
46013011	Ghayi nea guttawos jeepta, iissa geabalooldi jeepta, ak geattemsheatti jeepta, ak gwadeenna fughareedeanyu dea jeepta; hean nea geeheedu doaw ng'eedeeda, ghaanung'waadi ng'asheega jeepchcheandumeeda.
46013012	Aba gideaba ghamneawa geeng'ulli geat giyooh aba jeeda misaneeda, nea damandida gaygwaroonnyi gheanyangaasa. Asi ghamneawa ghaanalli aba meatkweenagi; damandida gajadanal muuchchi, aba gideaba Aseetta ghwanalan muuchchi.
46013013	Asi masaweega ea ghusooda ea bariinyeega, ngasheesu assamwaguun, aba jeedeaba ng'asheesu daahaw muchchi bariinyeega gil.
46014001	Anung' ghoaw bariinyeega, gidajea agassa, nea goosinnyi badiida aba haleanjeeda jea eegu bea gurorooda, raanya gideaballi ghoaramwaarji.
46014002	Aba gideaba siida baloola iitnuut meabaloola buuneeda goobalool Aseetta; aba gideaba manda siida nal ng'asheagaaschi, niny gwarukku makcheameeda funyaat aba jeeda Gurorooda.
46014003	Nea aba meatkweeda niirja, siida ramoorani gobalool buuneeda aba gidiing'nooda nyaawa nea goomajeek ea geandeayda salagheang'da.
46014004	Siida baloola iitnuut goomajeek geaw niny, nea siida rukku ramooranga goomajeek ganiisa.
46014005	Ak geagasayi aniini gideaba gajabaloolana iit nuut, nea ghwaraanya muuchchi gideaba gajaramoarana. aba gideaba siida ramoorani ahaweewa siida baloola iit nuut, geaghus gwarooppu siinuut, ak abeeda geemmajeek ganiisa.
46014006	Ak ghamneawa fuga eaduupcheewi, iyaawunnyi heedeang'wa ak geabaloolli aba iit nuut, abeeda gaydanung' anyagaadaydaan, geaghus darukuneegwa nea ghadahaaji ghana aba fughareeda, ghana daramooran, ghana aba ginealshooda?
46014007	Eara haleanjeeda mandeawana guroruunatka, uurji durumbeatti, ghanea gidondoriida gil, iimwanya nea gwaheelli nyeashta, gajeanaldaan duumda was?
46014008	Aba gideaba giguuleanda iinyaa nyeashta meanala, gajeang'eaha siida jea ahidaat aba ng'uchcheeda?
46014009	Asi gwasnu earagooga; iyoobalooli iit nuut meanala, gajeang'eaha jea ghwanal gissurgu? Aba gideaba gajuurjeewana siida rukkwiisa ng'asheega jeammeeda.
46014010	Asi gwanda iidiga saang'a heelli aba jeeda ng'eanyiida, ak ea manda dea meanala girrugu.
46014011	Abeeda iimwanali ginnyah iittida, gaydoaw rabascheanda aba heeda siida balool nea siida balool gayghoaw rabascheanda aba heedeanyu.
46014012	Gwasnu earaba heedeang'wa; aba gideaba googasayi muuchchi gideaba gajahuuwa fuga mideawa uurda aba Gurorooda, agassa muuchchi gideaba gajandeawana ak ghoadeaschi ganiisa.
46014013	Asi, siida baloola iit nuut ea damwaasha Aseetta eattaw rooppiideayda.
46014014	Aba gideaba iyaamwaashchi Aseetta aba iit nuut, ghamwaach guroroodeanyu Aseetta, nea fughareedeanyu ea mandeawana haghweega.
46014015	Abeeda gaydasin naaha? Gaydamwaash Aseetta aba gurorooda earada gaydamwaash aba fughareeda, gaydasarman aba gurorooda ak gaydasarman earada aba fughareeda.
46014016	Eara gwasa, ang'iing'i iibadiischeesi aba gurorooda, siitta uurji gilimida jaroodean gaygwayeendaan “Amina,” iing'atta badiischeesindaang'u iimwanala gidurgu?
46014017	Aba gideaba gwadeeppa badiischeesiina muuchchi, iiduu siida niirja eamaloossiina gil.
46014018	Geabadiischeesi Aseetta aba gideaba geabalooli iit nuut ea dadarameagwa oagasean;
46014019	amaduu, aba jeeda ganiisa ghabwariinyi gideaba gaydabaloola ng'asha muut aba fughareedeanyu, ak ghanaalli buuneeda suurja, eaghwalabwa hoowa gideaba gaydabaloola ng'asha sagalamnyooji damanamughuush aba iit nuut.
46014020	Fuga eaduupcheewi, adoahuuyi diibiga aba fughareengeagwa; ahuuwa diibiga aba ng'asheega munyas, nea aba fughareengeagwa ghoahuuyi fuga hees.
46014021	Geang'waar aba jeeda deaweeda gideaba, “Aba ghuusiga fuga baloola iit nuut, ea biissa ghuusiga rabasta gaydeabalool fiisu, ak earagwasa ghanyea maygoleeysean iit, gwargu Ng'uttamiida.”
46014022	Asi, iit nuut gwadeagooda gil ak ea maba fuga mideawa masaweega, gaba fuga mandeawana masaweega, nea ramooranga ea maba fuga mideawa masaweega.
46014023	Asi iibwat geat ganiiseessean ak gabaloola sean iit nuut, amaduu ghwahidu gah fuga jarooda, ghanea fuga mandeawana masaweega gil, heappi maygwayi goobeayi geasi?
46014024	Ama ramoaran sean, amaduu ghwahidu gah siida iiyiin gaygoohiimsa munyindaannyi, nea ng'asheekka sean iiyiin gaygoorgweaksa,
46014025	Makcheameeda jeadaannyi gajeanung' ghwadaajiit; ak abeeda gwatkuy, ak gayghabwat Aseetta ak gwargu gideaba aba huumwa Aseetta gwanda jeedeang'wa.
46014026	Fuga eaduupcheewi, asi gajeeyeanaan? Iyoobwachchi geat, gaba siisi mideawa duumda, ea ginealshooda, ea gidaheachta, ea iit nuut, ghana rooppunooda ng'asheega.
46014027	Siida iibaloola iit nuut, ea dabaloola fiih iyyeenya ghanea samwagu gil adaghwanaawa, nea dasinna galannyoojiga gwayamuuttooschi; ak ea darooppuuna siyagi.
46014028	Iimanda siichchea gwarooppu, ea daba siisi siinda aba jeeda ganiisa, deabaloola geaw niny ea Aseetta.
46014029	Nea sibanga ea dabaloola nea iyyeenya ghanea samwagu, ak ea dasikteawana ng'asheega surgu.
46014030	Nea isittaheachsa ng'asheanda siinuut apteada, adasiinda siida ghwanyawa bea madeeda.
46014031	Aba gideaba ghoammuuschi oagasean gaba siisi ramoaran, ak abeeda ghwanal sean, nea geemmajeek sean;
46014032	nea gurooruunatka sibanga iissa gwasissa gadiyeeda sibanga.
46014033	Aba gideaba Aseetta miih Aseetta ang'uuttooschi fiih gil, niny gaba hoyyooh. Gawuurji aba jeeda ganiisajeega sean bea fuga ghaydidi.
46014034	Nea gadeemga ea dasiinda aba jeesinga ganiisajeega. Aba gideaba manda gheatta jea gabaloola, gagasa gweada geat ng'eanyi, gawuurji ginnyaashta deaweeda.
46014035	Ama mida ng'asheanda wassean gasa ghwanal, ea daanyaasha siyeedinga nyaawa aba ghoah. Aba gideaba gaba baspaseega gideaba gaygabalool gatmooda aba jeeda ganiisa.
46014036	Heappi! Ng'asheanda Aseetta ghang'eada heedeang'wa ghana hisseegwa agooga nea goabwageadi?
46014037	Siida iyeeshsha geaw guwosi sibaneeda gil, ghana ea siida gurorooda, gayghamwas ng'asheesu eang'oorneegwean gideaba gwargu Ng'uttamiida.
46014038	Nea siida imwanala ng'asheesu, ea mwajeanaal niny.
46014039	Asi fuga eaduupcheewi, asna badiida ak googasayi muuchchi ramooranda ng'asheega, nea adoaheawi fuga baloola iit nuut;
46014040	nea goosni ng'asheega sean badiida ea alooheeda.
46015001	Asi fuga eaduupcheewi, ghamneawa gaydeapkeanneegwa Giijastida miy ghayi earukuneegwean, ghayi oang'ng'waanyi was dea oamiinaadawi,
46015002	amaduu geelealneegwa, aba iyoang'ng'waanyi muuchchi ak geaghus gaba masaweegeagwa mwadaagha.
46015003	Aba gideaba geagonnyeegwa giijasta majeek bea huumwa ghayi sigoonan, bea gideaba Gristo ghami aba riing'eagaasa gawuurji ginnyaashta ng'ooruutka,
46015004	ea gideaba geebuy, ea gideaba geettuudu eaweetteaba samwagu, aba ginnyaashta ng'ooruutka,
46015005	ea gideaba nibussiinnyi sea Geefa, ea biissa ginealangiga attamaniyyeenyean.
46015006	Iimuchchu gabussiinnyi sea fuga naawa bughalaji muut aba damwanagi, nea aba jeedeaba fiisu gwanda gea saang'a duugwanda eara ghamneawa, nea mwaatkwa gwanda gea nimeewa.
46015007	Iimuchchu gabussiinnyi sea Yakkobo, ea gichcha giijasoodiga sean.
46015008	Amaduu aba huydeandeaba sean, geabussinnyeewi aniini, ak geawuurjeewi siida siji nea miih ghwahitta damandaannyi.
46015009	Aba gideaba aniini geawoschi mwanang'eawa giijasoodiga, biissa ea mammiissean gideaba gajeeguureewean giijasoochcheanda, aba gideaba ghayi naaghabwaschi ganiiseeda Aseetta.
46015010	Iiduu aba dagheerjeandumeeda Aseetta anaahuuyi gideawuurjeewi bea ghamneawa, nea dagheerjeameadaannyi aba heedeanyu ea maba mwadaagha. Aba meatkweeda niirja ghaaraanyi muuchchi aba sinooda gadiyeeda ea dalaabwa hoowa siida wassean aba saawa, nea miih aniini gil, niih gwasin dagheerjeandumeeda Aseetta mida heedeanyu.
46015011	Asi ii aniini gil, ghanea fukka, niih gissurukkwiidi gil, ak hean ghoamwaschi.
46015012	Asi ghamneawa iinukkwa geerukkwiida gideaba Gristo niduunna miyeeda, anda ak gwayeena fuga mwaatkwa manda duunnooda fuga nimeewa.
46015013	Ama manda duunnooda fuga nimeewa, adabeeda Gristo ea miih gwaduudu;
46015014	ama Gristo ii miih gwaduudu, abeeda rukkwiideaydeanya bea giijasta gaba mwadaagha ak masaweegeagwa gaba mwadaagha.
46015015	Iissa earaseasa geanung' eahuuwa gili sinappiisi Aseetta ng'uyyeega, aba gideaba gemuuwwu gideaba niiduudu Gristo, was dea miih gwaduudu ii huumwa gil gideaba ghami ak ea miih gwaduudu.
46015016	Aba gideaba ii meettuttuuna fuga nimeewa, abeeda eara Gristo ea miih gwaduudu.
46015017	Ama Gristo iimii gwaduudu, masaweegeagwa gaba mwadaagha, adabeeda ea gudandana jeeda riing'eegeagwa.
46015018	Gwasnu abeeda eara fukka sean ghayi meewa aba jeeda Gristohiin ea nirooda.
46015019	Aba gideaba aba jeedeaba eaweesu bea ghamneawean isindeawi rarooda aba heeda Gristo, gidabal geabwaydaneasa ea ealaabwana hoowa buuneessean.
46015020	Ak aba huumwa Gristo ea nuduunna miyeeda, was haghweega madeeda aba jeeda fuga nimeewa.
46015021	Aba gideaba miyeeda ghayi gweadu siida, gwasnu eara duunnooda miyeeda gweadu siida.
46015022	Gawuurji ghayi aba Adam gameewa buuneessean, gwasnu earaba heeda Gristo gaygwaduuttu sean.
46015023	Ak gaygaba siisi siittuudu aba badiida Aseetta: Nea Gristo ea haghweega madeeda gil, nea damanda jea ghwahinna gayghwaan heeda fuga was gea Gristo.
46015024	iing'atta hiji gayghwahidu mudeanooda, damanda jea ghoadawa Aseetta was Bwaabwa gheambalmeeda iing'atta nyarjeawuda sugoochcheandumeeda ea fuga ambaliischi sean ea uurda.
46015025	Ak ghanyi goombaliischi ea eaghus ghwayiin weajoodigaaschi sean jeeda baneaguuka geeshangaaschi.
46015026	Weajoochcheanda huydean jea eejakta miyeeda gil.
46015027	“Aba gideaba Aseetta niyiin haleanjeen jeeda baneaguukka geeshangaaschi.” Haleanjeessean siyiin hing'eadaydaannyi, ak ea daach gideaba numwas siida iin haleanjeessean jeeda baneaguukkaaschi.
46015028	Asi iisiyiin haleanjeessea jeeda baneaghuukka geeshangaaschi, abeeda Balleanda gayghwayiin geaw jeeda baneaguukka Aseetta, ak abeeda Aseetta ghoaw haleanjeessean aba hichpa giliwas siida.
46015029	Asi ghamneawa gwayeenaan buuneeda isippattiisa aba hoorgeeda fuga nimeewa? Iimuchchu nea meettuunna fuga nimeewa earahay, abeeda buuneeda geppeattanniisa naaha aba hoorgeeda nyaawa?
46015030	Abeeda ghwasaan inyas geendi jeeda gidiinyeanda damannyoojiga seani?
46015031	Fuga eaduupcheewi, aniini geargu ng'asheesu nea ghaaghwarji geaw appadahuukkeagwa agoogeeda mida jeeda Gristo Yeesu was Ng'uttamiideanyean, iissa genuusan galeagasean!
46015032	Gaydanya naaha abeeda iyeabalooldi siida, aniini geang'uchcheewi diyeanga aba Efeesohiin? Aba imaduuttuuna fuga nimeewa, “Asi eyeagiischeena nea geeleeshi, aba gideaba numuji gajeemeewwa.”
46015033	Adeereenganneegwa, “Baloolda muy iissa gwanuus searoojiga miyaas.”
46015034	Anung' ghwadoabiiw fughareengeagwa, ak ea adagudoosinnyi riing'eeda. Aba gideaba buuneeda mwaatkwa mandeawana fughareeda Aseetta. Geergu ng'asheesu ak abeeda ghoabwaaspwaaschi.
46015035	Iiduu gwadeeppa ghoanyaashta siih, “Fuga nimeewa gettuuttaydaan? Ak gayghapka nea gweadu sasanuukka uurjiin?”
46015036	Ea siittasha, haleanjeeda ihisti maygwahissa heeda ea eaghus ghanyi ghami.
46015037	Nea gidihisti ea miih bookcheanda niheedu, iissa gheang'nyeanda, deeppa gaba nngano ghana gaba booga suurja.
46015038	Nea Aseetta ghoadaw saseeda loat nea gilinyooh ea mbeyooda gil iissa ghwanyas saseadaannyi.
46015039	Aba gideaba sasanuukka sean mawuurji, amaduu sasanuukka buuneeda gawuurji, nuut gaba diyeanga, nuut gaba dariidakka, nuut gaba ghweayeega.
46015040	Ak gwanda sasanuukka humng'eeda ea sasanuukka ng'eanyiida; nea gigheambiitta sasanuukka humng'eeda ea agi, nea gigheambiitta sasanuukka ng'eanyiida ea nuut gil.
46015041	Asi gwanda gigheambiidagi bea Aseetta, ak gigheambiit nuut gaba sheeda, nea gigheambiit nuut gaba miinga; aba gideaba ming'weanda gwaheelli sea ming'weanda aba gigheambiitta.
46015042	Gwasnu eara duunnooda fuga nimeewa. Gidasihista iissa ghami, nea gisittuudu ea mayghami.
46015043	Geehista nea ghasghasaat, ak geettuunna nea gwandeawa gigheambiitta. Geehista ng'arng'aranda, ak gettuudu nea gwandeawa uurda,
46015044	Geehista saseeda geallaan, ak gettuudu saseeda gurorooda. Iimida saseeda geallaan, gwanda eara dea gurorooda.
46015045	Gawuurji gissung'waarda bea gideaba, “Siida madeeda was Adam ghoaw siida mideawa eaweega,” nea Adamooda huydean ea Gurorooda adawi buuneeda eaweega gil.
46015046	Nea dea asheeda giibinda ea miih saseeda gurorooda gil, geaghus saseetta bea geallaaniin amang'atta ghabwat saseeda gurorooda.
46015047	Siida madeeda ghayi gwaleabu ng'eanyiida, ak geesna birjeanda; siideaba iyyeenya gwaleabu humnng'eeda.
46015048	Gawuurji siitta bea birjeandean, ea giduurji fukka sisna birjeandean gil; gawuurji siitta bea humng'eedean, ea giduurji fukka bea humng'eedean gil.
46015049	Ak gawuurji sea gissuwuurjeatti sea siida ghayi sisna sigeedean, gwasnu geewuurjeewi siitta ghayi leabu humng'eedean.
46015050	Gearukuneegwa ng'asheesu, fuga eaduupcheewi: saseeda ea foojeanda maygwahearan sugoochcheandumeeda Aseetta, ghana dea jea ghami mayghoammu gwahearan dea mayghami.
46015051	Asi ng'ulla gearukuneegwa agooga makcheameeda. Aseasa majeemeewwa sean, ak gajeayameesa eesasean,
46015052	aba gheadi nuwaas, aba dukuteayda gheanyanga ea jeaditta, damanda jea ghwanyaasha durumbeatteeda huydean. Aba gideaba gayghwanya durumbeatti, ak gaygwaduuttu fuga nimeewa, ak ea maygudu ghwadaah miyeeda, ak aseasa gajeayameesa.
46015053	Aba gideaba saseani meewean gayghanyi gookkwa saseeda mayghami, nea saseeda jea ghami abeeda gookkwa saseeda mayghami.
46015054	Abeeda niih iissa ghamiin eaweetta jea gookkwealla saseeda mayghamiin, nea diitta meewean gookkwa dea mayghami, abeeda aba damani gaygwasa ng'asheanda ghayi sung'waar: “Miyeeda sijoar, ak ea nisa jooriischchooda.”
46015055	“Ea miyeeda, jooriischoadaang'u gwanda yeenu? Ea miyeeda, ng'weanindaang'u gwandayeenu?”
46015056	Ng'weaninda miyeeda ring'eeda, nea uurda riing'eeda ea deaweeda gil.
46015057	Iiduu gagasa ebadiischeesa Aseetta, dea goona jooriischchooda aba Ng'uttamiideanya was Yeesu Gristo.
46015058	Asi fuga eaduupcheewi abwariinnyi, andeawana alooheeda, ak ea adoabealbealli, ak goosinnyi galeagasean gadiyeeda Ng'uttamiida, ak ghoanalli gideaba gadiyeedeang'wa miih mwadaagha gil aba heeda Ng'uttamiida.
46016001	Aba iitta gujaweeda jea ghaweat fuga mideawa masaweega ghaydidi, aba gidaghayi earukusiindi ganiisajeega Galattiya, earagooga asindunu.
46016002	Eaweetta madeeda aba eawooji ispwa aba jeedeang'wa daba siisi adiing'da gil deenna gidamideawa, ak ea mowweamsheeni iyahiidu.
46016003	Damanda jea dahinna, gaydeajeakta fuga jea ageanni ghwaat barawajeanda ea haleanjeeda oattaydi ak ghwaat gujaweedeang'wa ea ghoahiitta Yerusalmeemu.
46016004	Nea abeeda idoabiiw gideaba gaydeadeayi aniini, abeeda gaydeadeayi sea saawa.
46016005	Asi gaydabareasseegwa agooga iing'atta beatta ng'eanyiida Makkedooniya, aba gideaba geagasayi dasku jeeda ng'eanyiida Makkedooniya,
46016006	ak gwadeeppa deabiida heedeang'wa ghana deabiida damanda gorogeeda, ak abeeda ghoammuuschi aweadaan dalamwajaada aba bareannyeekkeasu, aba heeda eagasayi dawa.
46016007	Aba gideaba meagassi dagoonneegwa ghamneawa nea ghaang'atti; aba gideaba ghararji deabiida ng'eang'deang'wa gilinuwaas, iimwas Ng'uttamiida.
46016008	Ak gayghanyi deabiida ng'eanyiida Efeeso ea ghwahitta damanda ghweelmeeda Bendegoosti,
46016009	aba gideaba nijaada gidaghuut muuchchi aba gadiyeedeanyu aba hiji, earappeadi saang'a weajoodiga.
46016010	Eaweeda hinna Dimotteo, goong'ulayi goobiida heedeang'wa nea mwabeada, aba gideaba gwasin gadiyeeda Ng'uttamiida gawuurji gideasindi aniini.
46016011	Asi adagafool siih niny. Anung' ghwalamwajaada aba bareannyeekkaaschi nea ghabeawa hoyyooh, ak abeeda gabiigu heedeanyu; aba gideaba ghamuughu niny sea fuga eaduupcheewi.
46016012	Iiduu aba iitta Appoloyda was oorjeediyya, geamuschi muuchchi gabareasseegwa sea fuga eaduupcheewi, nea niny iinyas gheatta gayghwan.
46016013	Oang'ng'wearni, nea ghoamiinaadi muuchchi aba jeeda masaweegeagwa, adarusiitta nea ghoanyaschi uurda.
46016014	Ng'asheegeagwa sean iyoosinnyi asna aba bariinyeega.
46016015	Asi ghamneawa, fuga eaduupcheewi, agooga ghoanalli gideaba gheeh Stefaano fuga madeeda gil asheeda gwayamu geat aba ng'eanyiida Akkayahi, ak ea niidayda geat aba gadiyeesiinda fuga ghaydidi;
46016016	geamuscheegwa asissiina mureeda fuga sunu ea heeda siida wassean sin gadiyeeda ea fuga deawiit.
46016017	Ak geahoosannyi aba gideaba nihidu geaba Stefaano ea Fotunatto ea Akaiko, aba gideaba fiisu nidukuta seawadeeda ashoay iimoondani agooga;
46016018	aba gideaba ninung' ghahawda guroroodeanyu ea guroruunatkeagwa. Asi anala muuchchi fuga sunu.
46016019	Ghoaghadeagwa ganiisajeega mida Asiya. Akkila sea Briska, sea ganiiseeda mida jeeda gheannyaawa.
46016020	Ghoaghadeagwa fuga siduupcheewi sean. Oakghada geat aba samooda ghaydit.
46016021	Aniini Baulo gil, ak geang'oorneegwa giighadi aba geattindeanyu aniini.
46016022	Siida wassean mwabwariinya Ng'uttamiida, gagasa eamwaashta. Ng'uttamiideanya ghwaan!
46016023	Dagheerjeandumeeda Ng'uttamiida was Yeesu gagasa andeawana.
46016024	Gagasa andeawana bariinyeegeasu oagasean aba jeeda Gristo Yeesu. Amin.
47001001	Baulo, was giijasoochcheanda Gristo Yeesu aba gidabwariiyda Aseetta, ea Dimotteoyda was oorjeediyya. Heeda ganiiseeda Aseetta mida Goriinto, sea fuga ghaydidi sean mida jeeda ng'eanyiida sean bea Akkaaya:
47001002	Gagasa anyasa dagheerjeandumeeda ea weayda leabu heeda Aseetta was Ghweandeanya ea heeda Ng'uttamiida was Yeesu Gristo.
47001003	Gagasa eakghambiida Aseetta, Bwaabwa Ng'uttamiideanya was Yeesu Gristo, Bwaabwa mideawa baydeayda, Aseetta geanniida salgheang'da sean,
47001004	geanniida salgheang'deanya sean ea sawanadeeda, ak abeeda geammuuschi earaseasa egeandeawana salgheang'da fukka mida jeeda sawanaduutka seaniin, aba salgheang'da geandeawaneasa Aseettean.
47001005	Gawuurji gissippareannyeatta muuchchi sawanaduutka Gristo, gwasnu aba naweeda Gristo geeppareannyi muuchchi eara geandeayda salgheang'da.
47001006	Iiduw aseasa iisisawaneasa, gweagu geandeayda ogeandeawaneasa salgheang'da, ea lealeanooda; ama sigeandeawaneasa salgheang'da, gweagu geandeayda ogeandi salgheang'da, ak ghoanalli aba damanda oamilikghtaawi nea ghoarjeang'di aba sawanaduutkiga sisawaneasa aseasaan.
47001007	Nea gitta sirarji aba heedeang'wean ea majeettumduum; aba gideaba geanalli gitta oppareannyeatti sawanaduutkaasaan, abeeda gajooppareannyeana geandeayda salgheang'deanya.
47001008	Aba gideaba aseasa meegassi adasheahiitta, fuga eaduupcheewi, appadayda sawanadeetta sinyaschi aba ng'eanyiida Asiyahiin; aba gideaba aseasa geewoschi hidaat, gearaanyi eamilikghta ak ghang'aaleasa ea ealagaana earaba eaweaga.
47001009	Ghwasaan, geaghanyi gili ninyas girgweaksiinda miyeeda; gabaysiina gideaba gayghwanung' eahuuwa fuga huumwa ak ea miih aseasa gil earaba heeda Aseetta aduuttu fuga nimeewa;
47001010	niny ghoaghuuhaneasa jeeda washta haw bea miyeeda, ak gaygabiikta ghoaghuheasa; nea aseasa ea sirarji niny gideaba gaygabiikta ghoaghuheasa.
47001011	Earagooga aweadeasa aba mooshta Aseetta, ak abeeda gabadiischeesa fuga saang'a appadahuukkaasa aba badiischeesiindida ghayi sugoaneasa aseasa aba sheayda mooshcheenga saang'a aba heeda Aseettean.
47001012	Aba gideaba aseasa geaghwari geat ng'asheanji, nea gitta muuwwu fughareengaasaan gil ak ghoaw gissibeadi aba jeeda ng'eanyiida, ak gabiissa ghwaraanya muuchchi aba heedeang'wa, aba ghaydidanda ea baditta Aseetta bea huumwa, nea miih aba weaghumeeda ng'eanyiida gil geaghus aba dagheerjeandumeeda Aseetta.
47001013	Ak ea manda ng'asheanda sung'oorneegwa geaghus giikka oammuuschi oassoamwana ak ghoanalliin; ak ghaararji aniini gideaba gajanala ng'asheesu muuchchi,
47001014	gawuurji gitta oanaldi gilimwanang' ng'asheega mwaatkwaan, ak abeeda googwareessi appadahuukkaasa gawuurji gichchea eebeaheattaneegwa aseasa aba eaweetta Ng'uttamiida was Yeesu.
47001015	Iiduw nea ghaanalli ng'asheanji, hean geagasayi doan heedeang'wa ammwadi, ak abeeda ghoanyaschi hooseaneega deabiyyeenya;
47001016	ak geegasayi dabareesseegwa nea ghaang'atti dawa Makkedoniya, amang'atta geayammu geaw doan Makkedoniya, ak geabiigu ng'eang'deang'wa ak abeeda ghaanyaschi weetta aba heedeang'wa aba bareannyeekkeasu jea dawa ng'eanyiida Yahuudi.
47001017	Neada aniini ghayamyamnyi geawi iyeagasayi dasin ng'asheanji? Neada geasinnyi badiideanyu aniini ak geawuurjeewi siida ng'eanyiida, ak ghwahit iyeayennyi Eah ghana Manda aba damanagi?
47001018	Nea aba huumwa aba gidadoabiiwaatta Aseetta, ng'asheandeanya aba heedeang'wa ea miih Eah gil ea Manda.
47001019	Aba gideaba Balleanda Aseetta, was Gristo Yeesuun ghayi surukku iittaannyi aba jeedeang'wa, Silwano ea Dimotteo ea aniini, miih Eahi ghana Manda; nea aba jeedeaba niny galeagasean iissa ea Eah gil.
47001020	Aba gideaba helleesiinda sean bea Aseetta iissa ghwanyas Eah aba jeadaannyi. Niih gissurukkuuni Amin gil appadaydaannyi, aba gigheambiitta Aseetta.
47001021	Ak ea Aseetta gil dea amajeegideasa aba naweeda Gristo, ak ghoaw dea rukuneasa;
47001022	nea niny ea siida ghayi arooreasa gil, ak gagoaneasa Guroroodaannyi ak ghwayiin jeesinga guroruunatkaasa ak gawuurji raduutka.
47001023	Iiduw geeguursi Aseetta ghoaw mushoochcheandeanyu, ak abeeda iyaawunnyi ea moanyasi sawanadeeda ak ghoaw gissitteelsiinanean hinnooda Goriinto.
47001024	Nea miih gideaba geegasayi eeppala masaweegeagwa; geegadiyi sea agooga aba hooseaneegeagwa, aba gideaba ghoomiinaadi muuchchi aba masaweegeagwa.
47002001	Asi geatteemsheesi geaw aba fughareedeanyu ak ea meanneegwa wunoodeanyu jea dabareasseegwa sawanadeeda.
47002002	Aba gideaba iyaang'udaneegwa giseaneega, abeeda gajeang'eaha siida jea gohoosanan aniini ii miih siitta anung' gagiisaniini?
47002003	Ak ghang'waarji gawuurji gideasindi, ak abeeda iyaawunnyi ea measawanani aba heedeaba fukka ghwanyawa jea ghwanung' dahoosaniin. Aba gideaba ghadaayi aba huumwa aba jeedeang'wa oagasean, gideaba hooseaneegeasu gajea hooseaneegeagwa gil oagasean.
47002004	Aba gideaba geang'oorneegwa ng'asheesu nea geandeawi sawanadeeda haw ea hang'weaniidooda aba jeeda gurorooda nea geabeayi dabeakka saang'a, nea miih gideaba geagasayi asawanana gili, geagasayi anala bariinyeegeasu eandeawi appadahuukkeagwa gitteenna aba hawunda.
47002005	Ama deeppa ea ninung' siih ghwanyas nuut sawanadeeda, ea meagealna heedeanyu aniini, nea aba haleanjeeda mwaatkwa sitteenniida ea adinung' ghang'waaniit aba heedeang'wa oagasean.
47002006	Siida sunu ghoahiit ghoorjooda ghayi adaw fuga saang'a;
47002007	hean ghang'wana giyami geaw ak gisamsi nea gigeandeawi salgheang'da, ghana gajiiduw ghwajoar giseaneega ng'waan muuchchi.
47002008	Ak geamuscheegwa gideaba ohhimsiina nea goommajeekchi bariinyeegeagwa aba headaannyi.
47002009	Niih gideang'oorsi barawajeanji gil, gideaba geagasayi dasin danal ea goosissi mureeda ng'asheega sean.
47002010	Siida wassean oosamsi, earaniini gaydasamsa. Gidaneasamsi, ama deeppa eaneasamsi gidawassean, niih gweagu badahuukkeagwa aba madeeda Gristo,
47002011	adaghwanyas Shattaani gheatta jea ghwanyagaadawa appadahuukkaasa; aba gideaba meewosi dasheahi aba gitta gasean.
47002012	Hean nea ghahitti Droa darukkwiida giijasta miy bea Gristo, ghwajaada gidaghuut aba heedeanyu aba heeda Ng'uttamiida;
47002013	ak ghanyea moapta ng'eanyi fughareedeanyu aba gideaba mwadaahi orjeediyya was Ditto aba hoowa. Ng'atta geegasayi fuufta appadahuukka nyaawa ak geawi ng'eanyiida Makkedoniya.
47002014	Asi badiischeesiinda gammiisa Aseetta, nea ghoadoabiiweasa aba naweeda Gristo aba hooseaneega, ak aba aseasa ghwadarda shearooda ng'andit bea fughareadaannyi aba hiji wassean.
47002015	Aba gideaba aseasa geewoschi shearooda ng'andit bea Gristo aba madeeda Aseetta, aba heeda fuga lalaan ea heeda fuga nirooda,
47002016	aba hichpa siih shearooda ng'andit gil ng'eada miyeeda ea ghwahitta miyeeda, aba hichpa siih nuut ea shearooda ng'andit ng'eada eaweega ea ghwahitta eaweega. Siida nilang'uuda ng'asheesu ng'eaha?
47002017	Aba gideaba aseasa meewuurjeewani buuneeda suurja saang'a, fuga sheahhiida ng'asheanda Aseetta; gagasa ewuurjeewana fuga mideawa doobiiwnatta, was fuga adaw Aseetta gadiyeeda, aba madeeda Aseetta iissa geebaloolli appadayda Gristo.
47003001	Asi sing'ng'eachchi giding'noodeaba geat gichcha? Ghana sigasayi gidagassiida buuneeda suurja barawajeega gwarsiinda jea ghapka heedeang'wa, ghana gwaleabu heedeang'wa?
47003002	Agooga gowoschi barawajeandeanya bea gwarsiinda, sing'oorsa jeesinga guroruunatkeagwa, biissa analaat nea ghoassoamwa buuneessean;
47003003	ak ghoahhiimu gideaba gowoschi barawajeanda leabu heeda Gristo sugoaneasa aseasa, meang'waarana galaamu geang'waara Gurorooda Aseetta majeek, ak ea miih badahuukka lagheanga gil geeng'oorsa badahuukka guroruunatka hang'oonyi bea buuneeda.
47003004	Nea geendeawi masaweega aba madeeda Aseetta aba naweeda Gristo.
47003005	Miih gideaba geahhiichchi geat aseasa gil aba gipkeatta ng'asheanda wassean gideaba gwaleabu heedeanya aseasa; hidoodeanyu gwaleabu heeda Aseetta,
47003006	aba gideaba niny dea nung' eammuusa eahuwa fuga gadiyeesa neajeedeesh, meng'oorsiina jeeda barawajeanda geang'waar aba jeeda Gurorooda; aba gideaba gissung'waar was deaweeda gaygwanuus, nea Gurorooda gagoona eaweega.
47003007	Asi ghamneawa deaweedeeda miyeeda, iissa ghafnya geaw jeeda barawajeega lagheanga, ghwaan nea gweadu gigheambiitta ak abeeda ea mang'ulla fuga Israeeli gheamamda Muusa aba gidameang'meang'da, amaduw ghwasuunya aba giduurji,
47003008	abeeda deaweedeeda Gurorooda ea majeefurda ak ea majeadeapta aba giigheambiitta hawi?
47003009	Nea iimida gigheambiitta jeeda deaweeda jea gweadu girgweaksiinda, abeeda deaweedeeda doobiiwnatta gagasa ghang'atta aba gigheambiitta.
47003010	Aba huumwa, appadaydeaba ng'asheesu, gidaghayi mideawa gigheambiitta ea mudugwandeawa gigheambiitta earahay, nea gweagu gigheambiitida adaraamiin.
47003011	Nea gitta suunyaan iyeadu gigheambiitta, abeeda gidajea ghwashng'u gaygwandeawa gigheambiitta haw muuchchi.
47003012	Ak iinukwa gendeawi rarooda, ng'asheanda uurjunu, ada abeeda gewoschi muranga,
47003013	nea mewuurjeewani Muusayda ghayi dukuta gheamamdaannyi ak abeeda ea mwadaaha muuchchi fuga Israeeli mudeanoodeaba gigheambiittida suunyaan.
47003014	Iiduw fugheerga nyaawa geanung' gahang'oonyiidi; aba gideaba eara askweareani damanda sissoamwana neajeedeaba garayi, gili sikkwealliisa uhuudean gudugwanda heeda, geaghus egeanda iguuyi siida sea Gristo.
47003015	Eah eara askweareani isissoamwa deaweedeeda Muusa geedukuta fugheerga nyaawa;
47003016	nea siida iiyamsa geaw Ng'uttamiida hean geegeanda gitta awiimiin.
47003017	Asi ghamneawa Ng'uttamiida Gurorooda, nea heeda mida Gurorooda Ng'uttamiida, gwanda giibaldeaba geaw.
47003018	Hean aseasa eesasean, aba gheamamda meedukuta, ng'ulla gigheambiitta Ng'uttamiida, siyam gawuurji sea niny ghang'eada gigheambiitta ea gagul gigheambiitta; aba gideaba ng'asheanji gwaleabu heeda Ng'uttamiida was Gurorooda.
47004001	Asi aba sareani, iinukwa gendeawi gadiyeeni aba baydeayda Aseetta, ghanyea meabealbeali.
47004002	Siheawi ng'asheega baspaseega, ea naweadinga ng'uyyeega; ak geaheawi gideaba gajeesna milmilanda ghana eyyamujeena sea ng'asheanda Aseetta, geaghus aba ng'asheega huumeanda surgu aba eeshpwara ak geaghwarji geat aba giliwas fughareemba siih aba madeeda Aseetta.
47004003	Ama deeppa giijasteanya miy afunyaat, ada abeeda geaghus afunyaat aba heedeaba fukka rodeadiin.
47004004	Aba sareani aseetteaba ng'eanyiini ninung' gang'oowiidi fughareenga fuga mandeawana masaweega, ak ghaweada deakta weeshinda giijasta miy mideawa gigheambiitta Gristo, nea niny gawuurji sea Aseetta.
47004005	Aba gideaba meerukkuuni ng'asheega badahuukkaasa aseasa geerukku gideaba Gristo Yeesu Ng'uttamiida, ea gideaba aseasa geewoschi soomjoogeagwa appadayda Yeesu.
47004006	Ak ea Aseetta gil dea ayi, “Nung'waada weeshinda ghoabwaay jeeda misaneeda,” nea niny ghoabwaay jeesinga guroruunatkaasa ak ghoadaw weeshinda fughareeda gigheambiitta Aseetta aba gheamamda Gristo.
47004007	Asi aseasa geendeawi gheaseeda aba jeeda haleanjeeda sigeeda, ak ghoahiimu gideaba uuri hawiin gwaleabu heeda Aseetta nea maleapna heedeanya aseasa.
47004008	Geesawaneasa aba naweadinga sean, ak ea mwasuunya uurjeangaasa; iissa geehirbabannyi, ak ghanyea meanyeahani;
47004009	geesawaneasa, ak ea meenung'useasa heeda; iissa geefutteeweasa ng'eanyi, ak ea meeshshealani;
47004010	galeagasean geesareenni badahuukkaasa miyeeda Yeesu, ak abeeda geattahaach eaweega Yeesu aba sasanuukkaasa.
47004011	Aba gideaba aseaseeni sindiin iissa geattaydaneasa enuusseasa galeagasean appadayda Yeesu, ak abeeda geattahaach eaweega Yeesu aba sasanuukkaasa jea gameewa.
47004012	Abeeda gagadiyi miyeeda aba sasanuukkaasa, nea gagadiyi eaweega aba sasanuukkeagwa.
47004013	Amaduw iinukkwa geendeawi gurorootta bea masaweegean geang'waar gideaba, “Ghaamwaschi, ak ghoaw gideabalooli,” earaseasa sumwaschi, ak ghoaw gissibalooli,
47004014	nea abeeda geanalli gideaba siida ghayi aduudu Ng'uttamiida was Yeesu, gaygoduunneasa earaseasa sea Yeesu ak ghwayiineasa mwadeadaannyi sea agooga.
47004015	Aba gideaba ng'asheega sean gaba badahuukkeagwa nea gidahadaatta dagheerjeandumeeda muuchchi, ghoahaada badiischeesiinda aba heeda fuga saang'a, aba gigheambiitta Aseetta.
47004016	Asi majeabealbeala. Earappeadi iissa gawosiidi sasanuunatkkaasa, iiduw guroruunatkaasa iissa gewweshiit giliwas eaweechcha.
47004017	Aba gideaba sawanadeedeanya sinyaschi gaba gheadi nuwaas ak gwasinneasa gigheambiitta haw manda gichchea eegala,
47004018	aba gideaba meeng'ulli haleanjeeda sidaah geaghus haleanjeetta meadaahaan. Aba gideaba haleanjeeda sidaah ghang'atta, nea haleanjeetta meadaahaan gwandeawa eaweega mammuudeana.
47005001	Aba gideaba geanalli beadi udahabeascheanji itteanya bea hiji bea muunda ng'eanyiidean eaweeda sinyarjeawa, gendeawi gheeda leabu heeda Aseetta, gheeda meesnana geattinga, ghaydit manda mudeanooda mida humng'eeda.
47005002	Aba huumwa aba hiji iissa geamnyaannyi nea geegasayi muuchchi eshshubeasa gibindida bea humng'eedean,
47005003	nea abeeda isishshubeasa gajeadaheasa nea meewosi dawiiri.
47005004	Nea damani duu eendana jeedeaba gheawiin, iissa gessiimi aba sawanadeeda; nea meakna gideaba majeekkwealeasa gil, gweagu gideaba gajeekkwealeasa muuchchi, ak abeeda gitta iissa ghamiin abeeda gayghwanukghta eaweega.
47005005	Nea siida ghayi sineasa appadaydeaba ng'asheanji ea Aseetta gil, amaduw gagoaneasa Gurorooda uurji raduutka.
47005006	Asi gewoschi daruuschi galeagasean; ak geanalli gideaba damani duwea majeekcheewi sasanuukkaasaan geewoschi sheageewa Ng'uttamiida,
47005007	aba gideaba geabeawi masaweega, nea meabeani deakta.
47005008	Asi edaruusiitta, ak abeeda ghang'wana geesheagiidi saseeda ak geppiidi ghoah sea Ng'uttamiida.
47005009	Ada endana ghoah ghana ea meendani, geesinnyi gissippurbuurji ak abeeda geehhoosannyi niny.
47005010	Aba gideaba gajeahitta eesasean madeeda hoorgeeda girgweageeda Gristo, ak abeeda gaba siisi nyas gidamiy ghanea gidamuyi, gawuurji gitta ghayi sin aba saseedean.
47005011	Asi, geanalli gissiwwaldi gheang'da Ng'uttamiida, iissa geaghurghurji buuneeda; nea gissuwuurjeewi ghwanal Aseetta, ak ghaararji gideaba analaat earaba jeesinga fughareengeagwa.
47005012	Ak aseasa ea meegwarseegwa geat gichcha geegasayi gideaba gajaghwara geat agooga appadahuukkaasa, ak abeeda ghoammuuschi ashaaha ng'asheegeaba fukka gwara geat aba madeeda buneedean nea miih aba jeeda guroroodaannyi.
47005013	Aba gideaba iinung'uleasa geeska, gweagu badayda Aseetta; ama sindeawi fughareangaasa, gweagu badahuukkeagwa.
47005014	Aba gideaba bariinyeega Gristo iissa gwasinneasa uurda aba gideaba aseasa sumwaschi gideaba siyagi ghayi ghami appadahuukka buuneessean; asi abeeda ea nimeewa sean.
47005015	Ak ghami appadahuukka buuneessean, ak abeeda fukka majeekcheewiin ea meabiideewana badahuukka nyaawa abeeda goobiideewa dea meah appadahuukka nyaawa amaduw geettuudu.
47005016	Ghang'eada ghamneawa, asi aseasa meesissiini siida wassean mureeda aba ng'asheega saseeda; earappeadi aseasa sinalli Gristo gideaba siida gil, amaduw ghamneawa ea mudea gissinaldi.
47005017	Nea siida iimida jeeda Gristo, ea niiw siideesh; haleanjeedeaba garayi ning'atta, ng'ulla, nihidu haleanjeedeashish.
47005018	Amaduw haleanjeessean gwaleabu heeda Aseetta, ghayi aduupchaneasa aseasa sea niny aba naweeda Gristo, amang'atta gagoaneasa gadiyeeda giduuupcheeda;
47005019	nea aba jeeda Gristo gooduupchi geaw Aseetta ng'eanyiida, ak ea mang'ulla gidiinyeanyeekka mida badahuukka nyaawaan ak gagoaneasa giijasta giiduupcheeda.
47005020	Asi geewoschi fuga sichcheakta bea Gristo, hean gamusiischooweasa Aseetta. Geemearmearanneegwa appadayda Gristo, ottuupcheewana geat Aseetta.
47005021	Appadahuukkaasa geanung' ghoaw niny ring'eeda nea niny ea mwanala ring'eeda, ak abeeda aba niny geahuuyi doobiiwnatta Aseetta.
47006001	Nea aseasa iisisinnyi gadiyeeda sea niny, hean geemuscheegwa gideaba adiiduw ghoanyaschi dagheerjeandumeeda Aseetta mwadaagha.
47006002	Aba gideaba gwayi, “Damanda sumwas gealeyseey iit, ak ghaweachcheey eaweetta lealeanooda.” Ng'ulla, ghamneawa damanda sumwasi; ng'ulla ghamneawa eaweeda lealeanooda
47006003	Meagassi eayiina naweemba siida wassean gichchea gwaruusa, ak abeeda eameedeaksiina gadiyeedeanya munyinda,
47006004	nea iisuwuurjeewi soomjooga Aseetta abeeda geaghwarji geat aba naweadinga sean, aba naweetta haw bea milkghteaydean, aba sawanaduutka, hang'ooynachcheekka habitkwajeega,
47006005	bayiiga, ghealooniga, gidumduumda, gadiyoojiga, ging'weernooda, jalooda;
47006006	ea aba alooheeda, ea fughareeda, ea gihang'ooyda, ea innyeanda jeeda, ea aba Gurorooda Ghaydit, ea bariinyeega huumwa,
47006007	aba ng'asheanda huumwa, ea aba uurda Aseetta; ea baditta doabiiw bea ng'uchcheeda mida geattinda dugwa ea geattinda ghaadaam;
47006008	aba mureeda ea nyootta mureeda, iisismaneasa ng'asheega munyas ghana eesmaneasa ng'asheega miyaas. Ak geenung' eahuuwa fuga rengani buuneeda nea geerukku huumeanda;
47006009	ak geewuurjeewi fuga meanala, nea geanaleasa muuchchi; ak geewuurjeewi fuga meewa nea gung'ulayi geewoschi majeekcheewi; ak geewuurjeewi fuga siyaaga ghoorjooda, ak ea menuussa;
47006010	geewuurjeewi fuga giisan, nea ghana gehoosannyi galeagasean; nea geewuurjeewi fuga barbari, nea ghana geepparuurji fuga saang'a; geewuurjeewi fuga mandeawana gil, nea ghana geendeawi haleanjeessean.
47006011	Ghuusigaasa sijaachchi aba heedeang'wa, ea fuga Goriinto; nea guroruunatkaasa ea nibareahiidi.
47006012	Aseasa meakghumeagwa, agooga ghoaghuumeegwa haleanjeetta oabwariinnyiin.
47006013	Aba yamitteaba geaw geabalooldi gili eabaloolli diibiga, oapwargiida guroruunatkeagwa.
47006014	Adiiduw ghoang'ng'waanyi geat sea fuga mandeawana masaweega. Aba naweeda mwadoabiiwa, aba gideaba gwanda dupcheemba naaha mida dageascheeda doobiiwnatta ea heheweega? Nuut gichcha gwanda rorochcheemba naaha mida dageascheeda weeshinda ea misaneeda?
47006015	Gwanda giyang'deayyeemba naaha dageascheeda Gristo sea Gidamuy? Ghana siida mideawa masaweega neada gaygwandeayeesa naaha sea siida mandeawana masaweega?
47006016	Neada gwanda neajeemba naaha dageascheeda gheada sibatta Aseetta sea gidamawosa Aseetta? Aba gideaba aseasa geewoschi gheeda sibatta Aseetta majeek; ak gawuurji ginnyaashta Aseetta nea gwayi, “Gaydeabiida jeannyaawa, nea gaydaneayeewa jeanyaawa, ak gaydoaw aniini Aseetta nyaawa, nea ghoaw saawa fugeasu.
47006017	Asi arinnana jeannyaawa, ak gohhelleewi geat saawa gwargu Ng'uttamiida, ak ea adoang'ng'waanyi gida mideawa ririnnyeanda; ak abeeda gaydadeagwa ghoah.
47006018	Gaydoaw Bwaabwa aba heedeang'wa, ak gajahuuwa agooga balloojigeasu ea haweegeasu, gwargu Ng'uttamiida mideawa uurda.”
47007001	Iinukkwa gendeawi hellesiini fugeasu abwariinyi, abeeda ghang'wana geehhuunnyi geat aba ririnnyoojiga sean bea saseeda ea gurorooda nea geemmajeekchi ghaydidanda aba gheawalmeeda Aseetta.
47007002	Ajanneasa guroruunatkeagwa, aba gideaba miyeettiiysiina eara siih, ak ea miyeang'ala siih seawshooda, ak ea miyeanyagaada aba hichpa siih.
47007003	Aniini mearukuni ng'asheanji aba girgweaksiindeang'wa, aba gideaba neabay dargu ammwadi gideaba agooga goondi jeeda guroruunatkaasa, iisimewuudayi ghana iisindeayi.
47007004	Ak geandeawi muraneandumeeda haw appadahuukkeagwa; ak gaydaghwar geaw muuchchi appadahuukkeagwa; ak ea naanyaschi hawdeayda. Earaba sawanaduutkaasa, aniini geahoosannyi muuchchi.
47007005	Nea eara damanda sihittaawi Makkedoniya, ghanyea mwanyasa sasanuukkaasa hawdeayda geanyaschi sawanaduutka aba gheatkweakka sean ak geeng'uchchi appwadaw, nea jiih gwanda muuwda.
47007006	Nea Aseetta, geanniida salgheang'da fuga giisan, gageanda salgheang'deanya aba hinnooda Ditto,
47007007	ak ea meakghusa hinnoadaannyi ghabwada geandeayda salgheang'da gawuurji gidaghayi ogeandeaydi salgheang'daannyi, gawuurji girrukuneasa bea gidoogassiidi, ea gidogiisandi, ea gidogassiidi weetteanyu, ak abeeda geahoosannyi muuchchi.
47007008	Aba gideaba earappeadi nanyareascheagwa aba barawajeandeanyu, maydagiisan aba gili (earappeadi neagiisannyi aba giliiin,) aba gideaba ghadaayi gideaba barawajeandida niinyareaseagwa, earappeadi gheadi nuwaasi.
47007009	Aba giduurji, neahoosannyi, nea meakna gideaba gogiisannyi agooga, gweagu gideaba geanung' agiisan ea eanung' aduukkuunana; aba gideaba googiisandi fuga bada Aseetta, ak ea mwageagwa lugooda aba badahuukkaasa.
47007010	Aba gideaba giseaneega fuga bada Aseetta iissa gweadu dukkuunooda eadu lealeanooda ak ea manda gichchea ghwanung' giisana, nea giiseaneega muunda ng'eanyiida gaygweadu miyeeda.
47007011	Asi ang'ulla badiini bea fuga bada Aseettean gaygwanyakneegwa naaha agooga, ak ea gassoomba naaha bea furoodeaba geediin, niih ana nyaras gil, niih hirbabandeemba naaha, bariinyeespa naaha, giidaydeaydeaba geaw bea naaha, ghoorjoomba naaha! Aba gheatkweakka sean noahhiimu geat gideaba mondeawani ramaseamba gil aba ng'asheanji.
47007012	Asi earappeadi eang'oorneegwean, mwang'waari appadaydeaba siitta adiiyiin, ak ea maba badaydeaba siitta sittiysean, geebaysiina gideaba bariinyeegeagwa aba heedeanya gajeattajiit aba heedeang'wa aba madeeda Aseetta.
47007013	Asi gegeandeawaneasa salgheang'da. Nuut aba geandeayda sigeandeawaneasa salgheang'da geehoosannyi muuchchi aba hooseaneega Ditto, aba gideaba fughareadaannyi noanung'unyi oagasean gafuuf.
47007014	Aba gideaba iyaaghwarji geaw aba madeadaannyi aba ng'asheanda wassean appadahuukkeagwa, ea maydabwaspwas; gaygawuurji haleanjeesean surukuneegwa huumwa gil, ak eara ghwaroodeang'wa bea geat ammadeeda Ditto ea niiw huumwa.
47007015	Nea guroroadaannyi iissa gwaritta damannyooji sean appadahuukkeagwa, iyapkaat mureedeang'wa bea oagasean, ea muuwda ea boodanda damanda oang'ng'waanyi niny.
47007016	Geahoosannyi, aba gideaba geandeawi masaweega muuchchi aba badahuukkeagwa.
47008001	Fugeaduupcheewi, geegasayi anala dagheerjeandumeeda Aseetta ghayi sihhiimu aba jeesinga ganiisajeega Makkedoniya,
47008002	nea aba jeeda simsimda ng'waan ea sawanadeeda, hean aba hawunda hooseaneega nyaawa ea barbarannyeekka nyaawa raanya ea nibaruur muuchchi nea goobal geat aba meatkweeda nyaawa.
47008003	Ak ghoadayda aba gidammuusta, ak gaydamuuwwu, ea ghwanaawda, aba gidagassiida saawa,
47008004	gamuseasa muuchchi eattaw gheatta jea gobareannyi gadiyeani bea weetta fuga ghaydidiin,
47008005	nea niih ea miih gidasirardi gil, ammwadi ghanyi ghoadaw geat Ng'uttamiida ea biissa aseasa aba gidagassiida Aseetta.
47008006	Iiduw geamiinnyi gheang'da Ditto nea geegasayi gawuurji gidaghayi bean ghoang'eatta, gagasa ghoahiit aba jeedeang'wa gadiyeeni mideawa dagheerjeandumeedean.
47008007	Ghamneawa iyoang'aldi aba haleanjeessean aba masaweega, ea rukunooda, ea fughareeda, aba jeeda guroroossean, ea aba jeeda bariinyeegeagwa aba heedeanya, asikteawana gideaba ghoang'aldi aba gadiyeeni bea dagheerjeandumeedean.
47008008	Asi geargu ng'asheanji nea miih gideaba geagonnyi digheanda, geagasayi asikteawana aba dagheerjeandumeeda buuneeda suurja ak abeeda bariinyeegeagwa earada gaygaba huumwa.
47008009	Aba gideaba noanalli dagheerjeandumeeda Ng'uttamiideanya was Yeesu Gristo, earappeadi baruuriin, hean ghabwarbwariit appadahuukkeagwa, ak abeeda aba barbarandaannyi ghoahuuyi baruurji.
47008010	Nea appadaydeaba ng'asheanji gadagooneegwa badiida: ghwahit muuchchi ghamneawa aba heedeang'wa gihiitteaba gitta gweayda heetta ng'attaan ak ea meakghusa sinooda gibwadi gassooda,
47008011	asi aba gidowosti hidaat aba gidoogassiidi gagasa gweatteayyi sea gidoahhiitti aba jeeda haleanjeeda ondeawi.
47008012	Aba gideaba iinyooh gwanda hidooda, abeeda gajeamwas aba gitta mideawa siidean, nea miih aba gitta mandeawaneani.
47008013	Aba gideaba mearukuni ng'asheesu ak abeeda ghwanyas fuga mwaatkwa hooseaneega nea ghoanyaschi agooga sawanadeeda,
47008014	iiduw aba ng'asheega giiyang'deyyeeda aba haleanjeedeang'wa ghamneawa ondeawi saang'a gagasa ghaweat fukkasa, ak abeeda haleanjeeda saang'a mideawa ghaweadeagwa iyoogasayi, ak abeeda gaygwanda giyang'deayyeeda.
47008015	Gawuurji gissung'waarda gideaba, “Siida awaam ea ghwasaang'anyiit maburda gil, nea dea awaam geang'ay mwasunyeawana gil.”
47008016	Gagasa eebadiischeesa Aseetta iin jeeda Ditto gassoodida eandeawi aniini aba weetteang'wean.
47008017	Aba gideaba niny mwakghusa ging'ng'ooyda ng'asheandeanya, niny abeeda gagasa muuchchi hinnooda heedeang'wa aba uhuudaannyi.
47008018	Hean gechcheagu niny sea orjeediyya nigeawiit iitta aba rukkwiideayda Giijasta miy aba jeesinga ganiisajeega seaniin;
47008019	ak ameakghusa niih akghwahit, niny ghwaloat ganiisajeega ak geanung' etteayeewana damanda sibeawi eesnanaa gadiyeedeanya bea bariinyeega, aba gigheambiitta Ng'uttamiida ak ghoaw gwadeagooda gitta miy gasa jeesingaasaan.
47008020	Ak ea meagassi gideaba gaygwarukuna siih badahuukkaasa ng'asheega munyas appadayda gimmuusta sugu ak gang'ula gisilachchiida haleanjeeda,
47008021	nea geeshsheedi ghanyi eapkaada ng'asheega miyaas, nea miih ammadeeda Ng'uttamiida gil akghwahit, earaba madeeda buuneeda.
47008022	Hean geechcheagu sea saawa oorjeediyya nigeawiit eesimsim ak geadaayi gideaba aahiidaat aba haleanjeesaang'a, ak ghamneawa ea hidaat muuchchi ea ghang'alda appadayda masaweegaaschi adareemshi aba heedeang'wa.
47008023	Asi aba iitta Ditto, niny bareannyeandeanyu ak ea siida easnuudayeewi gadiyeeda appadahuukkeagwa gil; nea gabiissa gagasa iitta fuga siduupcheewi, saawa fuga ajeagu ganiisajeega, ak ea gigheambiitta Gristo gil.
47008024	Asi oahhiimda aba madeeda ganiisajeega, bariinyeegeagwa ea gissughwardi geat appadahuukkeagwa aba heedeaba fiisu.
47009001	Asi ghamneawa ghwaraanya aba heedeanyu gideaba geang'oorneegwa iitta haleanjeeda sisappa geadi jea eattaw fuga ghaydidi,
47009002	aba gideaba ghaanalli gidowosti hidaat, ak ghaaghwari geaw appadahuukkeagwa aba heeda fuga Makkedoniya, nea gideaba fuga Akkaya ahidaat ghang'eada nndeara; iiduw gidoogasayi eanimajeek fuga saang'a mwaatkwa.
47009003	Iiduw geajeagu fuga eaduupcheewi ak abeeda amoawa ghwaroodeanya bwaageat appadahuukkeagwa gidamwadaagha aba ng'asheanji, ak abeeda gowoschi hidaat, gawuurji gidearukuteaydi jea awuurjeewana;
47009004	amaduw nea ghawunnyi nea geadeani fuga Makkedoniya, ak ghaahidu nea mowosi hidaat, gajeappwaspwaseasa, ak abeeda ea mwajeammuusa eerukuna gil appadahuukkeagwa, aba damani sindi jeeda masaweegean.
47009005	Hean ghadaayi gideaba ghwadoabiiw rekusiinda fuga eaduupcheewi ak ghwahidu heedeang'wa goshooynanean, ak gabean gwasin gitta sugu ghayi ohelleesiin, ak gagasa ahidaat ak ea mawuurji gissidiing'sa gawuurji gissittaydaawa masooda.
47009006	Asi gaydargu ng'asheanji: siida hista gea ng'ay gayghwalach gea ng'ay, nea siida histeawa innyeanda jeeda gayghwalaja innyeanda jeeda.
47009007	Daba siisi sinda gadiyeeda gidagassiida aba uhuudaannyi, adagwasin nea magassa ghana eediing'sa, aba gideaba Aseetta ghabwariiy siitta adayyiida haleanjeeda aba jeedeeshiini.
47009008	Nea Aseetta ghoammu ghoannyiideagwa ghawooda, ak abeeda gondeawi agooga heluutka haleanjeessean aba galeagasean abeeda ghoannyiideagwa muuchchi aba giliwas gadiya miy.
47009009	Gawuurji gissung'waarda bea gideaba, “Nidaarda, ak ghoadaw fuga barbari; doobiiwnattaannyi gayghwashng'u damanda manda mudeanooda.”
47009010	Nea siida adaw mmbeyooda siida jea gwahista ak ghoaw mukkattee ghoaw hamitta gaygagooneegwa ak gwalakkuuneegwa haleanjeeda ak ghwanung' ghoahaada booga aba doobiiwnatteang'wa,
47009011	Gajeenung' abaruura aba naweadinga sean abeeda gwannyeaniidi jeesingeagwa muuchchi, nea aba naweedeanya gayghoadaw Aseetta badiischooda;
47009012	aba gideaba gadiyeeni maygabeachchi gideaba gayghaweat fuga ghaydidi aba gidagasa, gayghwanung' gabadiischeesa buuneeda Aseetta muuchchi ea ghwanaawda.
47009013	Aba simsimdeaba gadiyeeni, gajoakghambiida Aseetta aba mureedeang'wa aba masooda Giijasta miy bea Gristo, ea appadayda innyeanda jeesingeagwa oattawji saawa ea buuneessean;
47009014	nea saawa ghamwaash Aseetta muuchchi appadahuukkeagwa, aba dagheerjeandumeeda naawda mida jeedeang'wa.
47009015	Ebadiischeesiina Aseetta aba gidagooneasa meammuusi rukunoodean!
47010001	Aniini Baulo, geamuscheegwa nea gabwageaw, aba garbabanda ea ng'eeninda Gristo, nea iissa geawoschi ng'eeni aba gheanyangeagwa, nea iyeawoschi sheageewaneegwa geawoschi daruus!
47010002	Asi geamuscheegwa gideaba isindeayi ea mwahiimni dargooda aba gitta amwaschiin ak geahiimsi fuga rar gideaba aseasa geayaachchi geeshta ng'asheega gasa ng'eanyiida.
47010003	Earappeadi sindi ng'eanyiidean aseasa meeng'uchcheewani fuga mida ng'eanyiida,
47010004	aba gideaba dabitteanya sing'uchcheatti maba saseeda suuh gwandeawa uurda Aseetta ak gwanyarja uurda lugooda.
47010005	Ak geenyarji fughareenga sean gasa godiing'u geat appadayda fughareeda Aseetta, ak geaghaschi giliwas fughara ak abeeda gwasissa mureeda Gristo,
47010006	nea geewoschi hidaat eayaagana ghoorjooda fuga manda mureeda, damanda hida mureedeang'wa.
47010007	Ang'ulla haleanjeeda mida madeeda gheanyangeagwa. Siida iirar gideaba gaba Gristo ea dapkaattunu niny gideaba niny siida Gristo, adabeeda earaseasa gewoschi.
47010008	Earappeadi aghwarji geaw gilimwanang'iin aba gheambalmeeda sindeawi, ghayi goaneasa Ng'uttamiida ak abeeda gedeekneegwa nea miih gideaba gajeenyarjaneegwa, ghanyea majeappwaspwaasan.
47010009	Meagasi eadaah gideaba geagasayi deamuuweagwa aba barawajeega.
47010010	Aba gideaba gwayeena, “Barawajeegaaschi eadurmani nea gwandeawa uurda nea saseadaannyi iimida hiji ea ng'arng'ar, nea eara girgweageadaannyi geefool.”
47010011	Fuga sunu gagasa ghwanal gideaba ng'asheega surgu aba barawajeanda damanda meandeewani hiji, iissa geesinnyi iimida hiji.
47010012	Miih gideaba geegasayi eebadaksiina eahhaadana geat fuga gwara geadi ghana eegalana geat fuga adiing'ng'u geat gil. Hean nea gaba siisi adeena geaw niirja, ak gaba siisi gala geaw niirja, ak ghanyea manda ginnal.
47010013	Ak aseasa ea mwajeaghwara geat ea ghwanaawda, geaghus gheadeendida goaneasa Aseettean, nea gideaba gajeammuusa eahinna heedeang'wa gil.
47010014	Nea meattaardani geat ea ghwanaawa gheadeendeanya, nea eara gwasa ghanyea miyeahinna heedeang'wa; aba gideaba geewoschi fuga madeeda asheeda ghwahidu heedeang'wa nea geeyeadu Giijasta miy bea Gristo.
47010015	Nea mwajeaghwara geat ea ghwanaawa deascheeda aba sawanadeeda buuneessuurja gil; abeeda gendeawi rarooda gideaba gaygwaheedu masaweegeagwa gagasa gwaheedu gadiyeedeanya aba jeedeang'wa,
47010016	Ak abeeda gajeammuusa erukkwiida giijasta miy aba daroorakka suurja sheageewaneegwa, nea meaghwari geat aba gadiyeeda ning'atta sinooda aba jeemba madamnyeamba siih nuut.
47010017	“Neada siida ghwargeaw, ghaghwarageaw Ng'uttamiida.”
47010018	Aba gideaba miih siida gwarageawiini gil jea eamwas geaghus siitta jea ghaghwar Ng'uttamiidean.
47011001	Gideaballi ghwanyawa ghoamilikghti lendeedeanyu gilimwanang'. Amilikghta sea aniini!
47011002	Aba gideaba aniini geashisseegwa ghaang' aba shidoodeaba ghaang' bea Aseetta, aba gideaba neanyearriiseegwa Gristo ak ghaadaydaneegwa awuurjeewana sibeeda miy weesa ng'eedeanagi.
47011003	Iiduw ghabealli, gawuurji gidaghayi renganniida ichchibooda Haawa aba milmilandaannyi, gajeehutteawi fughareengeagwa ak ghoanung'waadi doobiiwnatta ea alooheeda Gristo.
47011004	Aba gideaba iihidu siinuut ak gwarukuneegwa Yeesu nuut nyooh ea miih dea ghayi sirukkuneegwa, ghana oang'ng'waanya guroroonnuut mawosa dea oang'ng'waanyi, ghana iyoamwaschi giijasta miy nuut mawosa dea ghayi oamwaschiiin, abeeda goosissi mureeda gitta.
47011005	Aba gideaba ghaaghanyi manda gidashoadeawanaan aba gidamideawa giijasoodiga hees.
47011006	Earappeadi aniini eawoschi siida moammu gabalooliin, niih miih gideawuurjeewi aba fughareeda gil; naweadinga sean sinung'unyi ghwadaajiit ng'asheesu aba heedeang'wa aba haleanjeessean.
47011007	Heappi aniini neasinnyi ring'eeda iyayaachchi geaw ng'eanyi ak abeeda geakghambiideegwa, aba gideaba ghayi gearukkuneegwa giijasta miy bea Aseetta nea moattaydani gili?
47011008	Nareachchi ganiisajeega suuk haleanjeeda nyaawa goonan saawa ak abeeda ghaweachcheegwa.
47011009	Nea aniini damanda sindeayeewi nea geegasayi weettean, ghanyea miih dasawan siida wassean, aba gideaba haleanjeeda eagasayi gagoonan fuga eaduupcheewi leabu Makkedoniya. Ak geahelleewi geaw haleanjeessean ak ea measawaneegwa aba gidawassean.
47011010	Ak gawuurji gidabiideatta huumeanda Gristo jeedeanyu, ghanyea manda siida jea gwadukutta ghuutteanyu aba ghwaroani bea geawiin aba daroorakka ng'eanyiida Akkaya.
47011011	Abwanaaha? Gweagu gideaba mwabwariinyeagwa agooga? Ghwanal Aseetta gideaba ghaabwariinyeagwa!
47011012	Nea gideagasayi dasin gaydasin, ak abeeda ghabwaanyi ng'asheegeaba fukka gasa aba jeeda gadiyoojiga nyaawa bea ghwarjeedean gwasinda gadiyeeda gidasisindi aseasa.
47011013	Aba gideaba fuga uurji suuh giijasoodiga ng'uyyeega, nea iissa gwasin gadiyeeda aba rengaweega, fuga iissa ghwayamgeat ak gwasin geat giijasoodiga Gristo.
47011014	Ak ea mayghaham fiih ng'eanyi, aba gideaba eara Shattaani iissa ghwayamyam geaw gawuurji malaykajeanda weeshinda.
47011015	Adabeeda ea miih ng'asheanda haw gil gideaba eara soomjoagaaschi earaga iissa ghwayam geat ak gawuurji soomjooga doobiiwnatta. Huydeanda nyaawa gaygawuurji sea gadiyoojiga nyaawa
47011016	Asi geargu gichcha gideaba, adaghwanung' siida doaw gili eawoschi dasha; earappeadi oanung' dasunuun, amwastanaan siittasha, ak abeeda earaniini ghaaghwarji geaw gilimwanang'.
47011017	(Ng'asheega eargu mearukuni aba gheambalmeeda Ng'uttamiida geawuurjeewi siida dasha, aba jeedeaba ghwarooni bea geaw ararji;
47011018	nea fuga saanga iissa ghaghwara geat haleanjeeda ng'eanyiida, ak earaniini gaydaghwar geaw.)
47011019	Aba gideaba hooseaneegeagwa ghamilikghta fuga dasheahi, nea agooga gowoschi weaghoodi!
47011020	Aba gideaba iissa ghoamilikghti eara siida nung' ahuuwa ging'ng'oonyanga ghana ghwanukghutaneegwa, ghana ghwanyagaadawaneegwa, ghana ghwayiineegwa heettiyeada, ghana ghwalas gheamamuunatkeagwa.
47011021	Aba baspaseegeasu, gaydayi, aseasa geewoschi ng'arng'ari aba ng'asheanji! Nea gidawassean ghwara geaw siida gaydaammu earaniini gaydaghwara geaw, geabalooldi siittasha, earaniini gaydaammu daghwara geaw gitta.
47011022	Saawa ea fuga Ebraniyahi? Earaniini geawoschi. Saawa fuga Israeeli? Earaniini geawoschi. Saawa jeatta Abrahaamu? Earaniini geawoschi.
47011023	Saawa soomjooga Gristohi? Gharaanyi aniini, geabalooldi siida geeska, biissa gaba gadiyeeda haw, gharaanyi muuchchi aba ghealooniga, bea bayiiga meammu eyiida, nea ghariikghti aba miyeeda galeagasean.
47011024	Aba heeda fuga Yahuudi naanyaschi bayiiga niba muut niaanyaschi bayi haradam shoada akkalealla.
47011025	Subwaranaan fuga Ruumi ng'aritka niba samwagu; ak ea sufuttewean lagheanga nubwagi. Ak ea ninyar maleambooda niba samwagu; ak geabiidi jeeda basooda eawa ea askweari;
47011026	aba bareannyeekkeasu bea galeagasean, iissa gwaramaknean guldeayda ghealooniga iissa geashageadi aba fuga areedi buuneeda haleanjeeda, ak geashageadi aba emeedeanya, ak geashageadi aba emoojiga, ak geashageadi aba mujiini, ak geashageadi aba dareapcheeda, ak geashageadi aba jeeda basooda, ak geashageadi aba fuga eaduupcheewi bea ng'uyyeega,
47011027	aba sawanadeeda ea deawiitmeeda, ea ging'weernooda galeagasean bea eawa, aba jalooda ea muwooshta, iissa ahoaghuut ea meandeawani hamitta, aba jeammeeda ea ng'ayinda hang'weakka.
47011028	Ea mabeachchi ng'asheesu, gwanda eara ng'asha suuk appadaydeanyu bea galeagasean, nea machmajooda ng'ullooda ganiisajeega seani.
47011029	Ak ea ng'eaha gil siida ng'arng'ar, ak amwang'arng'ariidi aniini? Ak ea ng'eaha siida sinung' ghoabeada, ak amwanyareasi aniini?
47011030	Imisean ghwaroodeaba geaw, gaydaghwara geaw haleanjeeda ahiimu ng'arng'arandeanyu.
47011031	Aseetta was Bwaabwa Ng'uttamiideanya was Yeesu, ninnyeeda ghayi sibadiischeesa ea ghoaw damanda manda mudeanooda, ghwanal gideaba mearukuni ng'uyyeega.
47011032	Abeeda aba hoowa bea Dameskiin sugoochcheanda mida hing'eadayda sugoochcheanda haw bea ng'eanyiida Aretta abeeda gafur mujiineeda Dameski ak abeeda ghoang'ng'waanyan,
47011033	ak gearrarang'dawaan sooscheanda ak gessiigan seawadeeda ghamarda, ak ghadaraamnyi geattingaaschi.
47012001	Asi gaydaghwar geaw; earappeadi manda gichchea danyagaadawa, ak gajeahhiimnaan nea geattahaach Ng'uttamiida.
47012002	Aniini ghaanalli siyagi aba jeeda Gristo nea aba jeemba gweannyeew damanang'wan geayaat ea ehhiitta humng'eedeaba samwagu, ada gwandeawa saseeda ghana ea mandeawana saseeda aniini mwaanali, ghwanal Aseetta.
47012003	Ak ghaanalli gideaba siisi geng'ng'ooysa Nyeamus, ada gwandeawa saseeda ghana ea mandeawana saseeda aniini mwaanali, ghwanal Aseetta,
47012004	ak gwandeawa haleanjeeda meammu eergu, biissa ea moommu siida rukunooda.
47012005	Appadaydeaba siisi gaydaghwar geaw ama duukku badaydeanyu ea mwammuusi daghwar geaw, geaghus appadayda ng'asheega ng'arng'arandeanyu.
47012006	Aba gideaba inyeeda ghwanyawa geagasayi daghwar geaw, gwachchi ea maydawos dasha, aba gideaba gaydargu ng'asheega huumwa. Iiduw ghang'ng'waanyi geaw, ak abeeda ea manda siida jea ghoapkaat gil appadaydeanyu ea ghang'al gitteaksa heedeanyu ghana gwayiing'sa heedeanyu.
47012007	Ak goheellewean ghwaroodeaba geaw aba seang'ayda dagheerjeandumeeda sittahaach, ak geegoonan aniini halaghweeneeda aba saseeda, giijasoochcheanda Shattaani, ak goodeawiidan, ak goheellewean ghwarjeeda.
47012008	Niba samwagu geamuschi Ng'uttamiida appadaydeaba ng'asheanji, ak abeeda ghang'amwanaan;
47012009	ak gwayeeshshinean niny, “Dagheerjeandumeedeanyu ghoahiinnyi, aba gideaba uurdeanyu iissa gamajeegiit aba jeeda ng'arng'aranda.” Ak gaydahoosan muuchchi iyaaghwari geaw ng'arng'arandeanyu, ak abeeda gobiida uurda Gristo badaydeanyu.
47012010	Appadayda Gristo, asi, naahiichchi aba ng'arng'aranda, ea giing'weakka, ea sawanaduutka, ea ghabasta, ea habitkwajeega; aba gideaba damanda eawosi ng'arng'ar, hean geawoschi majeek.
47012011	Nadashahiichchi! Ak ghoanung' agooga dasnu, ak gahaguuwan gideaba gajagwarsean agooga. Aba gideaba meawosi mwanang'eawa giijasoodiga suurja hees, earappeadi meawosi giliin.
47012012	Nea gwadeagwajeega giijasoochcheanda huumwa sisin aba jeedeang'wa aba milikghteayda sean, aba gwadeagwajeega ea deamdeamanga ea gadiyoojiga hees.
47012013	Iiduw ea nishoadeewaneegwa naaha ea eemowuurjeewani ganiisajeega suurja, geaghus gideaba aniini miidasawaneegwa? Asamsean appadaydeaba ramaseanji!
47012014	Niih ghamneawa deaba samwagu nea geawoschi hidaat aba wunooda heedeang'wa. Ak ghanyea maydoaw sareenda, aba gideaba miidagasa haleanjeedeang'wa, ghaaghuschi gassoodeang'wa agooga; aba gideaba mammiissiina diibiga gideaba gaygoodiiwsheesa ghweaniga nyaawa, ea gheamadiga nyaawa, geaghus godiiwsheesa ghweaniga ea gheamadiga diibiga nyaawa.
47012015	Nea aba gideahoosandi aniini iyeagadiyeatti nea gegadiyeettanean, appadahuukka guroruunatkeagwa. Asi iyaabwariinyeegwa muuchchi, abeeda gajeabwariinyan gilimwanang'i?
47012016	Asi eanung'waada gwasnu, aniini miidasawaneegwa, geawoschi milmil, ak goyeenyi, ghawaamnyeegwa aba ghasooda.
47012017	Neada ea mwaanyagaadawaneegwa appadahuukka fuga eajeagu?
47012018	Ghayi geareekusi Ditto nea geayeeshshi una, ak geajeagu orjeetta bea giyeanyean sea niny. Neada Ditto ea ninyagaadawaneegwa aba gili? Neada aseasa ea meegadiyeattani Guroroodida? Neada ea meallabwaadani geeshangiga?
47012019	Ghoang'ng'wa apkaada gideaba geefurji geat aba heedeang'wa? Niih ammadeeda Aseetta geebaloolli aba jeeda Gristo, nea aba sean gedeegu bariinyeegeagwa, fuga abwariinyi.
47012020	Aba gideaba ghaawalli dahidu ak ea moowuurjeewani gideagassiidi dahidu nea goowuurjeewi, ak ea moahiimni nea geewuurjeewi gitta moogassiidaniin; ea gideaba gwadeeppa gwanda jaliida, geawunda gheang'da, ea nyarasta, shidoodeaba ghaang', giheakteayda, soomeanda baloolda, rengaweega ea deakghuyandeeda.
47012021	Aniini ghaawalli gideaba gajiiduw iyaawunnyi gichcha gayghwahiing'naan Aseetteanyu aba madeedeang'wa, ak abeeda geagiisannyi appadahuukka fuga saang'a ghayi sin ring'eeda ammwadiin ak ea miih gwaduukkuuna munyinda, ea munyinda, ea hiseadayeandumeeda ghayi sineadayyi.
47013001	Niih deaba samwagu gil aba wunooda awunnyi heedeang'wa. Gidinyeanda wassean gayghwadajiit aba ghuusispa mushoodi iyyeenya ghanea samwagu.
47013002	Asi geareekusi fukka ghayi sin ring'eeda ammwadiin sea buuneessean, ak ghamneawa geareekusi saawa earea meandani hiji, gawuurji gidaghayi easindi damanda eandeawi hiji aba hinnoodeanyu bea iyyeenya, bea gideaba iyaawunnyi gichcha ea maydaaghu saawa,
47013003	iiduw nea gogaseadayi asikteawana gideaba Gristo balool aba jeedeanyu. Niny miih ng'arng'ar aba heedeang'wa, niny gwandeawa uurda aba jeesingeagwa.
47013004	Aba gideaba niny ghayi gengoor aba jeeda ng'arng'aranda, ak gobiideewa uurda Aseetta. Nea gewoschi ng'arng'ari appadaydeaba niny, amaduw nea gagadiyeeseegwa gajendeayeena sea niny aba uurda Aseetta,
47013005	Asi asawsiina geat agooga, adaaha ea ghoang'ng'waanyi masaweegeagwa. Asma geat, agooga. Ghana moanali agooga gideaba Yeesu Gristo gwanda jeesingeagwa? Geaghus aba huumwa araanya gideaba gajeesmeegwa!
47013006	Ak ghaararji gideaba gajanala gideaba aseasa miyearaanya.
47013007	Iiduw geamoashchi Aseetta ea moosni ng'asheanda muy, miih gideaba geegasayi eadaheasa gideaba sismeasa gil, geegasayi asna ng'asheanda doabiiw, earappeadi suwuurjeewi aseasa fuga raay.
47013008	Aba gideaba meammuusi eesna ng'asheanda wassean yamuuji sea huumeanda, geaghus eesna ng'asheanda was huumeanda.
47013009	Aba gideaba geehoosannyi isuwoschi ng'arng'ari ak gondeawi agooga uurda. Gissumwaashchi Aseetta gideaba gagasa amajeegiitta.
47013010	Ghang'waarji barawajeanji nea geawoschi sheageewaneegwa, nea geabaysiini gideaba iyaawunnyi ea mwang'waaniidi aba uurdeanyu bea gheambalmeeda ghayi goonan Ng'uttamiida jea dadeekna nea miih dea nyarjeawda.
47013011	Aba huuydeanda, abeaha seayu fugeaduupcheewi. Asna naweadingeagwa, ayiinya gideargu, daba siisi mwas nuut, abeaha weayda, ak abeeda Aseetta mideawa bariinyeega ea weayda gaygoobiida heedeang'wa.
47013012	Okkatta geat aba samoodeaba geat ghaydit.
47013013	Ghoaghadeagwa fuga sean ghaydidi. Dagheerjeandumeeda Ng'uttamiida was Yeesu Gristo, ea bariinyeega Aseetta ea bareannyeeda Gurorooda Ghaydit gagasa andeawana oagasean.
48001001	Baulo giijasoochcheanda, nea maleapna heeda buuneeda ghana gwasku naweeda siida, gwasku heeda Yeesu Gristo ea heeda Aseetta was Ghweanda, ak gooduunna niny jeeda miyeeda,
48001002	ea oorjooga giyeanya sean eandeawi, Aba heeda ganiisajeega mida Galattiya:
48001003	Gagasa anyasa dagheerjeandumeeda ea hoyyooyda leabu heeda Aseetta was Bwaabwa ea Ng'uttamiideanya was Yeesu Gristo,
48001004	nea gabeagu geaw aba riing'eagaasa ak gwalealnaneasa aba jeeda seaygean bea ghamneawa munyasiin, gawurji gidagasiida Aseetta was Ghweanda;
48001005	niny gwandeawa gigheambiitta ea ghoow damanda manda mudeanooda. Amin.
48001006	Aniini nihamwan ng'eanyi aba gidoobay anung'usiinda heeda dea ghayi guurneegwa aba jeeda dagheerjeandumeeda Gristo ak gooyamsi geat giijasta miy nuut,
48001007	miih gideaba gwanda giijasta miy nuut gil, iiduw gwanda fuga mwaatkwa adeawiideegwa nea gagasa ghoaschoorda giijasta miy bea Gristo.
48001008	Duukku aseasa ghana malaykajeanda humng'eeda, iirukneegwa giijasta wassean mawasa dea ghayi sirukuneegwa, gagasa eamwaashta.
48001009	Gawuurji gidagwachchi sibean eerukna, ak eara ghamneawa geergu gichcha, gideaba siida wassean irukuneegwa giijasta mawosa dea ghayi oadeapti, gagasa eamwaashta.
48001010	Neada goaghayi gili eagasayi dashiit buuneeda, ghana Aseetta? Ghana eegasayi deahoosan buuneeda? Asi iiduw deahoosani buuneeda, ea maydoaw soomjeanda Gristo.
48001011	Oorjoogiyya geagasay gideaba gajanala gideaba giijasta miy ghayi earukwiidi maleapna heeda buuneeda.
48001012	Aba gideaba mwaanyasani hichpa siih, ak ea moanalaan siih, gwaleabu naweeda giidaheachta Yeesu Gristo.
48001013	Agooga noayiinyi iitta ghayi bea giibindeanyu aba jeeda diineeda fuga Yahuudi gideaba geasawannyi muuchchi fuga Ganiiseeda Aseetta nea geagasayi dalas uhuuda;
48001014	ak geandi mwadi aba ng'asheega dineeda Yahuudi ea dadaraam fuga seaygeedeanyu aba jeeda buuneedeanyu, al geabiissi dawos ng'waan aba searoojiga ghweanigaasa.
48001015	Hean iiduw nea niloadaan Aseetta nea miyeejiilan, ak gaguurnean aba dagheerjeandumeadaannyi,
48001016	ak geanung' ghoahimnaan Balleandaannyi, ak abeeda geerukkwiidi aniini iittaannyi aba jeeda emoojiga, aniini mwaawunani saseeda ea foojeanda,
48001017	ghana dascheang'da dawa Yerusaleemu heeda oorjooga asheedeawean ghoaw giijasoodiga, aniini geawi ng'eanyiida Araabiya; ak geabiigu Dameski.
48001018	Ng'atta gweannyeew samwagu, geawi Yerusaleemu dabareessa Gefa, ak geabiidi gheannyi eawooji damwanamuut.
48001019	Ak ea manda giijasoocheanji naadaay nuut geaghus Yakkobo oorjeeda gheamatta Ng'uttamiida.
48001020	(Nea ng'asheega eang'oorneegwa, aba madeeda Aseetta miih ng'uyyeega gil!)
48001021	Iiduw geawi meatkwajeega ng'eanyiida Siriya ea Gilikkiya.
48001022	Nea abeeda ea miih ghwadaahan aba gheanyanga fuga Ganiisajeega Gristo mida Yudeeya;
48001023	Gabeachchi gideaba ghwayiiy iitta gideaba, “Siida ghayi sawaneasa ghamneawa gwarukwiida giijasta miy bea masaweegiga ghayi gasa ghwalas uhuudean.”
48001024	Hean geekghambiit Aseetta aba badaydeanyu.
48002001	Hean ng'atta gweanyeew damwana ang'wan geabiikti dascheeng'da gichcha dawa Yerusaleemu nea geadeayeewi Barnaba, ak eara Ditto geadeayeewi.
48002002	Hean ghascheang'di aba giidaheachta; ak ghayiinnyi madeennyaawa (ak ghayiinnyi aba makcheameeda madeedeaba fukka siiwwal gheanyangean) giijasta miy earukwiidi aba jeeda eemoojiga, amaduw ea mwafwaji ghana dafwach mwadaagha.
48002003	Ak eara Dittoyda eadeayeewi earappeadi siida emeeda Yunaani gil, ea miyeediing'sa eaditta giyyiilda.
48002004	Iiduw appadayda oorjoogiyya bea ng'uyyeega siyeanna makcheameeda, ahuudaan ak ghamwaal giibaldeanya bea geat aba jeeda Gristo Yeesu, ak gagasa ghwaadeasa jeeda soomjeandumeeda,
48002005	dukku aseasa eameamwasi itta nyaawa eara gilimwanang, aba gideaba geegasayi goobiida heedeang'wa humeanda gijasta miy.
48002006	Nea ng'asheega leabu heeda fuga siiwwal gheanyangean nea geanung' ghoaw giliin (aba heedeanyu mwayamwa gil; aba gideaba Aseetta mashiitta buuneeda) fukka eayeennyi, fuga siiwwal gheanyangean manda gichchea gooheannean aniini;
48002007	hean iiduw gwajeeng'u saawa gideaba sugoonan darukkwiida giijasta miy aba heeda fuga meayada giyyiilda, gawuurji Betro gwarukkwiida giijasta miy aba heeda fuga siyaat siyyiil
48002008	(aba gideaba siitta gadiyi sea Betro aba gadiyeeda giyyiilean gagadiyi eara niny aba heedeanyu appadayda emoojiga),
48002009	iiduw nea ghwanyas dagheerjeandumeeda ghayi sugoonan, Yakkobo ea Geefa ea Yohaana, siiwwal gheanyangean, gagoonan sea Barnaba geattinda dugwa bea weechcheeda, bea gideaba gajeeweaya heeda fuga emoojiga nea gaweay saawa heeda fuga siyyiil;
48002010	ak goopkanneasa gideaba eepkaada fuga barbari, was gitta easawani aba gasooda sinoodean.
48002011	Iiduw nea ghwahidu Geefa ng'eanyiida Antiyokkiya, geawoowsi niny aba gideaba niny ghamiinaada nea niidiiyi.
48002012	Damandida miih ghapkaana fiisu ng'ay ajeagu Yakobo, abeeda goombuuchchi sea fuga emoojiga; ama iiduw nea ghapka hean ghwanung'waada gimbuchcheeda ak gabiikta bwadaw ak gooheeli geaw aba gideaba ghwoawal fuga siyyiil.
48002013	Ak eara fuga mwaatkwa bea Yahuudi ghwayamgeat sea niny, eara Barnaba iiduw ghwaat geeshta nyaawa aba gimmiinoodeaba geat.
48002014	Iiduw nea ghadaayi gideaba fukka madoobiiwsiina giijasta miy bea huumwa, geayeeshshi Gefa aba madeeda buuneessean, “Earappeadi uwosi siida Yahuudi, ak gibiideatti siida emoojiga nea muwuurjeewani siida Yahuudi, gayding'siindaan siida emoojiga gideaba gaygobiideatta siida Yahuudi?”
48002015	Aseasa, bean eewosa fuga Yahuudi aba jeatta ak ea meewasi fuga emoojiga bea ring'eega,
48002016	nea geanalli gideaba siida majeattaw doobiiwnatta aba sinnooda deaweeda, geaghus aba masaweega Yeesu Gristo, aseasa ghayi geamwaschi Gristo Yeesu ak abeeda geegoaneasa doobiiwnatta aba masaweega Gristo, nea miih aba sinooda deaweeda, aba gideaba aba sinooda deaweeda manda siida jea eattaw doobiiwnatta.
48002017	Ak aseasa isigakkiisi geat doobiiwnatta aba madeeda Gristo, geadaa gideaba geebea ring'a, heappi Gristo niiw siida gadiyeeda bea ring'eeda? Manda!
48002018	Aba gideaba iyaadeaschi gichcha ng'asheekka ghayi eanyarjiin, ghahiimu gideaba aniineessean geandeawi gidinyeanda.
48002019	Aba gideaba aniini aba naweeda deaweeda geameewsi deaweeda, ak abeeda geandeawi Aseetta.
48002020	Geengooran sea Gristo, ak geawoschi majeek ak ea miih aniini gil, Gristo eamajeek aba jeedeanyu, ak majeeknatta eandeawi ghamneawa aba saseeda, geandeewi aba masaweega Balleanda Aseetta, dea bwarinyan ak gabeagu eaweegaaschi aba badaydeanyu.
48002021	Meagassi daheawa dagheerjeandumeeda Aseetta; ak doobiiwnatta iisinyasa naweeda deaweeda, asi Gristo ghami mwadaagha.
48003001	Ea fuga Galattiya dasheahi! Goong'ushooneegwa ng'eaha, Yeesu Gristo geala bwadaw ak geengoor aba eeshpwara aba madeedeabeang'a?
48003002	Geagasayi danyaashta ng'asheanjagi, aba heedeang'wa, Heappi ghoanyaschi Gurorooda Ghaydit aba sinooda deaweeda, ghana aba gideaba ghooyiinyi aba masaweega?
48003003	Ak gowoschi dasheahhiidunu? Nea ghoang'ng'eachchi ghuutta sea Gurorooda Ghaydit, ak ghamneawa ghoahhiichchi aba saseeda?
48003004	Ghoanyaschi sawanadeeda haw sunu mwadaagha? Iimwadaagha gil ea huumwa.
48003005	Aseetta goneegwa Gurorooda Ghaydit, ak gwasin ng'asheega deamdeameadi aba jeedeang'wa, gwasin ng'asheesu aba sinooda deaweeda, ghana gideaba ghwayiiy aba masaweega?
48003006	Gawuurji gidaghayi, “Mwasta Abrahaamu Aseetta ak geenung' ghoaw doobiiwnatta.”
48003007	Asi anala gideaba fuga mideawa masaweega, suuh diibiga Abrahaamu gil.
48003008	Gabean gwargu Ng'ooruutka gideaba Aseetta gayghoadaw fuga emoojiga doobiiwnatta aba masaweega, Ak Giijasta Miy gabean gwaruksa Abrahaamu gideaba, “Gayghoadaw Aseetta ghawooda eemoojiga sean appdaydaang'u.”
48003009	Nea fukka mideawa masaweegean, gajeattaw ghawooda gawuurji Abrahaamooda mideawa masaweega.
48003010	Ak fukka sean sina ng'asheega deaweedean abeeda ea sumwashta; aba gideaba gwayi Ng'ooruutka, “Simwaashta gilinyooh ea siih gil mwaada geeshta ng'asheega sean sung'oorsa jeeda gittaabooda deaweeda.”
48003011	Asi ghamneawa adaach gideaba manda siida jea ghoodaw Aseetta doobiiwnatta aba naweeda deaweeda; aba gideaba, “Siittoabiiwaat gayghwanyas gibiinda aba masaweega;”
48003012	Ak deaweeda ea mwahinnana masaweega, duukku “Siida sina ng'asheesu gaygoobiida jeedeaba ng'asheesu.”
48003013	Gristo goottinnaneasa jeeda mooshteayda deaweeda, aba gideaba niny sumwaashta aba badahuukkaasa aba gideaba gwayi Ng'ooruutka, “Sumwaashta gilinyooh ea siih gil siratta aba uhuuda geetta,”
48003014	ak aba jeeda Gristo gayghwanyas emoojiga ghawooda Abrahaamu, ak abeeda geanyaschi helleesiinda Gurorooda Ghaydit aba masaweega.
48003015	Asi iyeagaligeat sea siida, oorjoogiyya: manda siichchea ghoammu gageanda neajeeni, ghana ghoahaat, iining'atta nea sisikteawa.
48003016	Asi heelleesiinda ghoadaw Aseetta Abrahaamu ea jeattaannyi. Ak ea mayi, “Ea jeachcheenga,” nea gwargu buuneessean; nea ghana gwargu akkalealla, “Ea jeattaang'u,” nea Gristoohi.
48003017	Niih gidanyaashchi: deaweedeeda, ghayi hidu iing'atta gweannyeew bughalaji ang'wan ea diktam ea damanamughuush, ea mwahinna neajeeda aba jeeda gweayda iinisikteawa Aseetta amaduw ghwanung' ghoaw heelleesiinda gidamwadaagha.
48003018	Aba gideaba hearaniischooda gweadu deaweeda, ak ea maygweadu heelleesiinda; amaduw ghoadaw Aseetta Abrahaamu aba heelleesiinda.
48003019	Abeeda deaweeda ghwasaan? Geegu aba gideaba geesin ng'asheega munyas, ea eeyi bwak ea ghwahidu jeattaannyi ghayi sibean eattaw heelleesiinda; ak ghoaw hawunda malaykajeega aba naweetta bea siida aduuptooschi suurjean..
48003020	Asi siida aduuptooschi meaduupchi siyagi ak Aseetta aagi.
48003021	Heappi deaweeda gwaheelli sea heelleesiinda Aseetta? Manda aba huumwa; aba gideaba inyeeda geegeanu deaweedeeda ammu ghoadaw buuneeda eaweega, gwachchi buuneeda gayghwanyas doobiiwnatta aba naweeda deaweeda.
48003022	Niih nibean gwargu Ng'ooruutka gideaba nijooriischi ring'eeda aba ng'eanyiisean geettaajiitunu aba gideaba fukka mwas Yeesu Gristohiin gayghwanyas heelleesiindida ghayi siruksean aba masaweega.
48003023	Damanda ghayi miih ghwahinna masaweega, abeeda geendi jeeda deaweeda, siratteasa ea ghwahidu masaweegiga jea eattaajiidiin.
48003024	Aba sareeni deaweeda gawuurji ashoohooda gweanneasa heeda Gristo, ak geenyaschi doobiiwnatta aba masaweega.
48003025	Ak daanihinna masaweega deaweeda eamudea ashoohooda gil;
48003026	aba gideaba aba jeeda Gristo noowoschi oagasean balloojiga Aseetta, aba naweeda masaweega.
48003027	Aba gideaba agoogeeda ghayi sippatttisaneegwa aba naweeda Gristo, aba sareani ea nookwealli Gristo.
48003028	Ak biissa ea maheelli siida Yahuudi ea siida Yunaani, ghana siida was ging'ng'oonyaneeda ghana dea abalgeaw. Ea manda ng'eedeeda ghana gatmooda; aba gideaba agooga noowaschi agi aba naweeda Gristo Yeesu.
48003029	Asi agooga iyoowoschi fuga Gristo, agooga earada gowoschi jeatta Abrahaamu, aba sareeni hearaniischooda deang'wa gil aba heelleesiindida.
48004001	Ak ng'asheanda jea darukuneegwa ea nihi, siida jea gwahearaniischi iiduw ea jeepta gil, amwang'alla ging'ng'oonyaneeda, earappeadi haleanjeesean gaaschi gil;
48004002	niny aba damani gwanda geattinga fuga sitteaga gadiyeeda ea fuga furiischi ea ghwahitta damandida ghayi rugu ghwaaniin.
48004003	Eara aseasa; ghayi nea geawaschi diibiga geewoschi ging'ng'oonyanga ak geegadiyeesi meang'nyeandeenda ambaliischi aba ng'eanyiida.
48004004	Iiduw nea ghwahitta damanda, hean goojeagu Aseetta Balleandaannyi, jiilu gatmooda, aba jeeda deaweeda,
48004005	ak goottin fukka mida jeeda naweeda deaweedean, ak geenung' eewosa balloojiga.
48004006	Iiduw inoawoschi balloojigaaschi hean goojeagu Aseetta Gurorooda Balleandaannyi jeesingaasa, ayeawda nea gwayeena, “Aba! nea gideaba Bwaabwa gil!”
48004007	Asi aba heeda Aseetta muduwosa ging'ng'oonyaneeda muwosi balleanda, ama muwosi balleanda abeeda eamuwoosi siida jea gwahearaniischi.
48004008	Ak aba damandida ghayi miih analana Aseettean, abeeda googadiyeesi fuga mawosa aseechcheekka.
48004009	nea ghamneawa iinoanalli Aseetta, ghana ghwanaleagwa Aseetta, gajabiiktaydaan bwadaw gichcha jeeda haleanjeeda ng'arng'ari was meangeenda, ak googasayi abiikta jeeda ging'ng'oonyaneandumeeda gichcha?
48004010	Agooga gong'ng'oonyayi eawoojiga ea sheega ea damanda ea gweannyeekka!
48004011	Aniini ghaabealli aba agooga ghaghanyi gideaba gadiyeeda easinnyi aba badahuukkeagwa niiw mwadaagha.
48004012	Oorjoogiyya, geamuscheegwa awuurjeewaneani, aba gideaba aniini geawuurjeewaneegwa. Ea manda gilmuy noosinean;
48004013	Ak ghamneawa ghoanalli gideaba aba munyinda saseeda gearukuneegwa giijasta miy dea madeeda;
48004014	ak earappeadi amyaannyi ea miih afoolean ghana aheawaan ak ghoadeaptaydanaan malaykajeanda Aseetta, gawurji Gristo Yeesu.
48004015	Gwandeenu abeeda ng'wanaweega oyeenniisi geat geendeawi? Aba gideaba geamuwwuneegwa gideaba aba damandida inyeeda ea gilijaaghamwas gil gajallootta gheanyangeagwa ak googoonnyean.
48004016	Heappi! Ghamneawa ea neawoschi weajoochcheandeang'wa aba gideaba gearukuneegwa huumeanda?
48004017	Fiisu gagasseegwa, ak ea magasseewaneegwa naweeda miy, saawa gagasa gwajapseegwa jarooda, ak abeeda agooga googasayi saawa.
48004018	Galagasean amiy gideaba geedeawiissa buuneeda suurja aba ng'asheega miyaas, ea miih gideaba damanda sindeayi gil gabeachchi.
48004019	Ea diibigeasu manang'i, geasawani muuchchi aba badahuukkeagwa, ea eeyibwak ea ghwadaajiit Gristo aba jeesingeagwa!
48004020	Gideaballi gwachchi geendeayi sea agooga ghamneawa ak ghwayamwa seareedeanyu, aba gideaba nung'udan muuwda appadahuukkeagwa.
48004021	Asi rukunean, ang'iing'eeda gasa gawa jeeda deaweeda, neada ea niyiinyi deaweeda?
48004022	Ghayi geang'waar gideaba Abrahaamu gwandeawa ballooji iyyeenya, agi gaba datmooda was ging'ng'oonyaneeda, niirja gaba gatmooda aabal geaw.
48004023	Nea balleanda ging'ng'oonyaneeda geejiilda gideajusu bea saseeda, ak balleanda gatmooda abal geaw geejiila heelleesiinda.
48004024	Asi niih giweaghanda gil: gadeemsu neajuut iyyeenya. Akkalealla gwaleabu Gijeeda Sinaayi, ak gwaji diibiga was ging'ng'oonyanga; nea Hagaari.
48004025	Aba gideaba Hagaari gawuurji gijeeda Sinayi mida ng'eanyiida Araabiya; ak gwandeawa iitteaba geat sea Yerusaleemooni bea ghamneaweani, aba gideaba gwanda jeeda ging'ng'ooyda sea diibigaaschi.
48004026	Ak mujineeda Yerusaleemeeda mida humng'eeda goobal geaw, ak niny ea iyya gil.
48004027	Geeng'waar aba jeeda ng'ooruut gideaba, “Hoosana ang'iing'eeda was sonooda nyajeat majiilla; ajuura muuchchi nea giyyeawdi ang'iing'eeda ghayi ninyasa sawanadeeda jeatta; aba gideaba diibiga gatmooda mandeawana siyeeda asaang'a ea ghang'al gatmooda mideawa siyeeda.”
48004028	Ak ghamneawa oorjoogiyya geewuurjeewi Isakka aba gideaba goowoschi diibiga heelleeda.
48004029	Ak aba damandida ghayi sijiilda gea eawoojusu bea gealaniin, inyeesa goodeawiit diita ghayi sijiilla Gurorooda, ak eara ghamneawa ea gidurji gil.
48004030	Ak gwayiin ng'ooruut? “Gwayi hoana ging'ng'oonyaneeda ea balleandaannyi; aba gideaba balleanda ging'ng'oonyaneeda maygwahearaniischi sea balleanda gatmooda abalgeaw.”
48004031	Asi oorjoogiyya, aba sareani aseasa meawasi diibiga ging'ng'oonyaneeda, geawaschi diibiga gatmooda abal geaw.
48005001	Aba giibaldeaba geat ninung' Gristo eeppala geat; asi amiinaada nea goomilmiliidayi, ak ea adagudoomwaschi gichcha gideaba gajeerassa gheatkweakkeagwa jokkeeda soomjeandumeeda.
48005002	Aniini Baulo gil, ak geayeeshshiineegwa iisiyyiileegwa abeeda Gristo ea maygwalooseegwa gil.
48005003	Ak geamuwwiisi ng'asheanji gichcha giliwas siih eyyiil gammiisa gideaba gayghoang'ng'waay deaweedajeega sean.
48005004	Asi silealneegwa aba Gristo, agoogeeda jea egooneegwa doobiiwnatta aba deaweeda; noappeadi ak gooritteawi jeeda dagheerjeandumeeda.
48005005	Aba gideaba aba gurorooda aba naweeda masaweega geammuughu gissirarji aba doobiiwnatta.
48005006	Aba gideaba siida iimiida jeeda Gristo Yeesu eyyiil ghana ea meeyyiila aba headaannyi miih gili, gidahaw masaweega mideawa bariinyeega gil.
48005007	Asi agalleadi muuchchi; ak ea ng'eaha weadaneegwa gideaba gajasissiina mureeda huumeanda?
48005008	Ghurghuri maleapna heeda siida ghayi guurneegwa.
48005009	Hamiireeda mwanang'i gayghwanung' ghaghuut geat murmurjeanda sean.
48005010	Aniini ghaaghuschi Ng'uttamiida ea gideaba mwajayamwana mwajadaakta ng'asheega gidadaakti aniini; nea siida adeawiideegwa agooga gayghwanyas girgweaksiindaannyi, siida wassean.
48005011	Ak earaniini oorjoogiyya iyearukwiidi ng'asheega giyyiilda, abeeda ghwasaan anda gudeesawanan? Abeeda aba hiji russooda beehiida ea sigeanda.
48005012	Aniini gideaballi fukka nung' ea mooppidi ng'eanyiin ghwalajaada geat!
48005013	Aba gideaba geeguurneegwa anyasa giibaldeaba geat, oorjoogiyya; ak ea adoanung' ghoaw giibaldeang'wa bea geat nyasitta gheatta ng'asheega gasa saseeda, nea aba bariinyeega ea daba siisi huuw soomjeamba nuut..
48005014	Aba gideaba deaweedajeega sean geemmajeek aba jeemba ng'asheanjagi, “Nea niih gil, bea gideaba, bwariyda gischeewoochchandaang'u gidibwariydi geaw.”
48005015	Asi iighanyaadi nea ghoanyeannyeahaadi geat gooshageachchi adagaba siisi ak nuut.
48005016	Asi geayeeshshineegwa, Aweayeena aba gurorooda nea ghanyea majaduulni haleanjeeda gasa saseeda.
48005017	Aba gideaba saseeda gagasa gitta magassa Guroroodean, ak eara Gurorooda gagasa gitta magassa saseedean; aba gideaba suuh gwasheang'nyi ak ea mwajoammuusa asna gidoogasayi.
48005018	Ak iyoonung' goobaleegwa Guroorooda maygoobaleegwa deaweeda.
48005019	Ak ng'asheega munyas sina saseeda aadaach nea suhu; hiseadayeandumeeda, ririinnyeanda, ng'asheega munyas,
48005020	mealuuleega, benetkweandumeeda, furjeeda, jaliida, geawunda gheangda, nyarasta, shidoodeaba ghaang', dardeayda, nabitta ng'uyyeega,
48005021	ng'ullooda siida aba gheang'da muy, booktuumeeda, leeshooda, ea ng'asheega uurji suuh. Neabean damiin gheang'deang'wa gawuurji gidaghayi eareekusiindi gideaba fuga sina ng'asheega sunu maygaweay jeeda Gheambalmeeda Aseetta.
48005022	Ak haghweega Gurorooda ea barinyeega, hooseaneega, hoyyooh, milighteayda, inyeanda jeeda, miyinda, ea doobiiwnatta,
48005023	Garbabanda, ging'ng'ooydeaba geaw, appadaydeaba ng'asheesu manda deaweeda.
48005024	Fukka was gea Yeesu Gristohiin ningoorda saseeda ea ng'asheagaaschi munyas bwariiy nea gagasa.
48005025	Iisippideewi gurorooda gagasa eweaya nea geandeawi gurorooda.
48005026	Adeegwaray geat mwadaagha, ak ea adeesadayi geat, nea adeeng'ulli geat gheanyanga munyas.
48006001	Oorjoogiyya, iyoadaayi siida nea niibitta jeeda ring'eeda asi agoogeani owoschi fuga guroroodean ootteelni siisi aba gurorooda garbabu. Fura geaw, ang'iing'i adiiduw geesimnyi.
48006002	Daba siisi sar sareemba nuut, daba siisi ahiit deaweedeeda Gristo.
48006003	Ak siida iiyeeshsha geaw guwosi gil, nea miih gili, adagwareengani geaw.
48006004	Ak daba siisi sawsa gadiyeadaannyi nea gabageaw, ak gayghwanyas gichchea ghaghwara geaw niny aba gadiyeadaannyi, nea miih hichpa siih nuut gil.
48006005	Aba gideaba gaygaba siisi sar sareandaannyi nea gabageaw.
48006006	Siida sinnaal ng'asheanda deabareannyi haleanjeeda miyaas sean siida annealshi.
48006007	Adereenganneegwa, Aseetta meereenganna, aba gideaba siida gayghwalach gidawassean ghayi hista.
48006008	Aba gideaba siida hista ng'asheega aba saseadannyiin, aba jeeda saseadaannyi gayghwalach munyinda; duukku siitta histeawa guroroodean, aba jeeda gurorooda gayghwalach eaweega manda mudeanooda.
48006009	Ak ea adeeburji aba sinooda ng'asheega miyaas aba gideaba gajeelaja iihitta damanda imiyeepra.
48006010	Ak damani duu eendeawana gheattean esissiina buuneessean ng'asheega miyaas, ak ghwaraanya fukka mideawa masaweegean.
48006011	Ang'ulla ng'oorshooni gidang'waardi nea geaheettu ng'ooruutka ak geang'oorneegwa aba geattindeanyu aniini.
48006012	Suuh fukka gasa gideaba gayghoahiimu geediin gil jea gwadiing'seegwa giyyiilda, aba gideaba ea meesawana saawa aba beehiida Gristo.
48006013	Ak eara gea siyyiil, mwaada geeshta deaweeda, saawa gagasa gideaba gajeeyiileegwa, ak ghaghwar geat aba sasanuukkeagwa.
48006014	Ak aniini ea adaghwarji geaw aba gidawassean geaghus gigheambiitta beehiida Ng'uttamiideanya was Yeesu Gristo, aba gideaba aba naweani bea beehiidean singoorsa ng'eanyiida heedeanyu, ak aniini singoorsean heeda ng'eanyiida.
48006015	Siida eayaat eyyiil ghanea meayaada miih gili, ghana dea miyeayaat eyyiil geegasa ghoaw siideesh.
48006016	Hoyyoo ea baydeayda gagasa ghwanyas fukka sean ang'ng'waay deaweedeeni, appadayda Israeeleeda Aseetta.
48006017	Gidang'eada ghamneawa adagoodeawiidan siih; aba gideaba aniini geandeawi girooraneeda Yeesu aba saseedeanyu.
48006018	Dagheerjeandumeeda Ng'uttamiideanya was Yeesu Gristo gagasa gobiida jeeda guroruunatkeagwa, oorjoogiyya. Amin.
49001001	Baulo, Giijasoochcheanda Gristo Yeesu, aba gidagasiida Aseetta, Heeda fukghaydidi biissa ea doobiiweadi aba jeeda Gristo Yeesu.
49001002	Gagasa gagooneegwa Aseetta dagheerjeandumeeda ea hoyyooh Aseetta was Ghweandeanya ea Ng'uttamiida was Yeesu Gristo.
49001003	Ghawooda daba Aseetta ea Bwaabwa Ng'utaamiideanya was Yeesu Gristo, ghayi goaneasa ghawooda aba jeeda Gristo aba giliwas ghawooda gurorooda aba daroorakka humng'eedean,
49001004	iiduw nea ghwaloadeasa nea miyeabwat sindeetta ng'eanyiida, ak geewoschi ghaydidi nea geawoschi fuga meerukunana badahuukka ng'asheega munyas aba madeadaannyi.
49001005	Niny ghwaloodeasa aba bariinyeega eahuwa balloojigaaschi aba naweeda Yeesu Gristo, aba gidagasiida niny,
49001006	aba duumsheesiinda gigheambiitta dagheerjeandumeeda gooneasa mwadaagha aba naweeda Balleandaannyi bwariiy.
49001007	Aba niny geendeawi ghuhooda aba foojeandaannyi, was samsiinda ring'eeda, aba gitteenna dagheerjeandumeadaannyi.
49001008	Ak gagooneasa ea ghwanawda.
49001009	Aba gideaba nideajiinneasa aba weaghuumeeda sean ea makcheameeda funyaat bea gitta gasean, aba gitta bada appadayda Gristo was gidagasa iihitta damandean,
49001010	ak goguuyi haleanjeessean aba niny, haleanjeeda mida humng'eeda ea gea mida badayda ng'eanyiida.
49001011	Aba niny, aba gitta gassiida ninyiin was dea ahiit haleanjeessean aba gitta gassiidean,
49001012	aseaseeda ghayi sibean earara Gristo amwadi sittoobiiweasa ak geegeanneasa eeppiidana nea geeduumsheesi gigheambiittaannyi.
49001013	Ak agooga aba jeedeaba niny noayiinyi ng'asheanda huumwa, nea giijasta miy bea lealeanoodeang'wa, ak ea noamwaschi niny, nea gorooreegwa heelleeda Gurorooda Ghaydit,
49001014	ak geasikteawi hearaniischoodeanya ea eeyi bwak ea eanyasa, ak geeduumsheesi giigheambiittaannyi.
49001015	Aba niih deaghayi nayiinyi aniini iitta masaweegeagwa aba badayda Ng'uttamiida was Yeesu ea gidoabwariiydi fuga ghaydidi sean,
49001016	ea miih danung'waada badiischeesiinda appadahuukkeagwa, inyeessa ghaapkaachcheagwa iyamwashchi Aseetta,
49001017	ak abeeda Aseetta Ng'uttamiideanya was Yeesu Gristo, Bwaabwa gigheambiitta, gagasa gagooneegwa guroroadaannyi bea weaghuumeeda ea dea gidaheechta jea analana niny,
49001018	Gheanyanga mida jeesingeagwa gagasa eayyeat, ak ghoanalli rarooda gidaguurdeaydaneegwa giduurji, ea meanang'oochcheandumeadaannyi ea giigheambiitta hearaniischoodaannyi aba heeda fuga ghaydidi,
49001019	nea aba gitteanna hawunda uurdaannyi meammu eetteen aba heedeanya was fuga mideawa masaweega, aba gidagadiyeatta uurdaannyi haw
49001020	ghayi ahiit aba jeeda Gristo damanda aduunna jeeda miyeeda, ak ghwanung' goopteada aba geattindaannyi bea dugwa aba daroorakka humng'eeda,
49001021	hean goombal fuga ambaliischi sean ea gheambalmeeda ea uurda ea sugoochcheandumeeda, ak ghang'attaawa gheawunga sean ghayi sing'at, ak ea miih aba seaygeeni gil eara diitta jea ghwahiduun;
49001022	ak ghwayiin haleanjeesean hing'eadayda geeshangaaschi ak ghoadaw hawunda haleanjeessean appadayda ganiisa,
49001023	was saseadaannyi, nea hidoadaannyi gil was dea annyiit haleanjeessean aba jeeda haleanjeessean.
49002001	Ak gagooneegwa eaweega, nea abeeda ea noomeewayi aba gidinyeannyeekka ea ring'eega,
49002002	was gea ghayi oayaachchi geeshta nea goommaseawji seareetta bea ng'eanyiidean, nea ghoayaachchi geeshta sugoochcheanda mideawa uurda humng'eeda, gurorootta ghamneawa sin gadiyeeda aba jeeda balloojiga fuga manda mureedean.
49002003	aba suuh ghayi earaseasa sippiidi eesasean jeeda haleanjeeda gasa sasanuukkaasa, nea geayaachchi geeshta haleanjeeda gasa saseeda ea uhuuda, nea geebean eewosa diibiga nyarasta, ak geewuurjeewi fuga mwaatkwa.
49002004	Nea Aseetta baruur aba baydeayda, aba jeeda bariinyeegaaschi haw aba gidabwariiydaneasa,
49002005	earappeadi ghayi simeewayi aba gidinyeannyeekkaasaan, iiduw ghwanung' eduuttuuna sea Gristo, (aba dagheerjeandumeeda silealneegwa),
49002006	ak goodunneasa sea niny ak ghwanung eepiitpiida sea niny aba jeeda ng'eanyiida guroorooda, aba jeeda Gristo Yeesu,
49002007	nea aba seaygoojiga jea ghwahidu gwadeeppa ghoahiimu meanang'oochcheandumeeda meammu eetteen aba dagheerjeandumeedaannyi aba innyeanda jeeda aba heedeanya aba jeeda Gristo Yeesu.
49002008	Aba dagheerjeandumeeda silealneegwa aba naweeda masaweega; ea masna milmilandeang'wa osinnyi, niih gagu Aseetta,
49002009	ak ea miih gisin siida, asi gilinyooh ea siih gil adaghaghwar geaw.
49002010	Aba gideaba aseasa geawaschi gadiyeadaannyi, gwasinneasa naweeda Gristo Yeesu, aba gadiyoojiga miyaas, ghayi bean gwasin Aseetta ammwadi, gideaba eyaada geeshta.
49002011	Asi oapkaada gideaba ghayi agooga goowaschi fuga emoojiga aba saseeda, ak geegureewaneegwa fuga miih eyyiil aba gissuguura giyyiilda, sisissa saseeda aba geattinda,
49002012	oapkaada gideaba eara agooga aba damandida sihheellaneegwa sea Gristo, ak geehheelaneegwa sea emeeda Israeeli, ak goowoschi rabasta neajeeda heelleessiindida, ak ea mondeawani gidoararji nea manda Aseetta jeeda ng'eanyiida.
49002013	Ak ghamneawa aba jeeda Gristo Yeesu agoogeeni ghayi owaschi sheagiin ea sinnekkideegwa aba foojeanda Gristo.
49002014	Aba gideaba niny hoyyooydeanya, nung' eahuwa easasean agi, ak gwanyarja ghamarda beashooda bea furjeeda,
49002015	iiduw nea ghoahiit geandeayda deaweeda aba saseadaannyi aba digheannyeekka ea huumeannyeekka, ak abeeda gwasin siideesh nea gaba geaw ghoaghiisa gea assiyyeenya, ak gwasin hoyyooh,
49002016	hean gooduumpcheeweasa easasean Aseetta aba saseanagi aba naweeda beehiida, ak gwaduulu furjeeda.
49002017	Ak ghwahidu ak gwarukkwiida hoyyooh aba heedeang'wa agoogeeni sheagiin ea hoyyooh aba heeda fuga neekki;
49002018	aba niny aseaseen seaniin simmuuschi eeneekkiisiinana Bwaabwa aba guroroonagi.
49002019	Asi ghang'eeda ghamneawa agooga moowoosi rasbasta ghana fuga ng'atta, goowooschi fuga bea ng'eanyiida sea fuga ghaydidi bissa awosa fuga gheeda Aseetta,
49002020	sideeksa badayda sindeatta ghayi bea giijasoodiga ea subanga, ak Gristo niny ea lagheaneeda haw washiini,
49002021	niny ghwasar gheassean, ak googuuyi ak ghoaw gheessibatta Aseetta ghaydit bea Ng'uttamiida;
49002022	aba niny eara agooga geedeekseegwa jeedeaba niny ghoaw heechchea goobiida Aseetta aba jeeda Gurorooda.
49003001	Aba sareani aniini Baulo, was siida ghealooniga Gristo Yeesu aba badahuukkeagwa agooga fuga emoojiga,
49003002	ama deeppea noayiinyi iitta sitteaganean bea dagheerjeandumeeda Aseetta ghayi sugoonan appadahuukkeagwa,
49003003	gidanung' danalda makcheameeda aba giidaheachta gawuurji gidang'waardi nea ghanuwasichi.
49003004	Ak iyoassoomi ng'asheesu ang'waarjiin, abeeda gajajeeng'ni gidaanaldi gili funyaat bea Gristohiin,
49003005	ak ea meanung' ghwanal balloojiga buuneeda aba seaygoojiga suurja gawuurji gidaghamneawa sittaheachsiinda giijasoodigaaschi ghaydidi ea sibanga aba naweeda Gurorooda;
49003006	nea gideaba, fuga emoojiga fuga jea gwahearaniischi gil ea aseasa aba hearaniischoonagi, nea gaba saseanagi, nea geeguuyeesi heelleesindaannyi mida jeeda Gristo Yeesu aba naweeda Giijasta Miy.
49003007	Appadaydeaba giijasi miyiin geanung' doaw siida gadiyeeda gawuurji gidagoondanean Aseetta dagheerjeandumeeda ghayi sugoonan aniini aba uurda sin gadiyeadaannyi.
49003008	Aba aniini, earappeadi eawoschi mwanang'eawa fuga sean ghaydidin, abeeda geegu dagheerjeandumeani, ak gearukkwiiisi fuga emoojiga meanang'oochcheandumeeda meesikkideawana bea Gristo,
49003009	ak ghwanung' ghwadaah buuneeda sean badiida makcheameeda ghayi sufuy aba gweannyeekka aba heeda Aseetta sin haleanjeessean;
49003010	ak aba naweeda ganiisa abeeda weaghumeeda Aseetta meammu ettean abeeda ghwanal sugoodiga ea gheambalmeeda aba jeeda daroorakka humng'eeda.
49003011	Ng'asheanji gwasin nea gabaysiina gidagassiida maygammudean jeeng'u Gristo Yeesuuyda was Ng'uttamiideanyean,
49003012	nea aba niny geendeawi dargooda nea geammuughu beatta aba masaweegaasa aba jeedeaba niny.
49003013	Asi geamuscheegwa adagabur iheengeagwa aba sawanaduutkkeasu aba badahuukkeagwa, was giigheambiitteang'wa.
49003014	Ak aba sareani geatkunyi aba madeeda Bwaabwa,
49003015	was gumdooda gealga sean bea ng'eanyiida ea humng'eeda ak geguushteawa,
49003016	hean abeeda aba gitteenna meanang'oocheandumeeda gigheambiittaannyi gwadeeppa gagooneegwa gimajeekta ea uurda aba naweeda Guroroadaannyi aba siideaba jih,
49003017	nea goobiida Gristo jeesingeagwa aba naweeda masaweega, ak geng'eapseegwa jeeda bariinyeega,
49003018	hean abeeda ghwanyas uurda jea goobareannyi sea fuga ghaydidi sean gitteenna baraknatta ea geawunda ea geawunda humng'eeda ea gidayang'da sheaginda jeeda,
49003019	nea ghoonalli bariinyeega Gristo ng'al fughareenga, ak abeeda geanyiideagwa hidooda sean bea Aseetta.
49003020	Asi aba ninnyeeda mideawa uurda gadiyi aba jeesingaasa ghoammu gwasin ng'asheega saang'a ea ghang'al haleanjeeda sumuschi ea gea siipkaachchi,
49003021	daba niny gigheambiitta aba jeeda ganiisa aba jeeda Gristo Yeesu ea ghoaw jeachcheenga sean ea ghoaw damanda manda mudeanooda. Amin.
49004001	Asi aniini, geawoschi siida ghealooniga appadayda Ng'uttamiida, geamuscheegwa gideaba oattoabiiwa eaweega deaschi sea gurnooda ghayi suguurneegwa,
49004002	nea gooyeadayi geat ng'eanyi ak goowooschi garbappi, nea ghoahhang'waannyi nea goomilikkideaysi geat aba bariinyeega,
49004003	agassa gideaba gajaguyeena aba Gurorooda nea gearadaneagwa hoyyooh.
49004004	Saseeda aagi, ea Guroroonagi, gidaghayi siguursiindaneegwa,
49004005	Ng'uttamiinagi, masaweega ea agi, giibattiisanda aagi,
49004006	Aseetta aagi was Ghweandeanya easassean, ak ghang'attaawa sean ak gagadiiyi aba jeedeaba sean ak gwanda jeeda buuneessean.
49004007	Nea dagheerjeandumeeda gaba siisi siittaw aba aseesa aba gitteenna gidaguh Gristo.
49004008	Hean geeyi, “Iiduw nea gwadiyeada ea gawa humng'eeda heeshsheagi godeayi fuga ng'utta, ak ghoadaw buuneeda haleanjeeda.”
49004009	(Aba rukunooni ayi, “Gwadiyeada,” gideabeadaannyi naaha ii miih gideaba earada ghwararang'an ea ghwahidu heeda hiing'aada aba jeeda ng'eanyiida.
49004010	Dea ghayi rarang'aan dea earada diyeada gwasheagiit ea ghwalaabwa hoowa humng'eeda seani, ak abeeda ghoannyiit haleanjeesean.)
49004011	Hean gageanu mwaatkwa ghoaw giijasoodiga, nea mwaatkwa ghoaw sibanga, nea mwaatkwa ghoaw fuga jea gwarukkwiida giijaasta miy, mwaatkwa ghoaw haghweadoodiga ea ginealshoodiga,
49004012	ak ghoadaw fuga ghaydidi uurda jea gwasna gadiyeeda Aseetta ak geemajeek saseeda Gristo,
49004013	ea eeyi bwak ea eanyasa masaweega siguuyeesi ea fughareeda Balleanda Aseetta ak geehittiisi heeda eahuwa headiga, aba gideenda gitteenna hidooda Gristo;
49004014	aba gideaba adeebiikti gichcha eahuuwa diibiga, ak geejakseasa hoowa ea hoowa, nea ghwadeasa gilinyooh ea jeammeeda bea ginealshooda fughareenga, aba milmilanda buuneeda ea seechmeeda nea geayaachchi naweedinga reengani buuneeda.
49004015	Asi, eang'ng'waanya humeanda aba barinyeega nea geeheettu ea eahitta heedeaba niny aba haleanjeesean, ninnyeeda was uhuuda aba jeeda Gristo,
49004016	niny googuuyi saseessean ak ghwanung' ghoang'ng'waay geat robuutka, ak ghoadaw gilinyooh ea roobadeeda gil gichchea gwasinda gadiyeadaannyi muuchchi ak aba sareani gwaheedu saseessean nea ghwadeas geaw aba barinyeega.
49004017	Asi gearukneegwa ng'asheanji, aba appadayda Ng'uttamiida, gideaba adoappideatti gidabiideatta fuga emooji, saawa gootteemsheesa ng'asheega mwadaagha mwahida.
49004018	ak fughareenga nyaawa ea sunung' gamisaniidi, ak ea sihheelli sea eaweega Aseetta, aba leendeeda mida jeanyaawa nea gwasin hang'ooynachcheekka jeesinga nyaawa;
49004019	Iiduw nea nideang'suusi ghoobutta geat jeeda ririnnyeanda ak abeeda gwasin gilinyooh ea ng'asheega munyas gil.
49004020	Ak agooga ea miih gissinnaaldaneegwa appadayda Gristohi.
49004021	abeeda ghayi iyoayiinyi ak geannaleagwa appadaydaannyi, humeanda mida jeeda Yeesu.
49004022	Oappuuda searoojigeagwa bea garayi bea giibinda biissa eamuy aba haleanjeeda sigaseadayyi reengani fiih,
49004023	asna geat gaweeriidi guroruunatgeagwa ea giitteemshoodeang'wa.
49004024	Ak daba siisi mideawa guroroodeesh, sisin gawurji Aseetta aba doobiiwnatta huumwa ea ghaydiidanda.
49004025	Asi anung'waada ng'uyyeega, daba siisi abaloola gischeewochcheandaannyi humeanda, aba gideaba aseasa geewoschi fuga weechchi.
49004026	Anyareasa ak ea adiidu goosinnyi ring'eeda; ak ea adagamikta nea gudawosa nyareeseadi,
49004027	ak eadoottawji meang'nyeandeenda gheatta.
49004028	Mareanghweanda danung'waada gwadishta, dang'eada ghuutta gadiyeeda miy aba geattingaaschi, ak ghwanyas gichchea ghoadaw fukka gassean.
49004029	Adagwarinna ghuusigeagwa ng'asheega munyas, inyeessa goobalooli gaamiyaas jea ghaweat gilinyooh ea siida gil, ak ghoadaw dagheerjeandumeeda fuga aleeyseegwa iit.
49004030	Ak ea adoong'udi gurheamiida Gurorooda Ghaydit bea Aseetta, aba headaannyi sirrooreegwa aba eaweeda ghuhooda.
49004031	Asi ageandeana geat ng'asheega sean ng'weani was mukkunooda ea nyarasta ea gijuureanda ea nappooda ng'uyyeega nea gooshsheagiidi geat gea munyas sean,
49004032	asi awosa innyeani jeesin aba heeda buuneeda suurja, bayyiida buuneeda, sammiisa geat, gawuurji gidasamsiindaneegwa Aseetta aba jeeda Gristo.
49005001	Asi ayaada geeshta Aseetta awuurjeewana diibiga subwariiy.
49005002	Ak ghoabeawi barinyeega, gawuurji gidabwariiydaneasa Gristo ak ghoadayda geaw appadahuukkaasa, ak ghoaw haleanjeeda sisappa geadi bea ghadoweeda ng'andit aba heeda Aseetta.
49005003	Nea hiseadayeandumeeda ea ng'asheega munyas sean ghana gassooda ng'asheega munyas adiiduw geyiingsa jeedeang'wa, aba gideaba niih ghwahit aba jeeda fuga ghaydidi.
49005004	Ak ea adiiduw geyiing'sa heedeaeng'wa ng'asheega baspaseega ea gea leendeeda ghana nyootta mureeda.
49005005	Agooga ghoanalli ng'asheanji gideaba siida hiseada ghana dea sina ng'asheega munyas ghana dea gaseadayyi haleanjeeda ea dea (bada gidamwadaagha ghwanung' ghoaw Aseettaannyi) manda dea jea gwahearan gheambalmeeda Gristo ea Aseetta.
49005006	Adagwareenganeegwa siih aba ng'asheega mwadaagha, aba gideaba ng'asheega uurji suh, gayghwahidu nyarasta Aseetta badahuukka balloojiga manda mureeda.
49005007	Asi adiiduw goobareannyeewi saawa,
49005008	aba gideaba ghayi agooga gowoschi misaneeda, ak ghamneawa gowoschi weeshinda aba jeeda Ng'uttamiida; asi abeada diibiga weeshinda
49005009	(aba gideaba haghweeega weeshinda geenyassa jeeda haleanjeessean miyaas ea doobiiwnatta ea huumwa),
49005010	nea ghoang'ng'eachchi nalooda gidabwariiy Ng'uttamiida.
49005011	Iissa ea adoosinnyi gadiyoojiga manda haghweega bea misaneeda iissa ghang'wana ghoanung'waadi.
49005012	Aba gideaba gaba baspaseega rukunooda ng'asheega sisin aba makcheameeda;
49005013	nea gidawassean iisunung' ghwadaajiit aba heedeesh abeeda gajeadaah, aba gideaba gidawassean sidaah weeshinda.
49005014	Hean ghoaw gidasirukuna ng'asheanji bea gideaba, “Ng'eada ang'iing'eeda ing'utti ghaat, duunana heeda fuga nimeewa, ak Gristo gaygagoonnyi weeshinda.”
49005015	Ang'ulla muuchchi aba gidoabeadi, adoowuurjeewi fuga manda fughareenga, awuurjeewana gea mida fughareenga,
49005016	ak googadiyeatti muuchchi damani ondeawiin aba gideaba askwearjoojusu gea munyas gil.
49005017	Aba sareani adoowaschi dasheahi, gagasa anala gideaba Ng'uttamiida gagasa naaha jea asna.
49005018	Asi adooboogidayi aba difaayeeda jea gahutteawweegwa; ghang'wana geannyideagwa Gurorooda Ghaydit.
49005019	Oppaloolana geat ng'asheega nyiigheega ea duumjeenga guuskuseega ea sarmoojiga gurorooda, asarmasiina Ng'uttamiida nea ghoammiidu daghanuunatkeagwa aba jeesingeagwa sean,
49005020	nea goobadischeesi Aseetta was Bwaabwa galagasean aba ng'asheega sean aba gheawunga Ng'uttamiideanya was Yeesu Gristo.
49005021	Asinisiina geat mureeda gawuurji gidoosinnisiindi Gristo mureeda.
49005022	Gadeemga, asinnisiina siyeenatkeagwa mureeda gawuurji gidoosinnisiindi Ng'uttamiida.
49005023	Aba gideaba siyeeda goombal gatmoodaannyi, gawurji gidambalda Gristo ganiisa, nea niny ea lealnoochcheandaannyi gil.
49005024	Gawuurji gidasinnisiinda ganiisa Gristo mureeda, asi eara gadeemga dasisiina siyeenatka nyaawa mureeda aba haleanjeesean.
49005025	Siyeenatka, abwariinya gadeemgeagwa, gawuurji gidabwariyda Gristo ganiisa ak gabeagu geaw appadaydaannyi,
49005026	ak abeeda gabaysiina gimminoadaannyi nea goohuun aba beega ea ng'asheanda.
49005027	Abeeda gwanyaksa geaw ganiiseeda ghambiidaat, mandeawana munyinda, ghana ng'asheega munyas sean, ak ea ghaydit biissa ea meerukunana badayda munyinda.
49005028	Ak eara headiga gamiisa gideaba gayghabwariiyda gadeemga nyaawa gidabwariyda saseenukka nyaawa. Siida bwariy gatmoodaannyi eara niny ghabwariy geaw.
49005029	Aba gideaba manda siida sit saseadaannyi, inyeesa ghoarear nea gookwealsheesa, gawuurji gidahinniida Gristo ganiisa,
49005030	aba gideaba aseasa geewaschi roobuutka saseadaannyi.
49005031	“Aba seareani ng'eedeeda gaygwanung'sa heeda ghwaan ea ghaamwat ak gwandeayi sea gatmoodaannyi, ak fiisu assiyeenyean gayghoaw saseanagi.”
49005032	Makcheameeni funyaadiin ahaw ak aniini geabalooli badayda Gristo ea ganiisa;
49005033	ak daba siisi bwariyda gatmoodaannyi saseadaannyi, ak gatmooda ea dasissiina siyeedaannyi mureeda.
49006001	Diibiga, asissiina mureeda ghweanigeagwa ea gheamadigeagwa aba naweeda Ng'uttamiida, aba gideaba ng'asheanji ghwadoabiiw.
49006002	“Sissiina gweanu mureeda ea geamadu” (diigheanji niih digheanda madeeda gil mideawa heelleeda),
49006003	“Ak ginyasi ng'wanooda nea gibiidi gweannyeeka saang'a jeeda ng'eanyiida.”
49006004	Ghweaniga, adoonnyareesayi diibigeagwa, oarreara nea ghoanung' ghwanyas mureeda ea ginealshooda Ng'uttamiida.
49006005	Soomjooga, asissiina mureeda fugeagwa hees bea ng'eanyiida, aba muuwda nea ghoabwaadannyi, ea doobiiwnatta gurorooda, gawurji giloosissi Gristo;
49006006	nea miih gideaba googadiyeesi aba gheanyanga gil akghwahit, gawuurji fuga ahoosan buuneeda, gagasa gawuurji soomjooga Gristo, nea goosinnyi ng'asheega bwariiy Aseetta leabu jiih,
49006007	asna gadiyeedeang'wa nea goobeayi jeesinga miyaas aba gideaba googadiyeesi Ng'uttamiida miih siida gil,
49006008	nea ghoanalli gideaba gidamiy wassean sin siida, gaygabiikta ghwanyas gichcha aba heeda Ng'uttamiida, ea ging'ng'oonyaneeda gil ghanea siida abalgeawi.
49006009	Fuga hees, asissiina ng'asheega sunu saawa, nea ghoanung'waadi gimuuwda, nea ghoanalli gideaba dea was siida nyaawa haw ea deang'wa gwanda humng'eeda, ea gideaba headaannyi manda shiitmeeda.
49006010	Aba huuydeanda awoosa majeekcheewi aba jeeda Ng'uttamiida ea aba gimmuusta ea uurdaannyi.
49006011	Oang'ng'waanya dabitta ng'uchcheeda sean bea Aseetta ak gajoammuusa otteala ng'asheega rengaweega bea meang'nyeandeenda.
49006012	Aba gideaba ng'uchcheedeanya maba saseeda ea foojeanda gaba badayda sugoochcheandumeeda ea gheambalmeeda appadayda fuga ambaliischi bea jeedeaba misaneani, appadayda shirikkareeda meangeenda munyas aba jeeda daroorakka humng'eeda.
49006013	Asi aba sareani oang'ng'waanya dabitta ng'uchcheeda sean bea Aseetta, ak abeeda gajoammuusa ang'uchcheena damandida bea ng'asheega munyasiin, abeeda iyoahhiichchi ghoamiinaadi.
49006014	Asi amiinaada, nea radeadi mananunatkeagwa aba huumeanda, ak gookkwealli nea goodiinyi igeambooda ng'uchcheeda doabiiwaat aba daghanunatkeagwa,
49006015	ak gidoogassiidi rukkwiideayda Gijasta Miy bea hoyyooyda anung' gawurji geekka aba geeshangeagwa;
49006016	appadaydeaba suuh seaniin, oang'waanya igeambooda masaweega, ak abeeda gajoammuusa ahiirjeaweeda geatka sean bea furgweega bea diitta muyiin.
49006017	Ak ghoang'ng'waanyi nngoofajeanda hang'way bea lealeenooda, ea bwangeeda Gurorooda was ng'asheega Aseetta.
49006018	Amwaasha Aseetta damannyoojiga sean aba jeeda Gurorooda aba mooshta sean bea Aseetta ea baditta. Ak ghoang'ng'wearu nea ghoashng'u aba baditta Aseetta appdahuukka fuga ghaydidi sean,
49006019	ak gwasnu earaba heedeanyu, ak abeeda ghammuuschi darukuta iyajaachchi ghuutteanyu ak gearukuti makcheameeda funyaat bea giijasta miy,
49006020	Ak aniini geawoschi siida sichcheagu ak geandi ghealooniga; asi amwaasha Aseetta appadaydeanyu dammu darukta giijasta miy ghabeada gidamiisean rukuteayda.
49006021	Asi agooga iyoogasayi anala gideawurjeewi ea gideasinnyi, gaygwarukuneegwa Dikikoyda abwariinyi was oorjeediyya ak gabiissa ea siida doabiiwaat gil aba heeda Ng'uttamiida niny gaygwarukuneegwa haleanjeessean.
49006022	Ak ea neajeagu niny heedeang'wa appadaydeaba ng'asheesu, ak ghoanalli gissuwuurjeewi, nea goomajeek jeesingeagwa.
49006023	Gagasa ghwanyas oorjoogiyya hoyyooh ea bariinyeega ea masaweega leabu heeda Aseetta was Bwaabwa ea Ng'uttamiida was Yeesu Gristo.
49006024	Gagasa gagooneegwa Aseetta dagheerjeandumeeda sea fuga sean bwariiy Ng'uttamiida was Yeesu Gristo, appariinyeega manda mudeanooda.
50001001	Baulo ea Dimotteo, was soomjooga Gristo Yeesu, heeda fuga ghaydidi sean mida naweeda Gristo Yeesu, mida ng'eanyiida Filippi, sea jeagiischoodiga Ganiisa sea weedanga Ganiisa.
50001002	Gagasa anyasa dagheerjeandumeeda ea hoyyooyda leabu heeda Aseetta was Ghweandeanya ea heeda Ng'uttamiida was Yeesu Gristo
50001003	Aniini inyeesa geabadischeesi Aseetteanyu iyapkaachcheagwa,
50001004	inyeesa galeagasean iyaamwaaschi Aseetta, hean ghaamwashchi appadahuukkeagwa aba hooseaneega,
50001005	geabadiischoweegwa aba guyeedeang'wa aba giijasta miy siguuyeesi ghang'eada mwadi ea ghoaw ghamneawa.
50001006	Ak geasikteawi siitta ang'eat gadiyeeda miy aba jeedeang'wean gayghoahiit aba eaweeda Yeesu Gristo.
50001007	Asi ghwadoabiiw aba heedeanyu gideaba gaydahiit suuh appadahuukkeagwa oagasean, aba gideaba neang'ng'ooyseegwa jeedeanyu, aba gideaba gowoschi oagasean fuga eaweechcheewi aba dagheerjeandumeeda, aba jeeda ghealoonigeasu ea aba furooda aba giimajeekta giijasta miy.
50001008	Aba gideaba Aseetta muushoochcheandeanyu gil, aba gideagassiidi deatteang'wa oagasean, aba bariinyeekka leabu heeda Gristo Yeesuun.
50001009	Nea niih ea mooshteanyu bea Aseetta gideaba gwaheedu bariinyeegeagwa muuchchi aba fughareeda haleanjeeda ea weaghumeeda sean,
50001010	hean abeeda goosikteawi gida hidaat, ak ghammiidu nea meerukunana badayda ng'asheega munyas aba eaweeda Gristo,
50001011	nea sinnyiideagwa haghweega doobiiwnatta leabu naweeda Yeesu Gristo, aba gigheambiitta nea geduumsheesa Aseetta.
50001012	Asi oorjoogiyya geagasayi anala gideaba sawanaduutka sean ghayi anyaschi, iiduw ghwanung' gawa giijasta miy mwadi,
50001013	ak ghamneawa ea sinalli aba heeda furiischoodiga sean ea heeda buuneessean gideaba ghealoonigeasu gaba badayda Gristo;
50001014	nea oorjooga saang'a bea giyeanya ea sunung' ghamwas Ng'uttamiida aba ghealoonigeasu, ak ea ninyas muraneandumeeda muuchchi ak gwarukwiida ng'asheanda Aseetta nea mwabeala.
50001015	Aba huumwa gwanda fuga inyeesa gwarukwiida iitta Gristo aba lajoodeaba ghuut ea foolayda, nea suuk gearukwiida aba gidamiy sigasa.
50001016	Iiduw gwarukkwiida aba barinyeega, nea ghoanalli gideaba aniini geayiinan hiji daweat giijasta miy;
50001017	nea fuga madeeda gwarukwiida iitta Gristo nea meamajeega, nea marukta aba jeeda eesh, nea ghaghay gideaba gayghoahaat sawanadeedeanyu aba ghealoonigeasu.
50001018	Ak ea naaha? Aba giliwas nawa, ea gaba ng'uyyeega, ghanea aba huumwa, Gristo geerukkwiida; ak geahoosannyi appadaydeaba ng'asheanji.
50001019	Eah, gaydahoosan. Aba gideaba ghaanalli aba jeeda mooshteang'wa bea Aseetta nea ghaweadeagwa Gurorooda Yeesu Gristo ng'asheesu gayghwayamwa iisittaydanaan,
50001020	ak ea gidaararji gil gideaba ghaaghuschi muuchchi ak ea maydabwaspwas earahay, ak geawoschi majeek gawuurji gideabeawoojusu ak ghamneawa gwasnu Gristo gajeesissa mureeda appadaydeanyu, inameayi ghana iduudanda.
50001021	Aba heedeanyu giibinda Gristoohi, nea miyeeda ea nyasooda.
50001022	Nea iimida eaweega jeeda saseeda, abeeda aba heedeanyu ea haghweega gadiyeeda gil. Nea gitta jea dalloadiin ea mwaanali.
50001023	Geaminighisan aba dageascheemba ng'ashiyyeenya. Geagasayi dawa dandeayi sea Gristo, aba gideaba gidang'wana gil.
50001024	Amaduw amiy muuchchi iyeabiidi aba saseeda appadahuukkeagwa.
50001025	Iyaghuschi suuh, ghaanalli gideaba gaydashng'u sea agooga oagasean, nea gooweayi mwadi nea gohoosannyi aba masaweega,
50001026	nea aba jeedeanyu gajanyasa gigheambiitta haw aba jeeda Gristo Yeesu, aba hinnoodeanyu bea heedeang'wa gichcha.
50001027	Anung' ghoaw searoojigeang'wa bea eaweega gweatteayyi sea giijasta miy bea Gristo, ama iyaawunnyi dadaheagwa ak ghadayeagwa ghana ea meandani, geagasayi dayiiy appadahuukkeagwa gideaba ghoamiinaadi muuchchi aba jeemba guroroonagi, nea goobeayi fughareanagi nea goong'alealleesi masaweega giijasta miy,
50001028	Nea moawwali weajoodigeagwa aba ng'asheanda wassean. Aba gideaba aba heennyaawa suuh gwadeagooda majeek bea nyariida, nea aba heedeang'wa ea gwadeagooda lealeanoodeang'wa, ea gideaba gwaleabu heeda Aseetta.
50001029	Aba gideaba agooga geegooneegwa gheatta appadayda Gristo jea agadiyeesiina, ea mabeachchi masaweega gwanda eara gideaba gajeesawaneegwa appadaydaannyi,
50001030	ak goondeawi ng'uchcheeda ghayi oodeaksi heedeanyuun, ak gooying'si heedeanyu gideaba geandeawi eara ghamneawean ghoadaayi gideaba guttanda jeeda.
50002001	Nea iimida gimajeekta jeeda Gristo, ghana gichchea goomajeek bariinyeega, ghana gidasuguyeesa aba jeeda Gurorooda, ghana iimida bariinyeega ghana baydeayda,
50002002	oahhiida hooseaneegeasu nea gobeayi fughareanagi, nea gawuurji bariinyeegeagwa, nea ghoang'ng'waay geat ng'asheegeagwa, nea gobeayi fughareanagi.
50002003	Adisni ng'asheanda aba shidoodeaba ghaang' ghana aba ghwarjeeda, sina aba eatteaba geaw bea ng'eanyi nea ginung' ghoaw buuneeda suurja fuga miyaas ea ghang'alleagwa.
50002004	Adagaba siisi ng'ula gidagasa niny akghwahit, daba siisi ng'ula gidagasa buneesuurja.
50002005	Andeawana ng'asheesu aba jeesingeagwa, ghayi ondeawi aba jeeda Gristo Yeesu,
50002006	earappeadi niny ghayi uurji sea Aseetta, ea mwanung' ghoaw gil uurjeatta bea Aseettean ak ghoaw gichchea ghoang'ng'waay.
50002007	Ak gwahinda geaw siida mandeawana gil, nea gawuurji sea soomjeanda, ak geeji nea gawuurji buuneeda.
50002008	Iiduw nea geadaah nea gawuurji siida, ghwaat geaw ng'eanyi nea gwasin mureeda ea ghwahitta miyeeda, eara miyeeda uhuuda beehiida.
50002009	Aba sareani ghoaw gida ading'deawa Aseetta humng'eeda muuchchi ak ghoadaw gheawunga laabwa hoowa gheawunga suurja,
50002010	aba gideaba aba gheawunga Yeesu giliwas gudung'uda gaygwatkuy, gea fuga mida humng'eeda ghana gea mida ng'eanyiida, ea gea mida uutta ng'eanyiida,
50002011	ak gaygaba siisi rukuna ghuutaannyi gideaba Yeesu Gristo Ng'uttamiida gil, aba gigheambiitta Aseetta was Ghweanda.
50002012	Asi fugeasu abwariinyi, aba gideajusu ondeayeatti mureeda galagasean, asi ghamneawa, ea adoosinnyi gideaballi ghwaraanya muuchchi iimeandani hiji, agadiyeesiina lealeanoodeang'wa aba muwda nea ghoabwadannyi;
50002013	aba gideaba Aseetta gagadiiyi aba jeesingeagwa, ak gagooneegwa gassooda ea sinooda ng'asheega miyaas gasa niny.
50002014	Asna ng'asheega sean nea adagwarinnaneegwa ginikghta ghana sheangnyeeda,
50002015	ak ea meerukunana badaydahuukkeagwa ng'asheega munyas nea ghoahuyi fuga manda giidinyeanda, diibiga Aseetta meerukunana badahuukka ng'asheega munyas mida bugusta seaygeeda gwaneadi bea ng'ooweatta, ak ghoayeatti weeshinda, aba jeannyaawa aba jeeda ng'eanyiida,
50002016	nea ghoong'ng'waay muuchchi ng'asheanda eaweega, ammuuchchu eaweeda Gristo ghammuuschi daghwar geaw aba gideaba mwaafwaji mwadaagha ghana dagadiyi mwadaagha.
50002017	Eara eayiinan uhuuda haleanjeeda sisappa geadi bea ghadooweeda appadayda masaweegeagwa, aniini geahoosannyi nea geang'weelayi sea agoogeeni seaniin.
50002018	Gwasnu earagooga ang'weella nea gohoosannnyi sea aniini.
50002019	Ak ghaararji aba jeeda Ng'uttamiida was Yeesu gideaba gaydeajeagu Dimotteo gabean ghwahidu heedeang'wa, ak abeeda geegwarsean aba iitteang'wa.
50002020	Aniini meandeawani siih nuut uurji niny, bea huumwa nea gwahirbaban aba ng'asheega badahuukkeagwa.
50002021	Saawa gaba siisi ng'ula gidabwariiy, nea miih fukka bea Yeesu Gristohiini.
50002022	Dimotteo ghamneawa ghwaloat gil aba headaang'u, gawuurji balleanda ea ghwaan niny geaweechcheewi aba gadiyeeda giijasta miy.
50002023	Ghaararji gideaba gaydabean deajeagu iyadaayi gichchea gawuurji ng'asheegeasu;
50002024	ak ghaamwaschi aba heeda Ng'uttamiida gideaba earaniini gaydabean dahidu.
50002025	Geagasayi deajeagu heedeang'wa Epafraditto, was oorjeediyya, easnudayeewi gadiyeeda, was shirikkarajeanda uurjeewean, nea giijasoochcheandeang'wa gil, nea weedaneeda gil aba haleanjeedeanyu eagasayi.
50002026	Nea niny abeeda gagasa ghwadaheangwa oagasean, ak ghang'ut giseaneega aba gideaba noayinyi gideaba niny ghamnyaan.
50002027	Aba huumwa ghamnyaan, ea ghwariikghta ghami. Iiduw ghabwayda Aseetta niny, ak ea meakghusa niny, earappadaydeanyu, amaduw ea moawa aba heedeanyu sawanadeeda naawda.
50002028	Aniini geagasayi muuchchi deajeagu niny, ak abeeda gohoosannyi aba iyoobiikti adaaha gichcha, ak abeeda ghwasuunya ng'asheegeasu.
50002029	Asi adeapta niny aba hooseaneega sean aba naweeda Ng'uttamiida, ak fuga uurji niih gammiisa gideaba gajeattaw mureeda,
50002030	aba gideaba gwaramagu ghami aba gadiyeeda Gristo, nea gwaramagu gabeagu eaweegaaschi ak ghoahiit gadiyeedeang'wa aba heedeanyu.
50003001	Asi aba huydeanda, oorjooga giyeenya, ahoosana aba jeeda Ng'uttamiida. Ak geang'oorneegwa ng'asheega uurji gikka nea meapri, ak abeeda gaygwalealneegwa.
50003002	Ashageada gudajeega, ashageada fuga gadiyeeda munyas, ashageada fukka iissa ghwalajaada saseedean.
50003003	Aba gideaba aseasa geewoschi giyyiilda huumwa, gadoowan Aseetta aba gurorooda, ea gheambalmeeda aba jeeda Gristo Yeesu, fuga mwarara ng'asheega saseeda.
50003004	Earappeadi eandeawi gichchea darara saseeda. Siida wassean iimideawa gichchea ghwarara saseeda gharaanyi aniini:
50003005	Geayadan giyyiilda eaweedeaba sis, ak geawoschi siida emeeda Israeeli, bea dooshta Benjamin, ak geawoschi siida Ebraniya jiih fuga Ebraniya; nea aba ging'ng'ooyda deaweeda geawoschi Farisayajeanda,
50003006	ak geasinnyi badiida muuchchi dasawan ganiisa, appadayda doobiiwnatta sinyasa deaweeda majeerukuna badaydeanyu ng'asheega munyas.
50003007	Nea haleanjeetta sean ghayi anung' ghoaw gidahuumwa aba heedeanyuun ghamneawa ghanung' gawuurji roodaweega appadayda Gristo.
50003008	Aba huumwa ghaanung' ghoaw haleanjeesean gil nirooda aba gitta naawda aba nalooda Gristo Yeesu was Ng'uttamiideanyuun. Appadaydaannyi naanung' gwarooda haleanjeessean, ak ghanung' ghoaw haleanjeeda mwadaagha, ak abeeda ghaanyaschi Gristo
50003009	ak geanyasan aba jeadaannyi, ak ea meandeawani doobiiwnatteanyu, mida jeeda deaweeda, geaghus diitta sinyassa naweeda masaweega aba jeeda Gristohiin, doobiiwnattida leabu heeda Aseetta sinyas aba masaweegean;
50003010	ak abeeda ghaanalli niny ea uurda duunnoadaannyi, ak geawurjeewi niny aba jeeda miyeadaannyi.
50003011	Ak abeeda iijea ghoaw ghaanyaschi duunnooda miyeeda.
50003012	Ak ea miih gideaba naanyaschi ghana gideaba neawoschi hidaat gil; geamajeekchi badiida danyas ak ghoaw deanyu, aba gideaba ninung' Gristo Yeesu doaw siidaannyi.
50003013	Oorjoogiyya, aniini meaguureewani geaw siida ninyas; ak geasinnyi ng'asheanjagi, ghaanung' gwaroossean ng'sheega mida bwadaw ak geamiriikchi beatteaba mwadi heeda mida gittasiyiin mwadiin.
50003014	Geamajeekchi beatta dagal heeda gidabuurbuurji jea danyasa gimear jea gwaleabu gurnooda leabu heettiyeada bea Aseetta aba jeeda Gristo Yeesu.
50003015	Anung'waada fukka ikkasa nihittiisa heedean gwasnu fughareenga nyaawa; nea aba jeedeang'wa iimida gidagasa eerada gayghoahiimneegwa Aseetta.
50003016	Anung' eakghusa ging'ng'ooyda huumeanda aba gitta sinyaschiin.
50003017	Oorjoogiyya, oang'ng'waanya searoojigeasu, nea gorroorji fukka abiideatta gidoowuurjeewiin nea googalaneasa.
50003018	Aba heeda fuga saang'a, nearukuneegwa ak ghamneawa gearukuneegwa nea ghabuudu dabeakka, anung'waada gawuurji weajoodiga beehiida Gristo.
50003019	Mudeanoodeaba fiisu nyariida gil, ak aseetta nyaawa ea jeeda gil, ak ng'asheega aghambiida geat ea gea baspaseega gil, mideawa fughareenga ng'asheega ng'eanyiida.
50003020	Aba gideaba aseasa ng'eang'deanya gwanda humng'eeda, ak ghamneawa geammuughu lealnoochcheanda, nea Ng'uttamiida was Yeesu Gristoohi,
50003021	jea ghwayam sasanuukkaasa nyeauuriin, ak ghwanung' gawuurji sea saseadaannyi ghambiidaat, aba uurda iissa ghoommu gwasin ghapka haleanjeessean headaannyi.
50004001	Asi, orjoogiyya, abwariinyi nea geagasayi, was hooseaneegeasu ea shiipka amiinaada nea goomajeegichchi aba jeeda Ng'uttamiideanyu, fugeasu abwariinyi.
50004002	Geamuschi Eudiya ak geamuschi Sintikke gideaba aduupcheena aba jeeda Ng'uttamiida.
50004003	Ak geamuscheey earang'iing'i, siideanyu bea huumwa eaduupchcheewi, eaniyean weada gadeemsu, aba gideaba gagadiyi sea aniini aba iitta giijasta miy sea Glemeenti sea fugeasu mwaatkwa eaweechcheewi, mida gheawunga nyaawa jeeda gittabooda eaweega.
50004004	Ahoosana aba jeeda Ng'uttamiida galagasean; ak geabiikti dayi, Ahoosana.
50004005	Anung' ghwanal buuneeda sean milikghteadeang'wa. Ng'uttamiida nineekkiit.
50004006	Adootteawiichchi geat aba ng'asheanda wassean, geaghus aba mooshta Aseetta nea ghoamwaschi ghawooda, nea ghoabwachchi Aseetta ak ghwanal Aseetta gidoogasayi wassean.
50004007	Nea hoyyooyda Aseetta, adaraam fughareenga sean, gaygafur jeesingeagwa ea fughareengeagwa aba jeeda Gristo Yeesu.
50004008	Asi oorjoogiyya gidahuydean jea otteemsheesiina niih, ng'asheega sean was gea huumwa, ea gea mideawa mureeda, ea gea doobiiweadi, ea gea miyaasi, ea gea subwariiyi, ea dagheerjeandumeeda iimida miyinda wassean, ghana giigheambiitta miy wassean, otteemsheesiina ng'asheesu.
50004009	Ng'asheega ghayi sinnalleagwa leabu heedeanyu ak ghoong'ng'waanyi nea ghoayinyi nea goodeaksi heedeanyu, asna suuh, ak Aseetta mideawa hoyyooh gaygoobiida heedeang'wa.
50004010	Aniini neahoosannyi muuchchi aba jeeda Ng'uttamiida, aba gideaba huydeanda iiduw ea noobiikti otteemsheesiina badaydeanyu, gawuurji gidaghayi otteemsheesiindi gideawuurjeewi ak eamwonyasi gheatta.
50004011	Ak ea miih gideaba geargu ng'asheesu nea gwanda gideagasayi, aba gideaba aniini nanalli aba damannyoojiga sean gideawuurjeewi ak ghoahiidan gideandeawi.
50004012	Ghaanalli hing'eanooda, ak ghaanalli nyasooda haleanjeeda; aba gheatkweakka sean, sinnaalan lang'uudadeeda ea jalooda, dandeawa haleanjeeda ghanea meandeawani.
50004013	Ghammuuschi dasin haleanjeessean aba siitta goonan uurdean.
50004014	Ak eanoosinnyi ng'asheanda miy aba damanda sindeayeesi jeeda sawanadeedeanyu.
50004015	Nea agooga fuga Filippi, ghoanali gideaba aba damandida bea ging'eatta Giijasta miyiin, damanda ealeapni Makkedoniya, manda ganiiseeda eaweechcheewi aba ng'asheanji bea giidaydeayda ea ging'ng'ooydean geaghus agooga;
50004016	ak eara aba damanda eandeewi Desalonikke imiisean gooyeanean haleanjeeda eagasayi ak ea mabeachchi eaweechchanjagi.
50004017	Miih gideaba geagasayi haleanjeeda jea agoonean gil; geagasayi haghweega jea ghoahaada aba monneedeang'wa.
50004018	Ak ea naanyaschi haleanjeesean, ea ghwanaawda, aba seang'ayda; was gea ghayi eanean Epaforodittoyda leabu heedeang'wa, was haleanjeeda ogoonnyi, was shearooda nagheeda ng'andit, ea haleanjeeda sisapa geadi bea ghadoweeda biissa ghabwariiy Aseetta.
50004019	Nea Aseetteanyu gaygagooneegwa haleanjeessean oogasayi aba dagheerjeandumeedaannyi aba gigheambiitta mida jeeda Gristo Yeesu.
50004020	Asi eakghambiida Aseetta was Ghweandeanya, ea ghoaw damanda manda mudeanooda. Amin.
50004021	Oakghada fuga ghaydidi sean mida jeeda Gristo Yeesu. Ghoaghadeagwa oorjoogiyya eandeawi aba hiji.
50004022	Ghoaghadeagwa fuga ghaydidi sean, ghwaraanya gea abiitta gheeh Gaysaari.
50004023	Dagheerjeandumeeda Ng'uttamiida was Yeesu Gristo gagasa goobiida jeeda gurooruunatkeagwa.
51001001	Baulo was giijasoochcheanda Gristo Yeesu aba gidagasiida Aseetta, ea Dimotteo oorjeeda iyya.
51001002	Heeda Aseetta fuga ghaydidi doobiiweadi was oorjoogiyya aba jeeda Gristo Yeesu mida Golosaayi: Gagasa anyasa dagheerjeandumeeda ea hoyyooh jea gwaleabu heeda Aseetta was Ghweandeanya.
51001003	Inyeessa galagasean geabadischeesi Aseetta was ghweanda Ng'uttamiideanya Yeesu Gristo, iisumwaashchchi Aseetta appadahuukkeagwa
51001004	aba gideaba siyiinyi iitta masaweegeagwa appadayda Gristo Yeesu ea gidoobwariydi fuga sean ghaydidi,
51001005	aba gideaba gidoararji jea egooneegwa aba hoowa bea humng'eedean. Aba ng'asheanda noobay ayiinya ammwadi aba jeeda giijasta miy bea huumwaan,
51001006	nea nihidu heedeang'wa, ea gidaguulleatta ng'eanyiissean gil, ak gwaji haghweega ak gwaheedu gawurji gidaheetteayda aba heedeang'wa, ghang'eada damanda ghayi oayinyi ak ghoanalli dagheerjeandumeeda Aseetta bea huumwa,
51001007	gawuurji gidanaaldaneegwa Epafra was soomjeanda subwariinyi. Niny ea doabiiwaat nea gagadiyeesa Gristo appadahuukkeagwa
51001008	ak ea ninung' eanala bariinyeegeagwa aba gurorooda.
51001009	Ak aba sareani dea ghayi siyinyi ng'asheesu ea miyeenung'waada mooshta ghawooda appadahuukeagwa, gideaba gagooneegwa Aseetta fughareeda huumwa bea gidagassiida niny ak gagooneegwa weaghumeeda ea nalooda aba jeesingeagwa,
51001010	ak abeeda gajoommuusa oppideatta gidagasiida Ng'uttamiida nea goosinnyi gichchea goohoosan, ak gibindeang'wa gaygwaji haghweega aba gadiyoojiga miyaas neagoheettu aba fughareeda Aseetta.
51001011	Gagasa gagooneegwa gimusta sean bea uurdaannyi gheambiidaat, jea oammuusa nea ghoammuughu haleanjeesean nea goobeayi hoseaneega,
51001012	nea goobadischeesi Bwaabwa nung' eammuusa eanyasa gheatta hearaniischooda sea fugaaschi ghaydidi aba jeeda weeshinda.
51001013	Ak niny gwalealnaneasa jeeda uurda misanumeeda ak goobaleageasa ea ghwadeasa jeeda sugoochcheandumeeda Balleandaannyi bwariiy,
51001014	nea aba niny geendeawi lealeanooda nea ea samsiinda ring'eeda.
51001015	Nea niny geegala Aseetta miidaachi ak ea duweachcheeda gil aba haleanjeesean;
51001016	aba gideaba haleanjeessean geesin appadaydeaba niny, gea mida humng'eeda ea gea mida ng'eanyiida, gea daach ea gea miih daach, ea hoorgajeega sugoodiga gil, ghanea sugoochcheandumeeda ghanea gea ambaliischi ghanea gheambalmeeda suuh seaniin gwasin niny nea gwasin appadaydaannyi.
51001017	Niny ghayi gabay gwanda madeeda haleanjeessean, nea aba niny ghwanoas geat haleanjeessean.
51001018	Nea niny ea uhuuda saseeda gil, nea dea Ganiisa, nea niny ea ging'eetta, ak ea duweachcheeda leabu miyeeda, ak abeeda ghoaw siichchea goosheedeawa haleanjeessean.
51001019	Aba niny gammiisa goobiida headaannyi haleanjeeda hidaat bea Aseetta,
51001020	nea aba niny gooduupchi geaw haleanjeessean gea mida ng'eanyi ghana gea mida humng'eeda, ak gwasin hoyyooh aba foojeanda weay appadayda beehiidaannyi.
51001021	Nea ammwadi agooga ea sihheelleweegwa nea gowoschi munyas fughareen, nea gosinnyi sinaweega munyas,
51001022	ak ea niduupchi aba saseadaannyi niny aba miyeadaannyi, ak abeeda ghwanung' ahuuwa fuga ghaydidi meerukunana badahuukka ng'asheega munyas ammwadeadaannyi.
51001023	Asi iyoppiidi jeeda masaweega, ak ghoomiinaadi nea noahang'waanyichchi, nea meayameagwa aba heeda giijasta miy oayiinyi, ghayi surukkwiisa haleanjeessean mida hiing'eadayda humng'eeda, nea aniini Baulo geawoschi siidaannyi bea gadiyeeda.
51001024	Ak ghamneawa geang'weelayi aba sawanadeeda anyaschi appadahuukkeagwa, nea aba saseedeanyu ghahiichchi giikka shoodaan aba sawanadeeda Gristo appadayda saseadaannyi, nea ea ganiisa,
51001025	ak aniini ea sinung' doaw siideaba gadiyeani, gawurji siida siitteaga gadiyeeda Aseetta sigoonan appadahuukkeagwa, ak geasinnyi gadiyeeda Aseetta ak geanal,
51001026	nea makcheameani ghayi sifuyiin ghang'eada gweannyeekka ghayi bea garayiin ea jeachcheenga ak ghamneawa ea siitteajiisa fugaaschi ghaydidi.
51001027	Aba jeannyaawa ghwaloat Aseetta ak ghwanung' ghwanal emoojiga gitteenna hawunda meanang'oochcheandumeeda ea makcheameeda gheambalmeadaannyi was Gristoyda mida jeedeang'wa, was rarooda gigheambiitta.
51001028	Niny geergu aseasa, nea gereekusi giliwas siih nea geannaalji giliwas siih aba weaghuumeeda sean, ak geeyeadu giliwas siih nihissa heeda aba jeeda Gristo.
51001029	Nea geasawannyi geaw aba niih, nea geamajeekchi aba uurda sinoodeaba gadiyeeni iin jeedeanyuun.
51002001	Geagasayi anala gideadeawiitti appadahuukkeagwa, ea badahuukka fuga mida ng'eanyiida Laodokiya, ea gikka miighwadahaniin,
51002002	abeeda geemmajeek guroruunatka nyaawa, nea gaguuyi aba barinyeega, ak ghwanyas meanang'oochcheandumeeda sean bea huumwa, ak ghwanal makcheameetta bea Aseetta was Gristohiin,
51002003	nea jeadaannyi ea sufuysa gheaseeda bareaynata uhuuda ea fughareenga.
51002004	Geargu niih aba gideaba adiiduw ghoamwaschi gwareenganeegwa siida aba ng'asheega ng'uyyeega.
51002005	Earappeadi eawoschi sheagi aba heedeang'wean, geendeayi aba gurorooda, ak geahoosanyi muuchchi aba gideaba neajeeng'u gidamiyda giibindeang'wa ea gidamajeekta masaweegeagwa appadayda Gristo.
51002006	Asi agooga ghayi ghoodeapti Gristo Yeesu was Ng'uttamiida, asi oppiidana jeadaannyi,
51002007	nea goongooreadi hawungeagwa ak geemmajeegeegwa aba jeadaannyi ak gamajeegiit masaweegeagwa, ak gawuurji gidaghayi siinnaaldaneegwa, nea goobadiisachcheesi.
51002008	Asi ashageada adaghaghaseagwa siida ak gahuttaneegwa aba fughareedaannyi bea mwadaagha aba searoojikka bea buneedean, aba haleanjeedeaba garayi bea meangeenda mida jeeda ng'eanyiida nea miih dea Gristoohi.
51002009	Aba gideaba headaannyi gwanda hidooda sean bea Aseetta nea goobiida badaydaannyi.
51002010	Ak agooga eanoonyaschi eaweega hidaat appadaydeaba niny, nea niny ahaweewa fuga ahaaghwa ng'eanyiida ea gea ambalischi.
51002011	Nea appadaydeaba niny earagooga siyaadeagwa giyyiilda aba giyyiilda meesnana geattinga, nea ghoanung'waadi ng'asheega saseeda aba giyyiilda Gristo,
51002012	nea geepnyeegwa sea niny aba gibattiisanda, amaduw geettuunneegwa sea niny aba masaweega aba gadiyeeda Aseetta, ghayi aduunna niny jeeda miyeeda.
51002013	Hean agooga, goomeewayyi aba riing'eegeagwa ea aba sasanuukkeagwa meayaada giyyiilda, iiduw ghoadaw Aseetta eaweega sea niny, ak ea nisamseasa ring'eagaasa sean,
51002014	iiduw nea nibuus ng'ooruutka mida badahuukkaasa jea goorgweakseasaan, gageanu ak ghwasach ak goongoorsa uhuuda behiida.
51002015	Ak ghoareat fuga mideawa uurda gheambalmeeda dabitta ng'uchcheeda ak geanu ghoaw gichchea eahhiimda aba eeshpwara aba saawa, ak gahoosan appadahuukka nyaawa.
51002016	Asi adagoorgweakseegwa siida aba giinyeashteayda gichchea eayaak ghana gichchea eali ghana badayda ghweelmeeda ghana aba ng'ushshiinda sheeda ghana Sabatto,
51002017	suuh jirooneeda ng'asheega jea ghwahidu; nea gidahuumwa ea Gristo gil.
51002018	Asi adaghaweadaneegwa siih gil, aba giimajeekta eatteaba geaw bea ng'eanyi ea ghadoowanda malaykajeega, nea ghamiinaada aba giidaheachchteaba geaw, nea ghaghwar geaw mwadaagha aba fughareadaannyi bea saseeda,
51002019	ak ea mwanoasa geat sea uhuuda, nea aba niny ghoang'ng'waay geat saseassean aba roobuutka ea mayiishka, ak gwaheedu aba heennooda leabu heeda Aseetta.
51002020	Ama inoomeewudayeewi Gristo aba haleanjeeda ng'eanyiida was meangeenda, ghwasaan anda gooppiideatti gili duu abeaha ng'eanyiida? Ghwasaan inyasghoamwaschi huumeannyeekka nyaawa,
51002021	“Adoang'ng'waanyi, ak eadoosamu, nea adoosachchi.”
51002022	(Ak ghoahiimu haleanjeeda jea goosha iisigadiyeatta), aba giduurji ginealshooda buuneeda ea gissurukutteayda?
51002023	Suuh seaniin aba huumwa gawuurji gwadeagooda mideawa weaghuumeeda ak ghoang'eat ghadooweeda aba eatteaba geat bea ng'eanyi aba gidahang'waay gasa saseeda, ak ea marachchi gil ak moammu ghoadeal gitta gasa saseedean.
51003001	Asi agooga isittunneegwa sea Gristo, asi agassa haleanjeeda mida humng'eeda hooweanji mida Gristoohiin, niny nipteada aba geattinda dugwa bea Aseetta.
51003002	Oppkeatta haleanjeeda mida humng'eeda galagasean, miih gea mida ng'eanyiida gil.
51003003	Aba gideaba agooga goomeeway ak eaweegeagwa ea sifuy sea Gristo aba heeda Aseetta.
51003004	Iiduw isiittaajiit Gristoyda was eaweegaasa, abeeda eara agooga gajeettaajiideagwa sea niny aba jeeda giigheambiitta.
51003005	Asi anung'waada ng'asheega munyas bea munda ng'eanyiida mida saseenuukkeagwa: was hiseadayeandumeeda, ririnnyeanda, geawunda gheang'da muyi, giitteemshooda muy, ea shidoodeaba ghaang', ea ghadoowanda gidamawosa Aseetta.
51003006	Appadaydeaba ng'asheesu gayghwahidu ng'weaninda Aseetta.
51003007	Ak eara agooga ghayi gooneayeewi jeedeaba ng'asheesu nea gooppiidi jeeda.
51003008	Ak ghamneawa ghoanung'waadi ng'asheesu seaniin; nyarasta, ea ng'weaninda, munyinda, ea beeshta, ea ging'weakka aba ghuusigeegwa.
51003009	Adoonappiisi geat ng'uyyeega, nea gooyeeshshi geat noasuuchchi searoojigeaba garayi, ea gissisinniida
51003010	ak gookkweali searoojiga eashish, sinung' gaweeriidi ak ghoanalli nea geegala ninnyyeeda ghayi bwaat.
51003011	Ak aba sareani ea maheelli siida Yunaani ghana dea Yahuudi, dea siyaat giyyiilda ea dea miyeayaat giyyiilda, bunyeanda, ghana siida mwanala gil, soomjeanda, ghana dea abal geaw, nea Gristo ea sean gil aba jeeda haleanjeesean.
51003012	Asi okkwealsheatta fuga niloat Aseetta, ghaydiidi subwariiy, bea jeesinga bayyiida buuneeda, ea ng'eeninda, eattoodeaba geat bea ng'eanyi, miyinda ea milighteayda,
51003013	daba siisi sar sareambwa nuut, nea goosammiisi geat, iimida siida nidiysa nuut, gawurji gidaghayi samsiindaneegwa Ng'uttamiida, ak gwasnu eara agooga asindunu.
51003014	Iing'atta suuh seaniin gamiiseegwa andeawana barinyeega, aba gideaba gaygooroonnyi haleanjeesean ghoaw gilagi hidaat.
51003015	Ak ghoanung' goombalischi hoyyooyda Gristo aba jeesingeagwa, aba gideaba agooga geeguurneegwa awasa saseanagi. Nea ghoahuuyi fuga badiischooda.
51003016	Anung' goobiida ng'asheanda Gristo jeedeagwa nea gwaheedu, anaala nea gaba siisi reekusa nuut aba weaghumeeda sean, nea goosarmannyi nyiigheega ea sarmoojiga gurorooda nea goobadiischeesi Aseetta aba guroruunatkeagwa.
51003017	Nea gilwassean osinyi, aba ng'asheanda ghana sinooda, asna sean aba gheawunga Ng'uttamiida was Yeesu, nea goobadischeesi Aseetta was Ghweanda aba naweedeaba niny.
51003018	Gadeemga, asissiina siyeenatkeagwa mureeda, niih gidahaguuwsa Ng'uttamiida.
51003019	Siyeenatka abwarinya gadeemgeagwa nea adoonyareekiisi.
51003020	Diibiga, asissiina ghweanigeagwa ea gheamadigeagwa mureeda aba haleanjeesean, aba gideaba ng'asheanji gidagasiida Ng'uttamiida.
51003021	Ghweaniga, adoonnyareesayi diibigeagwa, aba gideaba gajiidu ghwalagaan.
51003022	Soomjooga, amwasa ng'asheega sean bea meanang'oodigeagwa bea ng'eanyiida, nea miih aba gheanyanga gil, gawurji fuga sin alooheeda aba heeda buuneeda, asi gamiiseegwa agadiyeena nea eashish guroruunatkeagwa, nea ghoawalli Ng'uttamiida.
51003023	Gilwassean osinyi, asna nea goobeayi jeesinga miyaas, gawuurji giloosissi Ng'uttamiida,
51003024	Nea ghoanalli gideaba gaygagooneegwa Ng'uttamiida mushaahareedeang'wa bea hearaniischooda, ak googadiyeesi Ng'uttamiida was Gristo.
51003025	Aba gideaba siida wassean sina ng'asheega munyas gayghwanyas mushaahareadaannyi uurji dea sina nea maygwanda shiitmeeda.
51004001	Fuga hees asissiina soomjoogeagwa ng'asheega miyaas doobiiweadi, ak ghoanalli gideaba eara agooga gondeawi Siida haw aba humng'eeda.
51004002	Oppiidana muuchchi jeeda mooshta Aseetta, nea ghoang'wearu aba ng'asheanji nea goobadischeesi;
51004003	ak ghoamwaschi Aseetta appadahuukkaasa, ak goottinneasa Aseetta gidaghuut aba ng'asheanda, ak geerukuti gitta funyaat bea Gristo ghayi siyiissean ghealoonigean,
51004004	Ak abeeda ghadaajiichchi, aba gideagassiidi rukunooda.
51004005	Abeawana weaghumeeda aba madeeda fuga mwamwasa, nea googadiyeatti muuchchi damanda sugooneegwa.
51004006	Asi ng'asheegeagwa gagasa gwandeawa dagheerjeandumeeda galeagasean, nea gwasamu balang'da, ak abeeda ghoanalli gichchea ashaayda ng'asheega buuneessean.
51004007	Iitteanyu sean gaygwarukneegwa Dikikko; niny oorjeediyya abwariinyi was siida gadiyeeda doobiiwaat, ak ea soomjeanda eandeawi bea Ng'uttamiida.
51004008	Ak ea neajeag'u niny heedeang'wa appadaydeaba ng'asheanji, ak abeeda ghoanalli gissuwuurjeewi ea gideaba gaygoomajeek jeesingeagwa,
51004009	niny gaygoodeana Onesimo, oorjeediyya doobiiwaat abwariinyi, nea niny gaba jeedeang'wa. Ak gaygwarukneegwa ng'asheega sean sisin aba hiji.
51004010	Ghoadeagwa Aristarkoyda eandeayeesi ghealooniga sea Marko, was oorjeeda hudagheamatta Barnaba, (iittaannyi noanyaschi gideaba iihidu heedeang'wa ghoadeapchi),
51004011	Yeesuuyda suguura Yusto. Nea fiisu ea fuga ghasmeahooda gil aba jeeda fugeandeayeesi gadiyeeda sugoochcheandumeeda Aseetta, ea niiw fuga geandewanean salgheang'da.
51004012	Epafrayda was siida jeedeang'wa was soomjeanda Gristo Yeesu, ghoaghadeagwa nea goopkeatteegwa galeagasean nea gwasin badiida aba moashtaannyi bea Aseetta, ak ghoamiinaadi nea sumwaseagwa aba haleanjeetta gasa Aseettean.
51004013	Aniini geawoschi mushoochcheanda aba gideaba ghadaayi gidadeawiitta appadahuukkeagwa ea gikka mida Laodokiyean ea gikka mida Hierappoliin.
51004014	Lukkayda was bwanamwagaanga bissa dabwariiyiin ea Dema ghoaghadeagwa.
51004015	Oakgha oorjoogiyya mida Laodokiya ea gea mida Nimfa ea fuga ganiiseeda gheannyi.
51004016	Baroajeanji isissoamwa aba heedeang'wa, ghoanung' easoamwa eara aba Ganiisa mida Laodokiya, ama ditta sung'oorsa Laodokiyahiin ghoassoami agooga.
51004017	Arukusiina Arkipa, “Gideaba ng'ulla muuchchi gadiyeetta goonnyi Ng'utamiidean sina nea gihiidi.”
51004018	Giighadi ghaang'waarji aniini Baulo aba geattindeanyu. Oppkaada gideaba sirattean. Gagasa anyasa dagheerjeandumeeda.
52001001	Baulo, ea Silwaano, ea Dimotteo, Heeda ganiiseeda Desaloniikke mida heeda Aseetta was Bwaabwa ea heeda Ng'uttamiida was Yeesu Gristo: Gagasa anyasa dagheerjeandumeeda ea hoyyooh.
52001002	Geabadiischeesi Aseetta galeagasean appadahuukkeagwa oagasean, nea geapkachcheagwa aba jeeda mooshteanya bea Aseetta,
52001003	nea ghapkachcheegwa aba madeeda Aseetteanya was Ghweanda, gadiyeedeang'wa bea masaweega ea bariinyeegeagwa gadiiyi ea milikghteaydeang'wa bea rarooda aba jeeda Ng'uttamiideanya was Yeesu Gristo.
52001004	Aba gideaba geanalli, fuga eaduupcheewi bwayiiy Aseetta, gideaba niny niloadeagwa;
52001005	bea gideaba giijasteanya miy mwahinna heedeang'wa nea geaghus ng'asheanda akghwahit, ghabwada gwandeawa uurda, ea Gurorooda Ghaydit nea geesikteawi muuchchi. Ak ghoanalli siisi sirguun giduurji jea goobiida heedeang'wa, appadahuukkeagwa.
52001006	Ak ghoahuuyi fuga adeascheeweasa geat ea geeshta Ng'uttamiida, iing'atta nea noang'ng'waannyi ng'asheanda aba sawanadeeda haw, sea hooseaneega Gurorooda Ghaydit;
52001007	hean ghoahuuyi gichchea eegala aba heeda buuneessean mideawa masaweega aba ng'eanyiida Makkedooniya, ea ng'eanyiida Akkaya.
52001008	Ea meakghusa gideaba ghwadambiir ng'asheanda Ng'uttamiida aba heedeang'wa aba Makkedoniya ea Akkaya, iiduw masaweegeagwa aba heeda Aseetta ea niwa mwadi aba daroorakka sean, ea eeyi bwak ea eamudeammuusa eerukuna gil.
52001009	Aba gideaba saawa nea gaba geat gwarukkwiida iitteanya gidaoadeaptaydaneasa aba jeedeang'wa, ea gidooyamsiindi geat Aseetta nea ghoanung'waadi haleanjeeda mawosa Aseetta ak googadiyeesi dea mideawa eaweega ea Aseetta huumwa,
52001010	nea ghoammuughu Balleandaannyi jea gwaleabu humng'eeda, ghayi aduunna miyeeda, nea Yeesu gil, lealnaneasa nyarasta jea ghwahidu.
52002001	Aba gideaba fuga eaduupcheewi ghoanalli, gideaba gidasupkaandi heedeang'wa miih mwadaagha gil;
52002002	eara gwasa ning'atta sawanadeedeanya nea geapwaaspwaseasa aba Filippi, aba gidoanaldi, hean goomajeegeasa Aseetteanya ak gearukuneegwa giijasta miy bea Aseetta aba madeeda fuga eang'alealleewi.
52002003	Aba gideaba gissumuschi maleapna heeda ramaseanda ghana ririnyeanda, ghana eesin aba milmilanda;
52002004	gawuurji gidaghayi goondaneasa Aseetta gheatta Giijasta miy, ea gidasurukwiidi, nea mewuurjeewani fuga ahoosani buuneeda, geewoschi fuga ahoosan Aseetta nal guroruunatkaasa.
52002005	Aba gideaba moang'ng'waa eerukuna ng'asheega ghwarooodeaba geat, aba gidoanaldi, ghana shidoodeaba ghaang', nea Aseetta ea muushoochcheanda gil;
52002006	nea ghanyea miyeegassa gharbeeda aba heeda buuneeda, ghana heedeang'wa ghana hichpa fiih suuk, ghana gwadeeppa ea sigasayi aba gideaba gewoschi giijasoodiga Gristo.
52002007	Iissa gewoschi ng'eeni aba jeedeang'wa, gawuurji gidang'ulliida gheamatta diibigaaschi.
52002008	Gwasnu earaseasa geaghuscheegwa aba bariinyeega muuchchi, ak gehoosannyi nea meakghusa goonda giijasta miy bea Aseetta akghwahit, gegonnyeegwa eara guroruunatkaasa, aba gideaba nowoschi fugaasa subwariinyi.
52002009	Ak ghoapkaachchi gissuburdi ea gissisawaneatti, fuga eaduupcheewi; aba gideaba iissa geegadiyi eawa ea askweari, ak ea meesawani siida wassean aba jeedeang'wa, nea geerukuneegwa giijasta miy bea Aseetta.
52002010	Agooga gowoschi muushoodiga, ak gwasnu eara Aseetta, ea gidaghayditta ea gidadoabiiwatta ak gabiissa ea meeyeatteana ghuut searoojigaasa aba heeda fugeagwa mideawa masaweega;
52002011	aba gideaba agooga ghoanalli, gawuurji ghweanda ea diibigaaschi, iissa geamiinnyi gheang'ba giliwas siih nea geemmajeegiideegwa nea gerekuseegwa
52002012	ak ghoabeadi gidahaguuwdaneegwa aba madeeda Aseetta, ghayi guurneegwa agooga ak abeeda goweayi jeeda sugoochcheandumeadaannyi ea gigheambiittaannyi.
52002013	Nea iissa geebadiischeesi Aseetta galeagasean appadaydeaba ng'asheanji, gideaba deanoang'ng'waanyi ng'asheanda Aseetta ghayi oyiing'si heedeanya, ea moang'ng'waaydani ng'asheanda buuneeda ghoanung' gawuurji ng'asheanda Aseetta, biissa gagadiyi aba jeedeang'wa agoogeeda mideawa masaweega.
52002014	Aba gideaba agooga, fuga eaduupcheewi, ahuuwa fuga jea godeascheweegwa geat ganiisajeega Aseetta aba jeeda Gristo Yeesu mida ng'eanyiida Yudeeya; aba gideaba noanyaschi sawanadeeda uurji diitta aba heeda fuga ng'eang'deang'wa gawuurji gidasissiinda fuga Yahuudi,
52002015	dea ghayi nuus sean Ng'uttamiida was Yeesu ea sibanga, ak gooruuttaneasa jarooda, ak ghoanyareas Aseetta nea ghaheawa buuneessean
52002016	nea ghoadealeasa aseasa ea meerukusiini fuga emoojiga gideaba gajeelealu ak gawuurji gili sinnyiit gideenda ring'eega nyaawa. Iiduw ea nihidu nyarasta Aseetta badahuukka nyaawa aba huydeanda.
52002017	Hean nea geegeandeawaneasa heedeang'wa, fuga eaduupcheewi, aba gheadi nuwaas, aba saseeda nea miih aba gurorooda gil, geamilikghti nea geegasayi muuchchi aba gassooda haw bea huumwa deakta gheanyangeagwa;
52002018	asi geegasayi eapkaana heedeang'wa aniini Baulo, gichcha ea gichcha ghoadealeasa Shattaani.
52002019	Neada raroodeanya ea naaha ghana hooseaneega ghana shiipka jea daghwara geaw aba madeeda Ng'uttamiideanya was Yeesu aba hinnoadaannyi? Neada ea miih agoogea?
52002020	Aba gideaba agooga gowoschi gharbeedeanya ea hooseaneagaasa.
52003001	Asi aba damanda mudeammuuseewana eamilikghta gichcha, geadaayi ghwahit geanung'waneasa bwadaw ng'eanyiida Atteene nea geabwaageat.
52003002	Ng'atta gechcheagu orjeediyya was Dimotteo, was soomjeanda Aseetta bea Giijasta miy bea Gristo, goodiing'u masaweegeagwa ak goomajeegeegwa,
52003003	ak siida ea adagwahirbaban aba sawanaduussu, aba gideaba agooga ghoanalli beadi sugooneasa ng'asheanji.
52003004	Nea aba damanda sindeayeewi sea agooga geebay erukuneegwa gideaba gajeanyasa sawanadeeda; ak gawuurji gidahittaayda, ak ghoanalli.
52003005	Gwasnu earaniini aba damanda muttammuuseawa gichcha milikghteayda, geajeagu siida danal masaweegeagwa, aamwahinna siitta jea gwasmeegwean ak gwasmeegwa, amaduw gaba gadiyeedeanyu mwadaagha.
52003006	Hean ghamneawa nea ghwahidu heedeanyu Dimotteoyda leabu heedeang'wa, ak gweanneesa giijasta miy bea masaweegeagwa ea bariinyeegeagwa ak gwargu gideaba ghoapkachcheasa galeagasean, nea googasayi deakteanya, gawuurji gissigassiidi aseasa deakteang'wa agooga,
52003007	Fuga eaduupcheewi, abasareani earappeadi sindi jeeda sawanadeedeanya sean ea giseaneega sihawdi isinyaschi iitteang'wa aba naweeda masaweegeagwa;
52003008	Aba gideaba ghamneawa gendeawi eaweega, aba iyoaminaadi nea gomajeekchewiidayi aba heeda Ng'uttamiida.
52003009	Aba gideaba gajeammuusa eattawdaan Aseetta badiischooda appadahuukkeagwa, aba hooseaneekka sean sindeawiin. appadahuukkeagwa aba madeeda Aseetteanya.
52003010	Nea ghoamwaashchi Aseetta muuchchi eawa ea askweari ak abeeda geadaayi gheanyangeagwa nea geesissinnyi ng'asheega ashoay bea masaweegeagwa.
52003011	Asi Aseetteanya was Ghweandeanya sea Ng'uttamiideanya was Yeesu gagasa ghoadoabiiw naweedeanya ea eahinna heedeang'wa;
52003012	gagasa ghwanung' Ng'uttamiida oahhaadana nea gooppiidi jeeda bariinyeegeaba geat, aba heeda buuneessean, ak gawuurji gissisindi aba heedeang'wa,
52003013	ak gomajeek guroruunatkeagwa ea meyeatteeweegwa ghuusi aba ghaydidanda aba madeeda Aseetteanya was Ghweanda, aba damanda jea ghwahinna Ng'uttamiideanya was Yeesu sea fugaaschi sean ghaydidi.
52004001	Aba huuydeayda, fuga eaduupcheewi, geemuscheegwa nea geamiinnyi gheang'deang'wa aba jeeda Ng'uttamiida was Yeesu, ak gawuurji gissinnaaldaneagwa aba heedeanya gidanisiindaneegwa oppiideatta nea gohhoosannyi Aseetta, ak gawuurji gidoosindi agooga, ak gagasa agooga asna muuchchi ea ghwanaawa.
52004002	Nea ghoanalli gideaba ana ng'asha gil ghayi sugoonnyeegwa leabu heeda Ng'uttamiida was Yeesu.
52004003	Aba gideaba ng'asheesu gea bwariiy Aseetta gil was gimmiinnoodeang'wa, ak gohhelleewi geat hiseadayeandumeeda;
52004004	ak ea daba siisi nal gichchea ghagheanda niny gatmooda aba ghaydidanda ea mureeda,
52004005	nea miih aba geawunda gheang'da muyi, ak gowuurjeewi fuga emoojiga mwanala Aseetta;
52004006	ak ea manda siida adiiy, ghana godiiysa oorjeeda ghaamwat aba ng'asheanji, aba gideaba Ng'uttamiida dea jea ghawalda mureandoodeaba haleanjeeni seaniini, gawuurji gissibeani eamiinda gheang'deang'wa aba mureeda.
52004007	Aba gideaba Aseetta maguurneasa eppiidana jeeda ririnnyeanda was ng'asheega munyas, gagasa eppiidana jeeda ghaydidanda.
52004008	Nea siida heawa ng'asheesu, ea mwaheawa siida ghaheawa Aseetta, goneegwa agooga Guroroodaannyi Ghaydit.
52004009	Aba iitta bariinyeega oorjooga giyeanya moogassi gideaba gaygang'oorneegwa siih, aba gideaba agooga ninaleagwa Aseetta bariinyeegeaba geat;
52004010	ak aba huumwa ghoabwariinyi oorjookkiyeanya sean mida ng'eanyiida Makkedoniya ayda. Asi geemucheegwa fuga eaduupcheewi, gideaba asna ea ghwanaawa niih muuchchi,
52004011	nea geagasayi goobiitpiit nea ghwasiinda, ak gang'ula ng'asheegeagwa, ak googadiyi aba geatting'eagwa, gawuurji gissurukuteaydi;
52004012	ak abeeda gajanyasa mureeda aba heeda fuga emoojiga, ak ea adooghuschi buuneeda aba haleanjeeda.
52004013	Fuga eaduupcheewi asi aseasa meegassi amoanali gil, aba iitteaba fukka nimeewean, ak abeeda ea mogiisandani fuga mandeawana rarooda.
52004014	Ghang'eada dea sumwaseewi gideaba Yeesu ghami ak gwaduudu gichcha, earagwasa, aba naweeda Yeesu, gaygweadu Aseetta sea niny fukka nililiin.
52004015	Aba niih geerukuneegwa aba ng'asheanda Ng'uttamiida, bea gideaba aseaseeda suwoschi majeekcheewi, sunung'waneasa heeda ea ghwahidu damanda jea ghwahinna Ng'uttamiidean, majeshsheedeawana fukka ghayi nilil aba jeeda miyeedean.
52004016	Aba gideaba Ng'uttamiida gaygwashuubean niny nea gwaleabu humng'eeda ea shookcheanda haw mideawa digheanda, ea nyeashta malaykajeanda haw, sea nyeashta durumbeatteeda Aseetta. Ak abeeda fukka ghayi meewwiisa jeeda Gristohiin gajeeshsheeda ettuuttu;
52004017	hean abeeda aseaseeda suwoschi majeekcheewiin, suhuuydeannyiin, gajeassealdaneasa sea saawa aba jeeda shamoghuutka, ak geadeapti Ng'uttamiida aba heettiyeada; ak abeeda gajendeawana Ng'uttamiida galeagasean.
52004018	Asi ageandeawana geat salgheang'da aba ng'asheesu.
52005001	Fuga eaduupcheewi, aba ng'asheega iitta damanda ghana eaweetta jea gawas, moogassi gideaba gaydang'oorneegwa.
52005002	Aba gideaba agooga ghoanalli beadi eaweetta Ng'uttamiida gayghwaanda gidawunniida mareanghweanda eawa.
52005003	Hean iyayi buuneeda, “Gebeayi weayda nea gebeayi seayu,” deagheatta ghwahidu nyariida badahuukka nyaawa gawuurji gidanyassiida gatmooda lajooda aba jeatta jeepta, ak ea manda gichchea gamulsiinda.
52005004	Ak ea moondani jeeda misaneeda, fuga eaduupcheewi, ea ghwanung' eaweettida ghahameegwa ng'eanyi gawuurji mareanghweanda.
52005005	Aba gideaba agooga oagasean noahuuyi balloojiga weeshinda, ea balloojiga askweari; aseasa mebeahi eaweeda ghana misaneeda.
52005006	Asi adeelilli ruweanga, ea ewuurjeewana buuneeda mwaatkwa, asi eang'ng'weerna, nea geetteennyi.
52005007	Aba gideaba fuga rooji gwarooji eawa, nea eara fuga boogidi iissa gaboogidi eawa.
52005008	Duukku, aseasa deesuwooseewi fuga askwearda, gagasa endeawana gheadeenda, nea geediinyi daghanuunatkaasa igeambooda masaweega ea bariinyeega, nea nngoofanjeandeanya bea gharinnyeanda gagasa eanung' ghoaw rarooda jea gweadu lealeanooda.
52005009	Nea Aseetta ghayi masneasa ak abeeda ghwalas uhuudeanya, gagasa eanyasa lealeanooda appadayda Ng'uttamiideanya was Yeesu Gristo,
52005010	dea ghayi meah appadahuukkaasa aba ising'eatng'eachchi ghana eella abeeda geendeayi sea niny.
52005011	Asi daba siisi amajeek nuut ak ea daba siisi adiing'u nuut gageawiit, gawuurji gidoosindi.
52005012	Fuga eaduupcheewi, geemuscheegwa gideaba, asissiina mureeda fuga sin gadiyeeda aba jeedeang'wa ak gabiissa gwanda madeedeang'wa aba jeeda Ng'uttamiida nea geewwoowseegwa,
52005013	asissiina mureeda nea ghoawwalli gheang'da aba bariinyeega aba gadiyoojiga nyaawa. Gagasa abeaha weayda nea gobeayi geat.
52005014	Ak geemuscheegwa, fuga eaduupcheewi, owwoowsiina gheanyanga fuga ghaleehooda, ommajeega fuga giyoonnyi, aweada fuga ng'arng'ari, ak gimilikghti sea buuneessean.
52005015	Ang'ulla siida wassean adaghwawaldaawa ng'asheanda muy dea muy, iissa ghoayaachchi geeshta ng'asheanda miy galeagaseab, agooga nea goobeayi geat ea biissa aba heeda buuneessean.
52005016	Ahoosana galeagasean,
52005017	amwaasha Aseetta damannyoojiga sean,
52005018	abadiischeena aba giliwas gil; aba gideaba niih gidabwariiyda Aseetta aba heedeang'wa aba jeeda Gristo Yeesu.
52005019	Adoottealli Gurorooda,
52005020	adofoolli ramooranga,
52005021	asimsima haleanjeessean; ak ghoang'ng'waanyi ng'asheanda miy,
52005022	ohhelleewana geat munyinda wassean.
52005023	Gagasa ghoammiidu Aseetta mideawa weayda sasanuukkeagwa sean, nea gaba geaw; ak gagasa gahamiyaasiit gamiyeasiidi guroruunatkeagwa ea jeesingeagwa ak geemmajeek nea meerukunana badayda ng'asheega munyas aba damanda hinnooda Ng'uttamiideanya was Yeesu Gristo.
52005024	Ninyeeda guurneegwa adoabiiwaat, ak gayghoammiineegwa.
52005025	Fuga eaduupcheewi, amusiischoaweasa.
52005026	Oakghada fuga siduupcheewi sean aba samooda ghaydit.
52005027	Geamuscheegwa appadayda Ng'uttamiida, ossomassiina fuga eaduupcheewi sean barawajeanji.
52005028	Gagasa anyasa dagheerjeandumeeda Ng'uttamiideanya was Yeesu Gristo oagasean.
53001001	Baulo ea Silwano, ea Dimotteo, ea ganiiseeda Desaloniikke mida jeeda Aseetta was Bwaabwa sea Ng'uttamiideanya was Yeesu Gristo.
53001002	Gagasa anyasa dagheerjeandumeeda ea weayda leabu heeda Aseetta was Ghweanda, sea heeda Ng'uttamiida was Yeesu Gristo.
53001003	Aseasa gammiiseasa ebadiischeesiina galeagasean appadahuukkeagwa, fuga eaduupcheewi, ak ea gittoobiiwsiinda gil, aba gideaba masaweegeagwa niheedu muuchchi, nea bariinyeega gilwas siih aba jeedeang'wa aba hichpa nuut ea niihaada.
53001004	Amaduw earaseasa ea sugwareesi appadahuukkeagwa aba jeesinga ganiisajeega Aseetta aba milikghteaydeang'wa ea masaweega ondeawi aba ghabasteang'wa sean sea sawanaduutka oamilikghti.
53001005	Niih gwadeagooda girgweageeda huumwa bea Aseetta, ak abeeda geanung' ahuuwa fuga miisa gheambalmeeda Aseetta, was dea ghamneawa sisawasseegwa,
53001006	hean aba huumwa Aseetta gayghawaldawa sawanadeeda aba heedeaba fukka sawaneegwean,
53001007	ak gagooneegwa fuufta sea aseasa agoogeeda sisawan, damanda jea eattahaaja Ng'uttamiida was Yeesu jea gwaleabu humng'eeda sea malaykajeegaaschi mideawa uurjeenga beasta yeat,
53001008	nea ghawalda mureandooda masissiina mureeda giijasta miy bea Ng'uttamiideanya was Yeesu.
53001009	Ak gaygwasawana aba ghoorjooda nyariida manda mudeanooda ak geegeandeawa madeeda Ng'uttamiida ea heeda gigheambiitaannyi mideawa uurda,
53001010	eaweetta jea ghwahinna eakghambiit aba jeeda fugaaschi ghaydidi, ak ghahamng'eanyi buuneessean ghayi mwas ninyiin, aba gideaba muwwuunoodeanya geamwas aba heedeang'wa.
53001011	Appadaydeaba ng'asheanji, iissa geamwaashchi Aseetta galeagasean appadahuukkeagwa, gideaba gagasa ghwanung' Aseetteanya gahaguuweegwa guurunoadaannyi, ak ghoahiit gilinyooh aamiy gasa ea gadiyeeda masaweega aba uurdaannyi,
53001012	abeeda gwanda gharbeeda gheawunga Ng'uttamiideanya was Yeesu aba jeesingeagwa, nea agooga geakghambiideagwa aba jeadaannyi aba dagheerjeandumeeda Aseetteanya ea Ng'uttamiida was Yeesu Gristo.
53002001	Asi ghamneawa aba iitta hinnooda Ng'uttamiideanya was Yeesu Gristo ea bassiinda jea eabwada geat ak gendeawi niny, geemuscheegwa, fuga eaduupcheewi,
53002002	ak ea adagabay gwaduumduum fughareengeagwa ghana adeawiida, aba gurorooda ghana ng'asheanda, ghana aba barawajeanda sighay gwaleabu heedeanya, ahiimu gideaba eaweeda Ng'uttamiida nihidu.
53002003	Asi adagwareenganneegwa siih aba gidawassean; aba gideaba eaweettida mayghwahidu, ea ghanyi gooshoohu mwadi heheeweega, ak abeeda geattahaach siitta was roodaneeda, was balleanda roodaweegean,
53002004	diida heewachchiin ak goodiing'ng'u geaw appadayda giliwassean sugurriideawa aseetta ghana gilinyooh eebada, ea eeyi bwak ea gageanu horgeadaannyi aba jeeda gheeda sibatta Aseetta, ak ghoahiimu geaw gideaba niny Aseetta.
53002005	Moapkaadi damanda ghayi sindeayeewi sea agooga nearukuneegwa ng'asheesu?
53002006	Ak ghamneawa ghoanalli gidadeal niny, abeeda geattahaach aba damandaannyi.
53002007	Aba gideaba makcheameetta bea heheweega deaweedean ghamneawa gagadiiyi; ak ghamneawa gwanda siida adeal, gaygwasindunu ea eeghus ea sigeanda aba jeennaweeda.
53002008	Abeeda diitta mandeawana deaweedean gajeattahaach, ak abeeda gaygwanuus Ng'uttamiida was Yeesu aba aroosta ghuuttaannyi ak gwanyarja niny aba deaktaannyi ea hinnoadaannyi.
53002009	Aba hinnooda dea mandeawana deaweeda aba gadiyeeda Shattaani gaygwandeawa uurda sean nea gwandeawa gwadeagwajeega ea deamdeamanga,
53002010	ea ng'uyyeega sean munyas aba heeda fuga jea gameewa, aba gideaba saawa mwamwasa bariinyeega, ak abeeda ghwanyas lealeanooda.
53002011	Ghoaw gidanung'waadawa Aseetta gobiideewa jeeda uurda roodaweega, ak ghwanung' ghamwas ng'uyyeega,
53002012	ak abeeda gergweaksa sean giikka mwamwasa huumeandean ak goohoosan geat aba jeeda ng'asheega munyasiin.
53002013	Iiduw gammiiseasa aseasa gideaba gajeebadiischeesiina Aseetta galeagasean appadahuukkeagwa, fuga eaduupcheewi bwariiy Ng'uttamiida, aba gideaba ghayi nibay ghwaloadeagwa Aseetta ghang'eada mwadi ak ghoanyaschi lealeanooda, aba gimmiinooda jea ghoammiinneegwa Gurorooda, ak ghoamwaschi huumeanda.
53002014	Aba niih ghayi guurnaneegwa aba naweeda giijasteanya miy, ak abeeda ghoanyaschi gigheambiitta Ng'uttamiideanya was Yeesu Gristo.
53002015	Asi, fuga eaduupcheewi, amiinaada nea gommajeekchi geat, ak ghoang'ng'waanyi ng'asheekka ghayi sinnalleagwean, gaba ng'asheega ghana gaba barawajeanda.
53002016	Nea abeeda Ng'uttamiideanya was Yeesu Gristo niny, ea Aseetta was Ghweandeanya, ghayi bwariinyeasa ak gageandeawaneasa salgheang'da ea ghoaw eaweega mammuudeana ea gidamiy sirarji aba jeeda dagheerjeandumeeda,
53002017	ak gageandeawa guroruunatkeagwa salgheang'da, nea gomajeegideegwa aba giliwas gadiyeeda miy ea ng'asheanda.
53003001	Asi huydeanda fuga eaduupcheewi, amwaasha Aseetta appadahuukkaasa, ak abeeda gawa ng'asheanda Ng'uttamiida mwadi aba hooseaneega, gawuurji giduurji aba heedeang'wa,
53003002	ak gelealnaneasa heeda fuga miih doobiiweadi, munyas; aba gideaba miih sean gil gea mideawa masaweega.
53003003	Iiduw Ng'uttamiida ea doabiiwaat; jea gomajeegideegwa nea ghoahaghwaneegwa aba diitta muyiin.
53003004	Amaduw earaseasa ea sughuschi Ng'uttamiida appadahuukkeagwa, nea gideaba goosinnyi ng'asheega ghayi surukuneegwa, ea gideaba gajasna ng'asheega sugoonnyeegwa aba digheanda.
53003005	Gagasa ghoadoabiiw Ng'uttamiida guroruunatkeagwa ak ghoanyaschi bariinyeega Aseetta, nea ghoamilikghti aba Gristo.
53003006	Fuga eaduupcheewi, geegoonnyeegwa digheanda, aba gheawunga Ng'uttamiida was Yeesu Gristo, ohhelleewana geat oorjeedagiyeang'wa wassean bea ghaleahu nea masna ng'asheega ghayi sing'ng'waanyaan heedeanya.
53003007	Ak ghoanalli agooga gidamiisiindaneegwa gideaba gajootteascheewana geat, ak ea meebeahi ghaleahu damanda sindeayeewi sea agooga,
53003008	nea ghanyea miyeayaaga mukkatteeheemba siida wassean nea meashaahi, geaghus aba sawanadeeda ea deawiitmeeda nea geesinnyi gadiyeeda eawa ea askweari, ak abeeda ea meesawani siida wassean aba jeedeang'wa.
53003009	Nea meakna gideaba meendeawani uurda gil, geebaysiini gideaba geegasayi ghoaw searoojigaasa gichchea agalana ak gotteascheewi.
53003010	Aba gideaba earaba damandida ghayi sindeayeewiin, gegoonnyeegwa digheanji, “Gideaba siida iimagassa gwasin gadiyeeda abeeda ea adagweagiischi.”
53003011	Aba gideaba siyiinyi gwanda jeedeang'wa fuga ghaleehooda, iissa ghasa geat ng'asheega buuneeda, nea goodeawiit buuneeda suurja.
53003012	Asi ghamneawa gajeattawa fiisu digheanda nea geamiinnyi gheang'da aba naweeda Ng'uttamiida was Yeesu Gristo dasna gadiyoojiga nyaawa nea ghwasiinda ak ghwanyas hamitta nyaawa jea ghwaak.
53003013	Asi fuga eaduupcheewi, adoalagaannyi aba sinooda ng'asheega miyaas.
53003014	Ama deeppa gwanda siida wassean heawa gwasissa mureeda ng'asheandeanya surgu aba jeedeaba barawajeanji, abeeda orroora siisi, nea adiiduw goppaloolli, ak abeeda ghabwaspwas.
53003015	Ak ea doanung' ghoaw weajoochcheanda, areekusiinda gheang'da oorjeeda giyeang'wa.
53003016	Asi ghamneawa gagasa gagooneegwa weayda Ng'uttamiida ninyeeda mideawa weayda galeagasean aba naweadinga sean. Gagasa gobiida Ng'uttamiida heedeang'wa oagasean.
53003017	Aniini, Baulo, ghang'waarji giighadi aba geattindeanyu. Niih girooraneeda gil aba giliwas barawajeandeanyu; niih gideang'oorriidi.
53003018	Gagasa anyasa dagheerjeandumeeda Ng'uttamiideanya was Yeesu Gristo oagasean.
54001001	Aniini Baulo geawoschi gijasoocheanda Yeesu Gristo aba digheanda Aseetta was lealnoocheandeanya ea Yeesu Gristoyda was ghusoodeanya.
54001002	Ea Dimotteo balleandeanyu bea huumwa aba naweeda masaweega. Nyasa dagheerjeandumeeda ea baydeayda ea hoyyooyda leabu heeda Aseetta was Bwaabwa ea Yeesu Gristo was Ng'uttamiideanya.
54001003	Damanda ghayi eaweewi Makkedoniya geamuscheeyi gideaba abiidana Efeso. Ak eara ghamneawa geamuscheey aba gideaba gwanda fiisu anaal ginealshooda ng'uyyeega aghuuma fiisu.
54001004	Ak ea adagang'ulla ng'asheega ghwasildeanga ea iitooda gheambaghweaniga mamudeana jea gweadu sheangnyeeda ak ea mwalooda gil nea miih gheambalmeeda Aseetta mida jeeda masaweega, asi sindunu.
54001005	Gidasibaysiina digheanji ea bariinyeega leabu jeedeesh ea ng'asheega rinna ghuuta miy gil ea masaweega manda gimitunoodabwageaw.
54001006	Buneesuurja iimwanyasa naweeda miy ak gwayamsa geat ng'asheega mwadaagha,
54001007	Saawa gagasa gideaba gayghoaw ginealshoodiga deaweeda, ak ea mwanala ng'asheeka baloolean, nea eara ng'asheega baloola nea goomajeeksea ghanyeamwanala.
54001008	Ak geanalli gideaba deaweeda amiy, siida ii gadiyeatta aba naweeda hit,
54001009	gagasa eanala ng'asheanji gideaba deaweeda mamiisiina siida doobiiwaat, gamiisa fuga munyas, ea gea mwada geeshta deaweeda, ea fuga mwamwasa Aseetta, ea fuga ring'eega, ea gea sina ng'asheega munyas, ea fuga mabatta Aseetta, ea fuga bara ghweaniga nyaawa, ea inyeesa bara gheamadiga nyaawa, ea fuga nuusa buuneeda,
54001010	ea fuga mealuuli, ea ng'eedeeda mealuuli sea niirja, ghana fuga jagwadi suurja, ea gea ng'uyeega, ea fuga akka habeawooda ng'uyeega, ea imiida ng'asheanda wassean maweapchi sea ginealshooda bea huumwaani.
54001011	Ak gineashooni ea diitta ghayi sigoonan darukwiida Gijasta Miy bea badayda gigheambiita Aseetta diitta mideawa ghawoodean.
54001012	Aniini geabadischeesi Yeesu Gristoyda was Ng'uttamiideanya goonan uurda aba gideaba ghwadaah geawoschi doobiiwaat, ak ghwayiinan jeeda gadiyeedaanyi.
54001013	Abeeda aniini ghayi ammwadi geanyareesay buuneeda nea geang'eaway, nea geasawanyi ak ghanyaschi baydeayda aba gideaba geasinyi ng'asheesu aba leendeeda, aba gideaba meandeawani masaweega.
54001014	Ak ghanyaschi muuchi dagheerjeandumeeda Ng'uttamiideanya, ea masaweega ea barinyeega mida jeeda Gristo Yeesu.
54001015	Ng'asheanji huumwa gil, ak gamiisa masooda muuchi gideaba Gristo Yeesu ghwahidu munda ng'eanyiida gwalealu fuga ring'eega, ak siida madeeda aba jeedeaba fiisu ea aniini.
54001016	Ak aba seareeni ea naanyaschi baydeayda aba gideaba aniineani bea madeedean, ghoadaajiit Yeesu Gristo milightaydaanyi sean, aba heedeanyu, nea ghaahuyi siida iiduw jea etteaschi ak aba heeda fuga jea ghamwas ak ghwanyas eaweega manda mudeanooda.
54001017	Mureeda ea gheambiida daba sugoocheanda eaweega manda mudeanooda was dea maygamutmudan, ak ea midachi ninyi Aseetta gil ak ghwahit ea ghwoow eaweega manda mudeanooda. Amin.
54001018	Ea balleandeanyu Dimotteo, geagoonyeey digheanji ghoow gidiwshooda appadayda ng'asheega was ramooranga ghayi ashoohu appadaydang'u, ak appadaydeaba suuh gung'uchi muuchi ng'ucheedida.
54001019	Ak guhuwi siida masaweega bissa amiy fughara aba gideaba gwanda fuga ninung'waada miyinda fughareeda, ea ghwadatas masaweega nyaawa.
54001020	Aba jeedeaba fiisu gwanda geaba Himenayo ea Iskanda, ak fiisu eaneasachsi Shattaan aba gideaba gideaba eannaal ak ea mong'eawa Aseetta.
54002001	Gidamadeeda jea deamajeek geagasayi musiischooda ea baditta Aseetta ea mooshta ghawooda nea goobadischeesi, ak ng'asheesu geesin appadahuuka buneasean.
54002002	Amooriisiina sugoodiga ghawooda ea fuga hees sean mideawa gheambalmeeda, ak geanyaschi gibinda siippiit ng'eanyi ea hoyyooyda, ak geabwachchi Aseetta nea geepiidi naweeda miy.
54002003	Ng'asheanji amiy, ak ea mwasaati aba madeeda Aseetta was lealnoocheandeanya,
54002004	nea gasa gideaba gay ghwalaalaan buuneesseaniin, ak ghwanal gitta was humeandean.
54002005	Aba gideaba Aseetta aagi, ak eara dea aaduupchi buuneeda ea Aseetta aagi, ninyi siida was Gristo Yeesu;
54002006	miny gabeagu eaweegaaschi nea gabwageaw ak ghoaw siida jea goottin buuneessean, ak gajeemuuwwu aba damandaanyi.
54002007	Ak aniini appadaydeaba niih geayiinan doaw giijasoochcheanda ak gearukwiidi giijasta nea ghawaschi ginealshoochcheanda fuga eemoojiga danal masaweega ea huumeanda. (geargu huumwa mearukni ng'uyeega).
54002008	Asi geagasayi gwandeawa headiga geattinga miyaas, biissa ea manyareessa, biisa ea masheangdooschi. Abeeda headiga sunu ea dagatgada geattinga nyaawa googeal humng'eeda galeagasean damanda mooshta ghawooda.
54002009	Ak gwasnu eara gadeemga ea dasna suulga aba eagweega miyaas, ak gwandeawa mureeda miy gheedeenda ak ea adagwasin suulga aba buudeega sireedi ghana lagheanga meang'meang'i ea boshcheanda, ghana eagweega hees sheayat.
54002010	Ak suulga nyaawa gidabal ea gibinda nyaawa miy gil aba gideaba niih gidamiisa gadeemga awali Aseetta.
54002011	Gatmooda gamiisa gideaba gayghwasinda aba damani gassa nalooda gidean, nea ghamwas aba naweadinga sean.
54002012	Aniini measiksiini gatmooda goonealshi ghana gideaba gaygoombali ng'eedeeda, gamiisa gideaba gayghwasiinda.
54002013	Aba gideaba siida sisin bea madeeda Adam gil, ak gabassa Hawa.
54002014	Ak Adam ea miyerengani geereengani gatmooda muuchi ak ghwabitta jeeda ramaseanda.
54002015	Ak gay ghwalalaan aba jeattaanyi iimajeegiit appadayda masaweega ea bariinyeega ea giminooda ea jeeda mida gheadeenda.
54003001	Ng'asheanji huumwa gil gideaba siida jea ghoaw siida haw jea ghoahaaghwa fuga ganiisa gagasa gadiyeeda miy.
54003002	Siida haw bea ganiisa gamiisa gideaba ea meerukna gidamuy appadaydaanyi ng'eedeeda mideawa gatmoonagi, mideawa gheadeenda biissa gwandeawa weaghumeeda, siida aroottooschi haleanjeeda, deapiida buuneeda, naal goonealshi,
54003003	Miih siida boogidi gil, miih siida bara buuneeda, ak ea garbabu, miih siida gheangnyachi gil, ak ea miih siida bwariiy lapiya,
54003004	ak ea siida ammu goobal gheanyi muuchi nea ghwanung gaba diibigaaschi mureeda.
54003005	(aba gideaba siida mwaammu goombal gheanyi gay ghwamustaan ghoahaaghwa Ganiseeda Aseetta?)
54003006	Ak ea adaghoaw siida duughwalalaan askwearjoojusu neekiin, ak ghaghwargeaw ak goobeedeaysa jeeda girgweaksiinda gawurji gidasihinda Shataan.
54003007	Ak gamiisa gideaba gamuuwwuuna badaydaanyi fuga manda jeeda Ganiisa ng'asheega miyaas, aba gideaba adeergu ng'asheega munyas appadaydaanyi ak ghoabitta jeeda gadageeda Shataan.
54003008	Weedanga fuga Ganiisa eara saawa gamiisa gideaba ea fuga miyaas searooji ak ea miih fuga yamiisachchi ng'asha, ak ea miih fuga leeha difaayeeda ak ea fuga bwariiy lapiyeeda leabu naweeda mwadaabiiwa gil.
54003009	Ak saawa gamiisa gideaba goomajeek masaweega aba jeeda miy.
54003010	Fiisu gidamadeeda ghang'wana ghanyi eadaa ea jea ghoammu gadiyeani ii manda gilsidaah muyi abeeda geenung wasin gadiyeani bea weedangean.
54003011	Eara gadeemga nyaawa gamiisa ea fuga miyaas searooji gil, miih fuga nappiisa buuneeda ng'uyeega, ak gamiisa ea fuga mideawa gheadeenda gil, nea doobiiweadi aba haleanjeesean.
54003012	Weedanga Ganiisa gamiisa gideaba gaygaba ng'eedeeni bea gatmoonagi, nea ghoanaal muuchchi diibiga nyaawa naweeda miy, ak ghoomu goobal gealga nyaawa.
54003013	Aba gideaba fuga sin muuchchi gadiyeeda weedanga Ganiisa gajeewal gheangda, ak gay gooleeysiit buuneeda ak ea may ghoawal gil aba masaweega nyaawa mida jeeda Gristo Yeesu.
54003014	Geang'oorneey baruwajeanji nea geabaday hinnooda heedaang'u eawoojusu duwaawiin.
54003015	Ama deeppa dashingda ginali gidamiisa gibinda fuga gheeda Aseetta was Ganiiseeda Aseetta majeek, was sindeetta ea Lagheaneeda sar gheeda bea huumwa.
54003016	Ak ea huumwa gil gideaba makcheameeda baditta Aseetta ahaw. Aseetta geetaajiiti aba saseeda Ak doobiiwnataanyi ghoohiimu Gurorooda Ak ghwadaah giijasoochcheanda humng'eeda Ak geerukwiida iittaanyi aba jeeda emoojiga, Ak geamwas aba jeeda ng'eanyiida, Ak geeyaat humng'eeda heeda ghambiidaat.
54004001	Asi ng'asheanji gabean gwargu Gurorooda Ghaydit nea ghwadaajiit bea gideaba damanda huydean gwanda fuga jea gooheelli geat masaweega, ak gooleeysiit fuga ng'uyyeega ea ginealshooda Shattaani.
54004002	Aba ng'uyyeega fuga ammiittu geat, hean ghaghwarda jeesinga nyaawa saawa nea gaba geat.
54004003	Inyeessa ghoadeal buuneeda geeshshooda, ea agitta hamichchoojiga nea hamichchoojusu ghayi ghabwat Aseetta ak ghwanung' ghwadeaptaawa badiischooda fuga mideawa masaweega naal humeanji.
54004004	Aba gideaba haleanjeesean sin Aseetta amiyaas, nea manda dea jea eeheawa, gamiisa gideaba gajedeaptaawa badiischooda.
54004005	Aba gideaba haleanjeeni siminna ng'asheanda Aseetta ea mwooshta ghawooda.
54004006	Apkeasiina oorjoogiga ng'asheesu, ak gaywoosa siida gadiyeeda miy bea Gristo Yeesu, naal ng'asheega masaweega, ea ginealshooda miiy ghayi iyaadi geeshta.
54004007	Asi heawana deanghoochka munyas bea gweargwa mwaloada giliin. Ak ang'iing'i giinaali geaw baditta Aseetta.
54004008	Aba gideaba deangheeda nung' ghwanyas saseeda uurda ghwahit gilmwanang', ak baditta Aseetta ghwahit aba haleanjeesean, aba gideaba gindeawi heelleeda eaweegeaba ghamneawa ea diitta iiduw jea ghwahiduun.
54004009	Ng'asheanji huumwa gil ak gammiisa gideaba gajeemwas.
54004010	Aba gideaba ghoaw gidaghamna adeawiideasa ea gidasigadiyeatti muuchchi appadaydeaba gili. aba gideaba aseasa geeghuschi Aseetta majeek was lealnoochcheanda buuneessean, ghwaraanya gea mwas niny.
54004011	Ng'asheesu rukuta nea ginaali.
54004012	Adiidu gafool siih gheareemanandumeedaang'u, ak guwoosi siida jea eegala aba heeda fuga mideawa masaweega, aba jeeda baloolda ea giibinda sea bariinyeega ea masaweega ea alooheeda.
54004013	Damani jea doonaan, milmiliida aba giissoomanda nea gireekusi buuneeda nea ginaali.
54004014	Adinung'waadi gadiyeetta immuusi mida jeedaang'uuni, sigoonyi aba ramooraneedean, ak ghwayiin gweargwa geattinga nyaawa uhuudaang'u.
54004015	Ateemsheesiina ng'asheesu muuchi, ak giibiidi jeeda nea giing'ng'ooysi aba gideaba gay ghwadaajiit giibindaang'u aba heeda buuneessean.
54004016	Ghamwada saseedaang'u ea ginealshoadaang'u. Abiidana jeedeaba ng'asheesu aba gideaba iisini ng'asheanji gajaghuhageaw ea fukka alleeyseey iidiin.
54005001	Adiwoowsi gweargweeda, reekusiina gawurji ghweanda, ak eara gheareemanga gawurji oorjooga giyeang'wa,
54005002	gadeemga woosi gawuurji geamadu, gadeemga manang'i gawuurji haweega giyeang'wa aba alooheeda sean.
54005003	Sissiina mureeda masinng'weega was masinung'weega huumwa.
54005004	Ak masinung'weanda iimideawa diibiga ghana diibigaabwa gaaschi, gidamadeeda diibisu gagasa ghwanal gidamiisa saawa bea ng'ullooda fuga nyaawa, nea gang'ula fuga jiilu aba gideaba ng'asheanji aamiy aba madeeda Aseetta.
54005005	Nea dea was masinung'weanda huumwa, sinung'wa heeda nea gaba geaw, niih ghusoadaanyi niidaw Aseetta ak niny goomajeek mooshta ghawooda ea baditta Aseetta eawa ea askweari.
54005006	Nea masinung'weanda moammu ghoong'ng'waay geaw aba ng'asheega munyas niih niimi eara eeng'ula nea gudeamajeek.
54005007	Ng'asheesu rukkuta adiiduw abeeda adaghoaw habearga.
54005008	Gili was siih mwaghamwada fugaaschi was fugaabwa gheanyi niheawa masaweega, ak gamunyiiti ea ghang'al siida mandeawana masaweega.
54005009	Masinung'weanda adeang'waar ea gaba gweanyeewi laadam nea abeeda siyeadaanyi ghayi aagi.
54005010	Ak easumwowuna badaydaanyi ng'asheega miyaas bea gireerda diibiga, ak ea nideapta rabasta nea niihuun gishanga fuga ghaydidi ak ea niweat fuga mida jeeda sawanadeeda, ak ea nisin muuchi ng'asheega miyaas.
54005011	Ak masinung'weega was gadeemga duea manang'i adung'waari gheawunga nyaawa aba gideaba iiraanya geawunda gheangda bea saseeda gay gwanungsa heeda naweeda Gristo ak gaweay gheenda.
54005012	Abeeda saawa gajeergweaksa aba gideaba ninung'wa heeda masaweega nyaawa bea madeeda.
54005013	Nea gichcha ea meaghusa niih, ghwanaal geat ghaleehooda ak gwaneaydooschi aba gealga ak ea miih ghaleehooda gil gabeachi, inyeesa goong'uuchi buuneeda nea gwasikideawa ng'asheega nea gabaloola ng'asheega mamiisiina saawa.
54005014	Asi aniini geagasayi masinung'weega was gadeemga manang'i eegeena, ak gwaji diibiga ak goombal gealga nyaawa, aba gideaba eamwanyasa weajoocheanda gheata habearga appadahuukka nyaawa.
54005015	Aba gideaba gwanda mwaatkwa gea niyamgeat ak ghwaat geeshta Shataan.
54005016	Gatmooda mideawa masaweega imideawa masinung'weega aba gheanyi daweada ninyi nea gabwageaw masinung'weegiga, aba gideaba adaghoaw sareenda Ganiisa, Ganiisa gay ghaweati masinung'weegiga bea huumwa.
54005017	Gweargwa sin gadiyeenyaawa nea ghwoamiidu gamiisa eattaw mureeda muuchchi ghwaraanya gikka deawiitti aba rukwiideayda ng'asheega Aseetta nea goonealshiin.
54005018	Aba gideaba gwayi ng'ooruutka, “Adiradi ghuutta deeda gadiiyi.” Ak gwayi gicha, “Siida gadiiyi gahaguuwsa mushaahareadaannyi.”
54005019	Adimwasi giheakteayda badayda gweargweeda ea ingsiina gisiihaaktaawa ghuusispa fiih iyeenya ghana samwagu.
54005020	Fukka sina ring'eedean awoowsiina aba madeeda buuneessean, ak abeeda ghabeal suurja.
54005021	Ngasheanji gearukneey aba madeeda Aseetta ea madeeda Gristo Yeesu ea madeeda gijasoodiga humng'eeda siloat, sina ng'asheesu nea adilamwaji girgweaksiinda, nea adisini ng'asheanda aba shiitmeeda.
54005022	Adilamachsi inda geattinga uhuuda siida nea adung'udi geaw ring'eega buuneessuurja. Ak gishageadi geaw ak gimmiidu.
54005023	Gidang'eada ghamneawa adileehayi beega ak ghwahiti, leaha difaayeeni ng'ay aba agidi bea jeadaang'uuni ea geyoonung'weakka biikkiiseey galagasean.
54005024	Ring'ega buuneeda mwaatkwa adaach ak ea nisheeda gaweay heeda girgweaksiinda nea suuk ring'eega nyaawa gaygweadu geeshta.
54005025	Ak aba sareani sinooda ng'asheega miyaas aadaachi ak eara giikka miidaajiin ea mwajeamu eafuyi.
54006001	Soomjooga sean gammiisa gideaba gay ghwaadaw meanang'oodiga nyaawa mureeda aba gideaba meang'eawwa gheawunga Aseetta ea ginealshoodeanya.
54006002	Ak soomjoogiga was meanang'oodiga nyaawa fuga masaweegean adagafool aba gideaba oorjookkeennyaawa ghang'wana gagadiyeesa muuchchi aba gideaba suuh weat soomjooga aba gadiyeeda nyaawaan niiw fuga masaweega ak ghabwariiy. Ng'asheesu anaala nea gireekusi.
54006003	Siida wassean iyanaal fughara nuut nea mwamwasa ng'asheega mideawa eaweega Ng'uttamiideanya was Yeesu Gristo, ghana ginealshooda samgeat sea baditta Aseetta,
54006004	niih nung'ut ghwarjeeda ak ea manda gil nal, ak gaba geeska gittemshooda badayda ginyeeshteayda ng'asheega ea galleadayda ng'asheega nea aba jeedeaba suuh gwarinna ng'ullooda siida aba gheangda muy, jalliida ea ging'weaka ea meannyooda muy bea siida,
54006005	ea sheangnyeeda fuga nidatasa fughareenga nyaawa nea mandeawana humeanda ak ghaghay gili meanang'oochcheandumeeda gil.
54006006	Nea baditta Aseetta ea rearnatta meanang'oochcheandumeeda haw gil.
54006007	Aba geaba geepkaanyi badayda ng'eanyiida nea meeyeani gil, ak gajeebiikta nea meayaadi gil.
54006008	Ak iisindeawi gichea eayaaga ea hang'weaka gajeerearniitta.
54006009	Ak fukka gasa meanang'oocheandumeedean gay ghwahitta jeeda simsimda ea jeeda gadageeda ea jeeda ng'asheega munyas mabwa gil bea leendeeda nung ghwahitta buuneeda jeeda roodaweega.
54006010	Aba gideaba gumdooda ng'asheega munyas sean gweadu bariinyeega lappiya, ak buuneeda mwaatkwa ea ninungwaada masaweega aba bariinyeesu bea lappiyaan ea gwasawan jeesinga nyaawa.
54006011	Asi ang'iingi siida Aseetta, ang'aamwana geaw ng'asheesu ak giyaadi geeshta doobiiwnata, ea baditta Aseetta ea masaweega ea barinyeega milighteayda ea garbabanda.
54006012	Ng'uchcheena muuchchi ng'uchcheedida bea masaweegean, ang'ng'waanya eaweegiga manda mudeanooda ghayi suguurnaneeyiin, ak gimuuwwu muuwwunooda miy aba madeeda muushoodiga saang'a.
54006013	Ng'asheanji gearukuneey aba madeeda Aseetta diitta adaw haleanjeesean eaweegean, ea madeeda Gristo Yeesuda ghayi muwwu muwnoodaanyi miy aba madeeda Bondiyo Bilatto,
54006014	bea gideaba ang'waanya digheanji aba doobiiwnata nea manda habearga, ea ghwahidu hinnooda Ng'uttamiideanya was Yeesu Gristo.
54006015	Aba gideaba iihiitta damandaanyi gay ghwadaajiinyi Aseetta niny geekghambiit ak goombalischi nea gabwageaw sugoocheanda sugoodiga Ng'uttamiida ng'uttamoojiga,
54006016	niny nea gaba geaw mwayghami ak gwanda jeeda weeshinda majeeneekiisa ak ea manda siida nidaah ak ea manda siida ammu ghwadaah. Mureeda ea uurda daanyi gil ea ghoaw eaweega manda mudeanooda! Amin.
54006017	Fuga ghamneawa was meanang'oodiga appadayda ng'eanyiida rukusiina gideaba adagagwara geat nea ghaghus meanang'oochcheandumeani jea goosheani, gagasa ghaghus Aseetta goona haleanjeesean saang'a, ak geegadiyeati aba hoosaneega.
54006018	Dasna ng'asheega miyaas ak ghoaw meanang'oodiga aba sinooda gaamiyaas, ak ghoadayda haleanjeenyaawa nea gabareanyi sea buneesuurja aba jeeda miy,
54006019	nea goodiiwsa geat haleanjeeda ghoaw sindeetta miy aba damanda jea ghwan ak ghwanyas eaweega was gea huumwa.
54006020	Ea Dimotteo, fura muuchi diitta ghayi siteaganeeyiin ak ang'aamwana geaw ng'asheega mwaloada gil, mawoosa gea diiniin ea sheangnyeeda fughareeda suguura, “Fughareeda ng'uyyeega.”
54006021	Ak gwanda fuga suuk aba muwwunoodeaba ng'asheesu ea niramwas masaweega. Gagasa anyasa dagheerjeandumeeda!
55001001	Aniini Baulo geawoschi giajasoocheanda Gristo Yeesu aba gidagasiida Aseetta appadayda heelleeda eaweega mida jeeda Gristo Yeesu,
55001002	Ea Dimotteo balleandeanyu abwariinyi. Dagheerjeandumeeda dahinna headaang'u, ea baydeayda ea hoyyooh leabu heeda Aseetta was Bwaabwa ea heeda Gristoyda was Ng'uttamiideanya.
55001003	Geabadischeesi Aseetta eabadayi aba guroorooda miy ghan'geada damandida bea gweargweasuun inyeessa ghaapkachcheey galaagasean aba jeeda mooshteanyu bea ghawooda eawa ea askweari.
55001004	Ak geagasayi muuchchi deaktaang'u, iyaapkaachchi dabeakkaagu ak abeeda ghaanyaschi hooseaneega.
55001005	Iyaapkaachchi masaweega indeawi manda gimminnoodeaba geaw ghayi bean gwandeawa ghamageamadu suguura Loisi, ea geamadu wa Eunikke ak ghanali gideaba eara ang'iing'i gindeawi.
55001006	Ak aba seareeni geapkeaneey gideaba aseawsiina ghoahaada giimuusta goonyi Aseetta mida jeedaang'u aba damanda ghayi ayiini geattingeasu uhuudaang'uuni.
55001007	Aba gideaba Aseetta magooneasa gurorooda giyoonda, gagooneasa dea uurda bea bariinyeega ea jeeda mideawa deascheeda.
55001008	Adibwaspwasi aba muwunooda badayda Ng'uttamiideanya ghana aniineani eandi ghealooniga appadaydaanyiin, asi milikghteaysiina ng'asheega munyasiin sea aniini appadayda Giijasta Miy aba uurda Aseetta.
55001009	dea ghayi lealneasa ak gaguurneasa aba guurnooda ghaydit nea niih ea mabaysiina aba gissisinyi aseasa ak niih gabaysa ninyi ea dagheerjeandumeedaannyi. Dagheerjeandumeani geegooneasa aba naweeda Gristo Yeesu nea miyeabwat ng'eanyiida.
55001010	Ak ghamneawa dagheerjeandumeani geattaajiit aba hinnooda lealnoochcheandeanya was Gristo Yeesu Niny nijoar miyeeda, ak ghwadaajiit eaweega mayghwadattasa aba giijasta miy,
55001011	appadaydeaba ng'asheesu geayiinan doaw ginealshoochcheanda ea giijasoochcheanda darukwiida giijasta miy.
55001012	Ak aniini ghaanyaschi sawanadeeda appadaydeaba ng'asheesu ak geawoschi hidaat aba gideaba ghaanali niny dea amwaschi ak ghaanali gideaba ghwoaamu gafur giitta ghay goonaniini bwak ea ghwahitta damandida.
55001013	Ang'ng'waanya gidahiimu ng'asheega mideawa eaweega ghayi iyiing'si heedeanyu, aba masaweega ea bariinyeega mida jeeda Gristo Yeesu.
55001014	Fura diita miy ghayi sitteaganeeyiin aba naweeda Gurorooda Ghaydit mida jeedeanyean.
55001015	Ang'iing'i ginali gidaghayi nung'usiindanean heeda fuga ng'eanyiida Asiya eara geaba gwanda jeeda eara geaba Figelo ea Hermogene.
55001016	Gagasa ghwoadaw Ng'uttamiida baydeada fukghea Onesiforo aba gideaba inyeesa imiighoaw gil goomajeegan nea mwabwaspwasa aba ghealoonigeasu.
55001017	Inyeessa iihidu hiji bea Ruumiin gagasean muuchi ea ghwanyasan.
55001018	Ang'iing'i ginali muuchchi gidaghayi deawiitta aba ng'eanyiida Efeeso appadaydeanyu. Gagasa ghweadaw Ng'uttamiida eaweedida.
55002001	Asi ang'iing'i balleandeanyu, darusiida aba jeeda dagheerjeandumeeda mida jeeda Gristo Yeesu.
55002002	Ak ng'asheega ghayi iyiing'si heedeanyu aba madeeda muushoodiga saang'a iina ng'asheega geattinga fuga doobiiweadi jea ghoammu ghwanal suurja.
55002003	Eppareannyeena sawanadeeda sea aniini, gawuurji shirikkarajeanda doabiiwaat bea Gristo Yeesu.
55002004	Shirikkarajeanda mida jeeda ng'uchcheeda maygwadeawiit aba haleajeeda munda ng'eanyiida aba gideaba gaygoohoosan shirkkarajeandaannyi haw.
55002005	Eara siida igalleada aba jeetteangheeda mwajeattaw shiipka imagalleada muuchchi.
55002006	Siida barooda sin gadiyeeda hang'waay gammiisa gideaba gayghwanyas haghweega madeeda.
55002007	Atteemsheesiina muuchchi ng'asheesu sean earuguun, aba gideaba gaygagoonnyi Ng'uttamiida fughareeda appadayda ng'asheega sean.
55002008	Appkaada Yeesu Gristo, dea ghayi duunna miyeeda, bea dooshta Dawdi, gawuurji gidanyaashta Giijasteanyu.
55002009	Aniini geesawanan appadaydeaba Giijasi miyiin, ea eayaadan ghealooniga dawurji siida sin ng'asheega munyas, ak ng'asheega Aseetta ea mwajearat.
55002010	Ak aba sareani geamilikteaysi ng'asheega sean aba badayda fuga loat Aseetta, gideaba eara saawa ghwanyas lealeanooda mida jeeda Gristo Yeesu ea giigheambiitta ea eaweega manda mudeanooda.
55002011	Ng'asheanji gammiisa masaweega. Gideaba “Aba gideaba isiimeewuuday sea niny gajeepiidana sea niny.
55002012	Nea isimilikghiti, gajeembalischeena sea niny, Nea isiheawi niny, niny earada gay ghwaheawaneasa.
55002013	Nea aseasa ii meewosi doobiiweadi, niny doobiiwnattaanny ea maygoosha. Aba gideaba niny mwayghaheawa geaw.”
55002014	Apkeassiina fugaagu ng'asheesu nea gireekusi aba madeeda Aseetta gideaba ghwoabuut ng'asheega galleadayda gea mwalooda gil nung' gwarooda fuga aleeysiit.
55002015	Milmiliida eadaanyi gideaba nimwasnyi Aseetta, siida gadiyeeda mwabwaspwasa aba gadiyeedaannyi, ak ginaali ng'asheanda huumwa aba gidamisiinda.
55002016	Ang'aamwana geaw ng'asheega mwaloada gil, mawoosa gea diiniin gikka mwamwasa fuga Aseetteani, aba gideaba fuga sunu gayghoabitta jeeda ng'asheega munyas.
55002017	Ak ng'asheanda nyaawa gaygageawiit iitta ea gawuurji udamusuura. Aba jeedeaba suuk gwanda geaba Himenayo ea Filetto.
55002018	Nea saawa ea ninung'waada naweetta bea huumeandean nea geebaloola gideaba duunnooda goolla ghwahidu, ea ghwayam masaweega buuneeda mwaatkwa.
55002019	Ak sindeetta ghayi iin Aseetta ea nimiinaada nea majeek, nea uhuudaannyi geeng'oorsa ng'asheesu, “Ng'uttamiida ghwanal gea was gaaschi.” Ak gicha gilinyooh gwarukku gheawunga Ng'uttamiida adanung'waada ng'asheega munyas.
55002020	Aba jeeda gheeda haw manda dabitta gharinga meang'meang'i ea dabitta gharinga ak ea mabeachchi suuh, gwanda eara gea geediga ea gea sigeeda suuk gwanda gea mureeda suuk ea mandeawana.
55002021	Ak siida iamiidu geaw ak gooheelli geaw ng'asheesu munyasiin niny abeeda gayghoaw dabichcheanda siihhuun ak ghwanyas mureeda haguuwsa Ng'uttamiida ak sinoodaannyi geebaysiina gwasin gadiyoojiga sean miyaas.
55002022	Asi mang'wana ng'asheega munyas bea gheareemaneandumeeda wa geawunda gheang'da, aada geeshta ng'asheega doobiiwnatta ea masaweega ea bariinyeega ea hoyyooh sea fuga sean guurriisa Ng'uttamiida aba jeeda miy.
55002023	Asi heawana sheang'nyeeda leendeeda manda jeeda fughareeda, ak ginali gideaba sheang'nyeeni gaygwaji jaliida.
55002024	Ak ea mammiisiina siida gadiyeeda Ng'uttamiida gwajala, gammiisa gideaba gajeagarbabu aba heeda buuneessean, bissa ghwanal goonealshi ak gamilikkiida ng'asheega.
55002025	Aba damandida rekkusiina fuga mwamwasa ng'asheagaaschiin, gammiisa ea garbabu aba gideaba ideappa gwasa gwadeappa ghwaadaw Aseetta fiisu duukuunooda ak ghwanal huumeanda.
55002026	Ak gabiiksa fughareenga nyaawa, ak gwaritteawa jeeda gadageeda Shattani ghayi ang'waay saawa ak gwasin gidagassiida Shattani.
55003001	Ak ginali ng'asheanji gideaba eawoojiga huuydean gay gwanda washta.
55003002	Aba gideaba buuneeda gaygaba niih bwariiy geaw, ak gaygaba siisi bwariiy lappiya, gaba nii ghwargeaw ea gea weashweashta ea gea ging'weakka ea fuga mwamwasa ng'asheega jilnoodiga nyaawa ea gea mandeawana badischooda ea gea miimiyaas.
55003003	fuga magassa fukgheannyaawa ea gea magassa gidupcheeda ea gea naba ng'uyyeega ea gea moammu ghoadeal geat ea gea ng'weani ea gea mwabariinya ng'asheega miyaas,
55003004	ea gea leappageat bwadaw ea fuga hang'oonyi iheen, ea gea gwarageat, ea gea bwariy mittagheasta muunda ng'eanyiida nea moasaamwa bariinyeega Aseetta.
55003005	Inyeessa gawuurji gili bada Aseetta ak ghaheawa uurdaannyi ang'aamwana geaw fiisu.
55003006	Aba gideaba aba jeedeaba suuh gwanda headiga ama inyeesa gaweay jeesinga gealga buuneeda ak gageanda gadeemga dasheahi mideawa sareenda ring'eeda nea gagis mittagheasta muunda ng'eanyiida.
55003007	Gadeemsu inyeessa gagasa nalooda ng'asheega galagasean ak moammu eara hay nalooda huumeanda.
55003008	Niih gawuurji gidaghayi heawaatta geaba Yaane ea Yambure ng'asheega Muusa ak eara fiisu ghaheawa huumeandida ak suuh ea fuga nidattasa fughareenga nyaawa gil, ak ea siheawa aba ng'asheega masaweega.
55003009	Ak ea mayghang'atta mwaadi muuchchi aba gideaba leendeennyaawa gayghwadaajiit aba heeda buuneessean, gawuurji gittajiitta leendeedeaba fiisu.
55003010	Ak ang'iing'i ea niyaadi geeshta ginealshoodeanyu ea gideabadiinniidi ea gideagassiidi ea masaweega ea milighteayda,
55003011	ea bariinyeega ea milighteada ea sawanaduutkeasu bea ng'asheega ghayi anyaschi aba ng'eanyiida Andogiya nea Igunio ea Listra, bea sawanaduutka eamilighteaysi ak gwalealneani Ng'uttamiida aba suuh seaniin.
55003012	Huumwa gil siida wassean iigasa giibinda ea baditta Gristo Yeesu gayghwanyas sawanadeeda.
55003013	Ak fuga munyasearooji ea gea ng'uyyeega gayghang'atta mwadi ak ghwaranya buuneeda nea eara saawa geereengani.
55003014	Asi ang'iing'i abiidana jeeda ng'asheega ghayi sinaalnyi nea geesikteawean aba gideaba ginali gideaba geabeang'a gil gea ghayi anaalanyi.
55003015	Aba gideaba ghang'eada jeepcheandumeeda ninali ng'ooruutka ghaydidi jea ghwanung' nyasa weaghuumeeda ea nyasa lealeanooda aba naweeda Gristo Yeesu aba masaweega.
55003016	Giliwas ng'ooruut mideawa Jeammeeda Aseetta ghwahit aba ginealshooda ea rekkusinda buuneeda aba gidinyeannyeekka nyaawa ea gidoobiiwda nea ghwanyas ghoorjooda doobiiwaat.
55003017	Abeeda aahidaat siida gadiyeeda Aseetta nea sinung' ghwahit ak gwasin giliwas gadiyeeda miy.
55004001	Gearukuneey ng'asheesu aba madeeda Aseetta ea madeeda Gristo Yeesu ditta jea goorgweaksa fuga majeekcheewi ea gea nimeewean aba gidaheachtaannyi ea aba gheambalmeadaannyi,
55004002	rukwiida giijasta wosa hidaat (damanda miseey ea damanda mammiiseey), awoowsiina ajuursiina nea gireekusi aba milighteayda sean ea ginealshooda.
55004003	Aba gideaba gayghwahidu damanda jea eaheawa ginealshooda mideawa eaweega ak ghwaat geeshta naweeda gidagasiida saawa ak gwanyaksa geat gimughuscheekka ginealshoodiga aba gideaba gwandeawa idiga jea gwasikkiideawa ng'asheega.
55004004	Ak gaygoodiilda geat ea mwayiinya ng'asheega was gea huumwa ak gwayamsa geat deanghoochka ng'uyyeega,
55004005	Asi ang'iing'i mideawana gheadeenda aba haleanjeessean, milikteaysiina gea munyas sina gadiyeeda rukwiideayda giijasta miy ahiida gadiyeedaang'u nea gidoobiiw.
55004006	Aba gideaba aniini ghamneawa gajeetaydanaan doow gujaweeda ak ea nihiitta damanda jea dameawa.
55004007	Neang'uchchi ng'uchcheeda miy, neang'uuchcheewi, ak ea nahiichi ng'weega, ak masaweega ea neafurji,
55004008	ama ng'atta suuh geegoonan shiipka aba doobiiwnatta dea iiduw eaweetta jea gagoonan Nguttamiida nea niny ea dea doobiiwaat girgweaga ak ea miih aniini gil akghwahit eara fukka sean gasa gidaheachtannyiin.
55004009	Sina badiida ak gihidu heedeanyu nea gilamwajaani.
55004010	Aba gideaba Dema ghabwariiy haleanjeeda munda ng'eanyiida ak ghang'eat gwanung'sean heeda ak gawa Desalonikke, ak Greske gawa ng'eanyiida Galattiya, nea Diitto gawa ng'eanyiida Dalmattiya.
55004011	Lukka geandeayeesi hiji nea gabageaw. Gassa Marko ak giideani aba gideaba niny gayghaweadan aba gadiyeedeanyu.
55004012	Ak Digikko ea neajeakti gawa Efeeso.
55004013	Iihidu giyeadu hang'deanyu gul ng'eanyi ghayi eanung'usi heeda Garpo bea ng'eanyiida Droa, ea gittaabwajeegiga ghwaraanya gikka sisna muuchkean.
55004014	Isganda diitta was gidang'oocheandean nisinnean ng'asheega munyas saang'a gayghawalda Ng'uttamiida gawuurji gidasinda niny.
55004015	Ak gishageadi siisi, aba gideaba ghaheawa muuchchi ng'asheegaasa.
55004016	Damanda ghayi sirgweaksinanean bea madeedean manda eara siyagi wea meatkweedeanyu ghaweadan, hean gwanung'usean heeda sean ak geamuschi gideaba gidinyeanji adeeyiin badahuukka nyaawa!
55004017	Ak ea niminaadawa Ng'uttamiida meatkweedeanyu ak gagoonan uurda aba gideaba gagasa niny darukwiida giijasta miy, ea ghwayiiy emoojiga sean, ak ghalalaani ghuutta ng'adiida.
55004018	Ak gaygwalealnean Ng'uttamiida aba ng'asheanda wassean muy, ak gayghaghamwadan ea dahitta gheambalmeedaannyi bea humng'eeda. Gigheambiita daannyi gil ea ghwoaw eaweega manda mudeanooda. Amin.
55004019	Agatta Briska ea Akkila, ea fukka mida gheeh Onesiforon.
55004020	Erasto gahuydean aba ng'eanyiida Goriinto. Drofimo geanung'usi Miletto aba gideaba ghamnyaan.
55004021	Sina badiida hinni damanda miighwahinna goroogeeda. Googatteey geaba Eubulo ea Bude ea Liino ea Glaudiyo ea oorjooga sean.
55004022	Gagasa ghwoahaaghwa guroroadaang'u Ng'uttamiida. Gagasa anyasa dagheerjeandumeeda.
56001001	Baulo, soomjeanda Aseetta ea biissa giijasoochcheanda Yeesu Gristo, ak ghaanung' gawa mwadi masaweega fuga loat Aseetta ea fughareeda huumeanda mideawa miyinda,
56001002	Aba jeeda rarooda eaweega manda mudeanooda, aba heeda Aseetta moammu gwanaba ng'uyyeega, sibean eheelleesa gweannyeekka goolla ghang'tta
56001003	iiduw nea ghwahitta damanda ghoadaajiit ng'ashaandaannyi ghayi sitteaganean aniini aba girrukuteayda lealnoochcheandeanya was Aseetta;
56001004	Heeda Ditto jeepteanyu bea huumwa aba naweeda masaweega sippareannyi. Gagasa nyasa dagheerjeandumeeda ea hoyyooyda leabu heeda Aseetta was Bwaabwa ea heeda Gristo Yeesu was lealnoochcheandeanya.
56001005	Niih gideanung'usiinaneey ng'eanyiida Grettehi ak abeda gisni gadiyeetta shoadaan, nea giyiini gweargwa giliwas mujiinajean gawuurji gidaghayi earukuneey, siida iimeyeatteena ghuut.
56001006	Iideappa siida ea miyeerukuna badayda ng'asheega munyas nea siyeeda gatmoodassagi gil, nea diibigaaschi gwandeawa masaweega miyeergweaksiina deambilaneandumeeda ghana nyootta mureeda.
56001007	Nea jeagiischoochcheanda ganiisa, was siida sitteaga gadiyeeda Aseetta, gammiisa ea meerukunana badaydaannyi ng'asheega munyas; ak gagasa ea maba ghwarja ghanea miih assas nyaras ak ea miih leeyeanda ghana gwajala ghana gwashissa ghaang' haleanjeeda mwahida,
56001008	gamiisa ea siida innya jihi, ak gwandeawa bariinyeega haleanjeeda miyaas, nea goodeeneaeda geaw, ak ea doabiiwaat, nea ghaydit, nea ghoang'ng'waay geaw;
56001009	nea ghoang'ng'waay muuchchi ng'asheanda gawuurji gissinnaalda, ak abeeda ghoammu ghoadayda ng'asheega gichchea eabeeda aba ginealshooda huumwa nea ghwajoar fukka heawaan.
56001010	Aba gideaba gwanda fuga saang'a manda mureeda, mideawa ng'asheega mwalooda gil, nea gwareengani buuneeda, nea ghwaranya gikka siyyiiliin,
56001011	gidabal gearat ghuusiga nyaawa aba gideaba fiisu inyeesa gahutteawi buuneeda aba ginealshooda ak ghwanyas haleanjeeda aba ginealshooda mwadaagha.
56001012	Nea siyagi aba jeannyaawa, ea sibaneeda nyaawa gil, ak gwayi, “Fuga Grette gaba ng'uyya galeagasean, ak ea diyeanga munyasi, ak gaba ghaleahu nea deewwi.”
56001013	Muwwunoani huumwa gil. Asi awoowsiina saawa nea ging'waniidi, ak abeeda gamajeegiit aba jeeda masaweega,
56001014	nea adagooleeysiit gununoonga fuga Yahuudi ea ng'asheega rugu buuneeda heawa humeandean.
56001015	Aba heeda fuga miyaas haleanjeessean amiyaas, nea gea munyas ea gea mandeawana masaweega aba heannyaawa manda gidamuy; fughareenga nyaawa ea gitteemshooda nyaawa ea munyas.
56001016	Iissa gwargu gideaba geanalli Aseetta, nea iissa ghwashaang' aba sinaweega nyaawa, nea gwandeawa sichcheeda, ak ea mandeawana mureeda, mammiisiina sinooda gadiyeeda miy.
56002001	Asi ang'iing'i anaala ng'asheega miisa ginealshooda huumwa.
56002002	Fuga hees gagasa gwandeawa gheadeenda, miina gheanyanga buuneeda, mideawa fughareenga, mideawa masaweega huumwa, mideawa bariinyeega huumwa ea majeeknatta.
56002003	Ak eara gadeemga woosi gamiisa ea fuga sinniisa geat mureeda gil, nea adagwanaba ng'uyyeega, ghana leeyeanda, gamiisa gideaba gaygoonealli ng'asheega miyaas,
56002004	ak gayghoanaal gadeemga manang'i gichchea, ghabwariiy siyeenatka ea diibiga nyaawa,
56002005	nea gwandeawa fughareeda, ak ea miyaas, nea goobiida gealga nyaawa, nea innya jiih, nea gwasisa siyeenatka nyaawa mureeda, aba gideaba ea meeng'ng'eawa ng'asheega Aseetta.
56002006	Ak gireekusi eara gheareemanga gwandeawa gheadeenda.
56002007	Ahiimda geaw aba mureeda sean eadaa ormeeda gadiyoojiga miyaas, nea aba ginealshoodaang'u gihiimu seareeda miy, ea gideeneadayda,
56002008	nea ng'asheega sirgu bea huumwa ea meeyeatteena ghuussi, ak abeeda siitta heawaan ghabwaspwas, aba ng'asheanda muy jea gwarukuna badahuukkaasa.
56002009	Ging'ng'oonyanga gamiisa gideaba gaygwasiisa meanang'oodiga nyaawa mureeda, nea gahaguwsa aba halanjeessean, ak adagwasheaha ng'asheega,
56002010	ak ea adagwajagwadiisachchi, gahaguuw gideaba gayghoahiimu doobiiwnatta huumwa, ak abeeda aba haleanjeessean ghwanyas ginealshooda Aseetta was lealnoochcheandeanya.
56002011	Aba gideaba dagheerjeandumeeda Aseetta lealu buuneessean sittaajiit,
56002012	ak ghoanaaleasa eeheawana ng'asheega maba diini ea geawunda gheang'da, mideawa gheadeenda, ea doobiiwnatta, ea eaweeda miyaas sea Aseetta aba jeedeaba ng'eanyiini,
56002013	nea geammuughu ghusooda mideawa ghawooda ea gidaheachta gigheambitta Aseetta haw ea lealnoochcheandeanya was Yeesu Gristo,
56002014	nea niny ghoadayda geaw appadahuukkaasa ak ghaweadaneasa ng'asheega munyas sean ak ghoammiidu fuga jea ghoaw gaaschi nea gamilmiliidi aba sinooda ng'asheega miyaas.
56002015	Rukusiina buuneeda ng'asheesu, reekusiina nea giiwoowsi aba gheambalmeeda indeawi sean. Ak ea adiidu gafoolnyi siida.
56003001	Apkeassiina saawa gweada geat ng'eanyi aba heeda fuga ahaaghwa ng'eanyiida ea gea mideawa gheambalmeeda, ak gwasissa mureeda, nea hidaat aba gilinyooh ea gadiyeeda miy gil,
56003002	adagoong'eawi siida wassean, amulsiina jaliida, ahuuwa emoojiga miyaas, nea ghoahiimu garbabanda sean aba heeda buuneessean.
56003003	Aba gideaba ghayi ammwadi geewoschi dasheahi, ak ea meendeawani mureeda ak geewoschi roodanga, ea ging'ng'oonyanga aba miyeenooda muunda ng'eanyiida, nea geeppiidi jeeda ng'asheega munyas, ea lajoodeaba ghuut, nea ghwasteagwa buuneeda nea goostayi geat agooga;
56003004	Ak miyinda ea bariinyeega Aseetta was lealnoochcheandeanya geattajiit,
56003005	hean gwalealneasa, ea meabaysiinana sinaweagaasa doobiiweadi sisinnyi aseasa niny gwalealneasa ak geejilneasa niba iyyeenya ak ghwanung' eahuuwa fuga eashish aba Gurorooda Ghaydit,
56003006	nea gagoaneasa nea gooheedu aba naweeda Yeesu Gristoyda was lealnoochcheandeanya,
56003007	ak abeeda gegoaneasa doobiiwnatta aba dagheerjeandumeedaannyi ak geararji hearanda eaweega manda muudeanooda.
56003008	Ng'asheanji earguun huumwa gil. Ak geagasayi rukta ng'asheesu nea giimajeegi, aba gideaba fukka mwas Aseettean goobiida jeeda sinooda ng'asheega miyaas; nea suuh ea miyaas nea ghwadoabiiw aba heeda buuneeda.
56003009	Ak giing'aami geaw ng'asheega jaleadinga, ea ng'asheega suroaproabwaada, ea foolayda ea sheang'nyeeda appadayda deaweeda, aba gideaba mayghwaloat gil ak ea mwahida.
56003010	Asi siida foolayda iinireekusi dea madeeda ghana deabiyyeenya, adagudismi eara gil,
56003011	ak ginali gideaba siida uurji niih niramwas, aba gideaba gwasin ring'eeda, ea niirgweaksa geaw.
56003012	Iiduw iyeajeagu heedaang'u Attema ea Digikko, abeeda gisni badiida hinni heedeanyu ng'eanyiida Nigoppoli, aba gideaba neabaday gideaba gaydeaksa hoowa meahooda.
56003013	Sina badiida aba bareannyeekka Seena, was diinagiida ea Appolo aba buweanooda nyaawa; ng'ulla adaghoashoanya gil.
56003014	Ak eara fugaasa saawa gamiisa gideaba ghoanaal geat gibinda jeeda sinooda ng'asheega miyaas, ak gwasissin ng'asheega gasa ealamwach sinooda, ak ea mawosa gea manda haghweega.
56003015	Ghoaghannyi fuga sean eandeawi. Aghada gikka bwariinyeasa aba naweeda masaweegean. Gagasa anyasa dagheerjeandumeeda oagasean.
57001001	Baulo siida ghealooniga appadayda Gristo Yeesu, ea Dimotteo oorjeeda giyeanya, heeda Filimooneeda was siideanya subwariinyi suweechcheewi aba gadiyeeda
57001002	ea Afiyayda was huda giyeanya, ea heeda Argibo was shirikkarajeanda Gristo suweechcheewi bea ganiiseeda mida jeedeaba gheang'u:
57001003	Gagasa anyasa dagheerjeandumeeda ea hoyyooh leabu heeda Aseetta was ghweandeanya ea heeda Ng'uttamiida was Yeesu Gristo.
57001004	Geabadischeesi Aseetteanyu galeagasean iyapkachcheey nea ghamwaashchi Aseetta,
57001005	aba gideaba nayiinyi bariinyeegaagu ea masaweega indeawi appadayda Ng'uttamiida was Yeesu ea heeda fuga ghaydidi sean,
57001006	ak ghamwaashchi Aseetta aba masaweagaagu suguuyeesi nyagu fughareeda miy bea haleanjeessean ikkaasa aba jeeda Gristo.
57001007	Aba gideaba naanyaschi hooseaneega muuchchi ea hawdeayda aba bariinyeegaagu oorjeediyya, aba gideaba guroruunatka fuga ghaydidi nihawda appadaydaang'u.
57001008	Aba gideaba earapeadi eawoschi muraneeda hidaat aba naweeda Gristo ak geerukuneey sina gidasigasa,
57001009	iiduw appadayda bariinyeega geamuscheey gideaba, aniini Baulo, was siida siichcheagu ak ghamneawa geawoschi siida ghealooniga appadayda Gristo Yeesu,
57001010	Geamuscheey appadayda jeepteanyu was Onesimo, nea nahuuyi ghwaan aba damanda eandeewi ghealooniga,
57001011	(Ghanyi niny mwaloada aba headaannyi gil, ak ghamneawa gwalooseey gil agooga ea aniini).
57001012	Geajeagu gabiigu headaang'u, aba gideaba niny guroroodeanyu.
57001013	Gaydahoosan aniini iyabiida heedeanyu ak ghaweadan aba meatkweedeang'wa damani eandeawi ghealooniga appadayda giijasta miyiin,
57001014	ak geagasayi ea measni gil nea mimwasi ak abeeda ea mediing'seey aloaheadaang'u geaghus aba gidigassiidi.
57001015	Niih ghaghanyi ghoaw gidasihhelleewaneey aba gheadi nuwasiin, ak iiduw goobiiksiinyi gichcha ak goopiidi hijagi damanda manda muudeanooda.
57001016	niny mudugawuurji ging'ng'oonyaneeda, niny ning'al ging'ng'oonyaneeda, niny gawuurji oorjeediyya abwariinyi, raanya aba heedeanyu ak gaygawuurjiin muuchchi aba headaang'u, aba saseeda ea heeda Ng'ttamiida.
57001017	Asi iiyoanung' doaw siida oguuyeewi, deaptaayda niny gidagwachchi jea deaptaaydanaan aniini.
57001018	Ama ideeppeanidiiyseey aba gidawassean, ghana gwandeawa sileadaang'u wassean, abeeda ging'oornean sileeni.
57001019	Aniini Baulo ang'warji ng'asheesu aba geattindeanyu, gaydawalu aniini, Mearukuni ak gindeawi sileedeanyu aba jeeda Gristo.
57001020	Asaha, oorjeediyya, sinnean ng'asheega miyaas ak ghaanyagaadi appadayda Ng'uttamiida, ak gihoosani guroroodeanyu aba naweeda Gristo.
57001021	Ghamwaaschi aba mureadaang'u, ak geang'oorneey ang'iing'i nea ghaanalli gideaba gaysina ng'asheesu ea ghwanaawa gea earukuneey.
57001022	Asi aba damani, asna ghooriida rabasta jea deabiida, aba gideaba ghaararji aba mooshteang'wa bea Aseetta gajanyasaan.
57001023	Ghoaghannyi Epafrayda eandeayeesi ghealooniga aba jeeda Gristo Yeesu,
57001024	ea Marko ea Aristakko ea Deema ea Lukka was fuga easnuudayeewi gadiyeeda.
57001025	Dagheerjeandumeeda Ng'uttamiida was Yeesu Gristo gagasa goobiida jeeda guroruunatkeagwa.
58001001	Aseetta ghayi goobalool ghwaanigaasa aba ghuusiga sibanga aba naweadinga saang'a ea damannyoojiga saang'a;
58001002	amaduw aba mudeanoodeaba askwearjoojusu goobalooleasa aseasa aba naweeda Balleanda, ghayi loat ghoaw siida jea gwahearan haleanjeessean, ak aba niny gwasin ng'eanyiida appadaydeaba niny.
58001003	Aba gideaba niny ghoahiimu weeshinda gigheambiitta Aseetta nea gwandeawa girooraneeda ea seareedaannyi, ak ghwasar ng'eanyiida aba ng'asheandaannyi mideawa uurda. Iing'atta nea nisin gimmiinooda ring'eeda, hean gopteada aba meatkweeda geattinda dugwa bea Aseetta was Ng'uttamiida aba hoowa bea dadaliiliin,
58001004	Ak ea sunung' gwaheedu ea ghoadaraam malaykajeega aba gideaba gheawunga ninyas ahaweewa ea ghang'al gaanyaawa.
58001005	Neada Aseetta ea niyeeshsha ana malaykajean, “Ang'iing'i nuwosi Balleandeanyu, askwareani neajiilleey?” Ghana gichcha, “Aniini gaydoaw aba headaannyi ghweanda, ak gayghoaw aba heedeanyu balleanda?”
58001006	Ak gichcha, iyeadu duweachcheadaannyi badayda ng'eanyiida, gwayeeshsha, “Nung'waada ghaghadoawan niny malaykajeega sean bea Aseetta.”
58001007	Gwayi aba heeda malaykajeega, “Gwasin ng'eaha meang'eega malaykajeega, nea ghwanung' ghoaw soomjoogaaschi ng'ushapta beasta.”
58001008	Ak gwayi appadayda Balleanda, “Horgeadaang'u, Ea Aseetta gaba eaweega manda muudeanooda, sugoochcheandumeeda doobiiw sugoochcheameeda gheambalmeedaang'u.
58001009	Gibwariinyi doobiiwnatta ak gisti fuga mandeawana deaweeda; asi Aseetta, was Aseettaang'u nimwaarnyi aba nagheeda hooseaneega ea ng'ala bareandaang'u.”
58001010	Ak, “Guwosi, Ng'uttamiida, ghayi sin ng'eanyiida aba mwadi, nea humng'eeda ea gadiyeeda geattingaagu gil;
58001011	suuh gaygameewa, nea ang'iing'i gajabiidana; ak gaygawoosiidi sean ea gawuurji hang'da,
58001012	gawuurji hang'weakka gajeammughuushghuush, ak gajeayam. Nea ang'iing'i guwuurjeewi gideawoojusu, nea gweannyeakkaaschi ea maygammuudean.”
58001013	Ak ea niyeeshsha ana malaykajean, “Apteada aba meatkweeda geattindeanyu bea dugwa, ea dayiin weajoodigaagu ghoaw hoorgeeda geeshangaagu?”
58001014	Neada malaykajeega gadiiyi ghayi sichcheagu gagadiiyeesa, appadahuukka fuga jea ghwanyas lealeanoodeani?
58002001	Asi gammiiseasa gideaba gajeeng'ulla muuchchi ng'asheega ghayi siyiinyi, ghana esheagiidana.
58002002	Aba gideaba giijasta ghayi rugu malaykajeega gaba huumwa nea giliwas ramaseanda ghana nyootta mureeda ghwanyas waldeayda doabiiw,
58002003	aseasa gajeammuusa eemuldaan imeduuppi lealeanooda haw deenu? Aba gideaba ghayi nibay gwayi Ng'uttamiida ammwadi, ak gagoaneasa fukghayi iiy niny,
58002004	nea Aseetta gamuuwwu aba gwadeagwajeega ea ng'asheega haloodi ea deamdeamanga saang'a, ea gidaguh Gurorooda Ghaydit ak gwalakkuuneasa aba gidagassiida niny.
58002005	Aba gideaba Aseetta moadawa malaykajeega ng'eanyiida jea ghwahidu, was dea sibalooli.
58002006	Iiduw ea sittaajiit aba hich gideaba, “Siida neada ea naaha gil ea apkaada ghana balleanda siida, ea eeyi bwak ea ng'uulla?
58002007	Ginung' ghoaw siida mwanang' aba gheadi nuwaas ea ghwalaabwa hoowa malaykajeega, ak gishshuubi shiipka gigheambiitta ea mureeda,
58002008	ak ghwayiin haleanjeessean hing'eadayda geeshangaaschi.” Hean nea niyiin haleanjeessean hing'eadayda baneaguukka geeshangaaschi ak gagadiyeesa niny, ea manung'usiina gil bwadaw aba heeda ahaaghwa. Eara gwasa, miyeadaaha haleanjeessean nea gagadiyeesa niny.
58002009	Iiduw geedaayi Yeesu, dea aba gheadi nuwaas geanung' ghamwanng'iit ea ghwalaabwa hoowa malaykajeega, nea siyiin uhuuda gigheambiitta ea mureeda aba sawanadeeda ea miyeeda, ak abeeda aba dagheerjeandumeeda Aseetta abeeda gwasamu miyeeda aba giliwas sih.
58002010	Aba gideaba ghwahit aba headaannyi, niny ea aba heeda dea ghayi abiideewa haleanjeessean, ak gweadu balloojiga sean heeda gigheambiitta ak ghoaw gidamadeeda jea gagadiyeatta bea lealeanoodean aba sawanadeeda.
58002011	Aba gideaba dea ammiidu ea gea simmiidu gwaleabu sean hijagi. Ak ghoaw gidamwabwaspwasana iguureewaneegwa fuga eaduupcheewi,
58002012	nea gwayi, “Gaydarukusa gheawungaagu fuga eaduupcheewi, appugusta fuga bwat geat gaydaduumseey.”
58002013	Nea gichcha, “Gaydayiin masaweegeasu heeda Aseetta.” Nea gichcha, “Aniini geandi hiji, ak ea nigoonan Aseetta diibiga.”
58002014	Gwasnu eara diibiga gaguuyi saseeda ea foojeanda, gwasnu eara niny gwandeawa saseeda uurji niih, ak aba naweeda miyeeda abeeda ghwadattas diitta mideawa uurda miyeedean, nea meang'nyeandeenda,
58002015	abeeda gwalealu fukka sean mida jeeda gheawalmeeda miyeedean goobiida jeeda eaweega geawwi bea soomjeandumeeda.
58002016	Ak ea daach gideaba mwaweada malaykajeega niny ghaweat jeatta Abrahaamu.
58002017	Asi gajeenung' gawuurji sea fuga duupchi aba gheatkweakka sean, ak abeeda ghoaw siida bayyiida buuneeda ea dea doabiiwaat was ashoohoochcheanda haw bea gadiyeeda Aseetta, ak gaygohuun ring'eeda buuneeda.
58002018	Aba gideaba niny ghayi gwasawana nea geesimsim, niny ghoammu ghaweat fukka sisimsimiin.
58003001	Asi fuga eaduupcheewi ghaydidi, siguuyeesi guurnooda humng'eeda, asikteawana Yeesu, was giijasoochcheanda ea ashoohoochcheanda haw masaweagaasa.
58003002	Niny adoabiiwaat aba heeda dea ghayi ajeagu niny, gawuurji gidawoseatta Muusa doabiiwaat aba jeeda gheeda Aseetta.
58003003	Eara Yeesu ea sinung' ghoaw dea doabiiwaat muuchchi biissa aghambiidaat ea ghang'al Muusa ak gawuurji siida deas gheeda gwandeawa mureeda ea ghang'al gheeda.
58003004	(Aba gideaba giliwas gheeda gwanda siida deas, nea dea deas haleanjeessean ea Aseetta.)
58003005	Nea Muusa ea doabiiwaat aba haleanjeessean mida jeeda gheeda Aseetta nea gawuurji soomjeanda, ak gamuuwwu haleanjeeda jea eergu galannya,
58003006	nea Gristo ea doabiiwaat aba jeeda gheeda Aseetta nea gawuurji balleanda. Ak geewoschi gheannyi ising'ng'waanyi muuchchi gitta sisikteawiin nea geaghwarji gitta sirarjiin.
58003007	Asi, gawuurji gitta rugu Gurorooda Ghaydidiin, nea gwayi, “Askwearean, iyoayiinyi ghuuttaannyi,
58003008	ea adoahhang'waanyi guroruunatkeagwa awuurjeewana fuga nittambiilan, aba eaweetta simsimda aba jeeda dareapcheeda,
58003009	damanda simanean ghweanigeagwa ak ghwadaah gadiyoojigeasu aba gweannyeew haradam.
58003010	Asi iiduw ghoanyareasan seaygeedida, nea gwayi, ‘Iissa gwarooda galeagasean aba jeesinga guroruunatka nyaawa; ak ghanyea mwanala naweadingeasu.’
58003011	Gawuurji gidayaakti habeawooda aba nyarasteanyu, ‘Ghanyea maygaweay heeda jea dafuufa.'"
58003012	Ang'ulla, fuga eaduupcheewi, adiiduw gobiida jeedeang'wa munyinda ea gurorooda mandeawana masaweega, jea ghwanung' oappeada ea asheagiidana Aseetta mideawa eaweega.
58003013	Daba siisi amajeek nuut galeagasean, aba hiji duueeguura “ghamneawean,” ak ea manda jeedeang'wa siida jea ghoahang'waay aba reengaweega ring'eeda.
58003014	Aba gideaba geguuyeesi Gristo, iisibeachcheewi gideaba geang'ng'waanyi muuchchi gitta sisikteawi ammwadiin ea gagul muudeanooda,
58003015	Iiduw ea siyi, “Askweareani, iyooyiinyi, ea adoahhang'waanyi guroruunatkeagwa awuurjeewana fuga nittambiilan.”
58003016	Geabeang'a gil fuga iiy ak ghwattambiilan? Neada ea miih fukghayi leabu Misri nea ghoahaghwiidaan Muusahi?
58003017	Ak ea akkeega gil fuga anyareas gweannyeew haradam? Neada ea moanyareasa fukghayi sin ring'eeda, abeedeaysa muscheekka nyaawa dareapcheeda?
58003018	Ak ea akkeega gil fuga aksa habeawooda gideaba maygaweay heeda fuuftaannyi, neada ea miih fukka ghayi masissiina mureedeani?
58003019	Hean geadaayi gideaba mayghoammu gaweay jeeda aba nyootta masaweega.
58004001	Asi helleesiinda beatta jeeda giibindaannyi gwanda heeda, ak gidabal geabealli ak ea mwaramwasa siih aba jeedeang'wa ak geergweaksiina gideaba mwanyasa.
58004002	Aba gideaba giijasta miy ghwahittaayda heedeanya gidahittaayda heannyaawa; nea iitta nyas ghanyea maloossiina gil, aba gideaba mwanyasa masaweega aba jeeda fuga iiy.
58004003	Aba gideaba aseaseeda ghayi numwas gaygaweay jeedeaba fuuftida, gawuurji gidanyaashta niny, “Gawuurji gidayaakti habeawooda aba nyarasteanyu, ‘Ghanyea maygaweay jeeda fuufteanyu,'"earappeadi niisha gadiyoojigaaschi ghang'eada dea ghayi subwada sindeetta ng'eanyiida.
58004004	Aba gideaba gwanda heeda rugu iitta eaweetteaba ispwa nea gwayi, “Ak gafuuf Aseetta eaweetteaba ispwa aba gadiyoojigaaschi sean.”
58004005	Nea gabiikta gwayi aba hiji, “Maygaweay jeeda fuufteanyu.”
58004006	Asi earagwasa gideaba gwanda fuga jea gaweay jeeda, nea fukka ghayi asheeda ghoang'ng'waay giijasta miyiin ghwaraay gaweay jeeda aba nyootta mureeda,
58004007	gichcha gagasa eaweechcha nuut, “Askweareani” nea gwarukuna ghuutta Dawdi iimuchchu nea ning'atta damanda haw, aba ng'asheega ning'atta giideascheeda, “Askweareani, iyooyiinyi ghuuttaannyi, ea adoahhang'waanyi guroruunatkeagwa.”
58004008	Inyeeda ghayi Yoshuwa aniidaw saawa fuufta, abeeda gwachchi Aseetta ea maygabaloola eaweechcha nuut.
58004009	Asi, sighus fuufta eaweetta sabatto aba heeda fuga Aseetta;
58004010	aba gideaba siida weah jeeda fuufta Aseetta earada gayghwanung'waada gadiyeadaannyi gawuurji gidanung'waadayda Aseetta gadiyeadaannyi.
58004011	Asi egagasa gimiriikta beatta jeedeaba fuufidi, ak abeeda ea manda siida jea ghoabeadaayda gidada aba nyootta mureeda.
58004012	Aba gideaba ng'asheanda Aseetta ea majeek ak gagadiyi ak gwandeawa eaweega, ak gwandeawa uurda, ak ea ng'aniip ea ghang'al bwaangeeda ng'aniip meadajeega sean, iissa ghang'ut ak goheelli fughareeda ea gurorooda, ea robuutka ea gudadeeda, ak ghoammu gwasikteawa fughareenga ea gidabwariiy gurorooda.
58004013	Ak ammadeadaannyi ea manda gidaghayi sisin jea afunyaat, amaduw adaach haleanjeessean ea dawiiri nea daach aba madeeda gheanyangaaschi nea dea jea gorgweakseasa.
58004014	Ghang'eada damandida geendeawi ashoohoochcheanda haw ambal sean ghayi sik bugusta humng'eeda, nea Yeesu, Balleanda Aseetta, asi eangn'ng'waanya muuchchi gitta sumwaschiin.
58004015	Aba gideaba meendeawani ashoohoochcheanda haw moammu ghabwayda ng'arng'arannyeakkaasa, gendeawi dea sisissa mureeda sean ak gesimsimda gidaghayi sisimsimdaneasa, amaduw ea miigwasin ring'eeda.
58004016	Asi gagasa eneekkiida aba gissirarji eapkaana heeda hoorgeeda ghambiidaat bea dagheerjeandumeeda, ak abeeda geanyaschi baydeayda ak geanyaschi dagheerjeandumeeda jea ghaweat fih damanda sigasseewa.
58005001	Aba gideaba gilinyooh ea ashoohoochcheanda haw siloat aba jeeda buuneeda gealoat gwasin gadiyeeda aba hoorgeeda buuneeda aba giduupcheeda sea Aseetta, ak ghoadayda haleanjeeda ea haleanjeeda lukghumajeega appadayda ring'eeda.
58005002	Nea ghoammu gwandeayi sea fuga mwanala gissin ea gea sadeadi, aba gideaba niny gaburda ng'arng'aranda.
58005003	Appadaydeaba ng'asheesu niny sirat ghoadayda lukghumajeega appadayda ring'eagaaschi ak ghoadayda eara gea buuneeda.
58005004	Ea manda siida ammu gwanyaksa geaw mureani, geaghus gaguursa Aseetta, gawuurji gidaguursiinda Haruuni.
58005005	Gwasnu eara Gristo miih godiing'u geaw ak geanung' ghoaw ashoohoochcheanda haw, niny ghwaloat dea ghayi eeshsha niny, “Ang'iing'i guwosi Balleandeanyu, askweareani neajiilleey;”
58005006	ak gawuurji ginnyaashta aba hich nuut, “Ang'iing'i guwosi ashoohoochcheanda manda mudeanooda uurji Melkisedeki.”
58005007	Aba askwearjoojikka bea saseadaannyiin ghamwaash Yeesu Aseetta nea gang'ula humng'eeda ak ghabwat Aseetta, nea goyyeawda aba ghuutta haw ea dabeakka, nea gogeal heeda siida ammu ghoaghuuha niny miyeeda, ak geayiiy aba gidawalda gheang'da Aseetta.
58005008	Earappeadi was Balleanda, ghwanal mureeda aba gitta ghayi sawaniin;
58005009	amaduw nea siimmajeek ghoaw ging'eetta lealeanooda mamudeana aba heeda buuneessean sissa niny mureeda,
58005010	ak ghwaloat Aseetta ghoaw ashoohoochcheanda haw uurji Melkisedeki.
58005011	Appdaydeaba niih geendeawi ng'asheega saang'a jea eerukuna hang'waay rukunooda, earappeadi mwang'ada iidigeagwa.
58005012	Earappeadi aba damani miisa awosa ginealshoodigean, gammiiseegwa gideaba gajanyasa siih nuut jea ghoanaleegwa gichcha ng'asheega majeekcheewi bea madeeda bea Aseetta. Googasayi eanooga, miih hamitta hang'waay gil;
58005013	aba gideaba siida ghus eanooga mwanala gil aba ng'asheega doabiiw, aba gideaba niny jeepta.
58005014	Hamitta hang'waay gaba fuga nihittiisa heeda, nea giikka mideawa fughareengean ea sinnaal sinooda gichchea goheelleatta ng'asheega miyaas ea gea munyas.
58006001	Asi aseasa eweaya mwadi eanung'waada ng'asheekka ghayi bea garayi bea ginealshooda Gristohiin nea gehittiisi heeda, ak ea adagudeesinnyi sindeetta duukkuunooda aba gadiyoojiga nimeewa ak geendeawi masaweega aba heeda Aseetta,
58006002	aba iitta gimmiinnooda, ea iitta iinda geattinga iheenga buuneeda, iitta dunnooda miyeeda, ea girgweageeda maygamuudean.
58006003	Nea ng'asheesu gajeesna iimwas Aseetta.
58006004	Ak ahang'waay gideaba gaynung' gwaduukkuuna fukka ghayi nidaah weeshinda ammwadiin, fukghayi siittaw gimearda Gurorooda Ghaydit,
58006005	ak ea nisamu aloheeda ng'asheanda Aseetta ea dea uurda gweannyeekka jea ghwahidu,
58006006	amaduw ghwayam geaw nea nittambiilan, nea abeeda ea ningoor Balleanda Aseetta aba gidagassiida saawa ak gong'ng'ooysa humng'eeda aba foolda.
58006007	Aba gideaba ng'eanyiida roobassa roopta galeagasean, ak goruudu nyeega miisa fukghayi barsean, ak ghwanyas ghawooda aba heeda Aseetta.
58006008	Ama jiih halaghweenga ea ng'obeeshta, ea marachchi gil ea gwariikghta eamwaashta; nea mudeanoadaannyi ea ghwardeayda.
58006009	Asi earappeadi sibalooldunuun, aba badahuukkeagwa, fuga abwariinyi, geanalli muuchchi ng'asheega miyaas bea lealeanooda.
58006010	Aba gideaba Aseetta mandeawana ghwanooda ea ghoanaawa ghaang' gadiyoojigeagwa ea bariinyeega ghayi oahhiimu appadaydaannyi aba gadiyeesiinda fuga ghaydidi, duu asna eara ghamneawa.
58006011	Ak geegasayi giliwas siih aba jeedeang'wa dahiimna doobiiwnatta uurji diitta ak ghwanal huumeanda ea girrar ea ghwahitta huydeanda,
58006012	ak abeeda ea mwang'udeagwa ghaleehooda, ak gowoschi fuga jea goomaseaw geat fukka aba naweeda masaweega ea milikghteayda ak gohearannyi gidaghayi sihelleesa.
58006013	Aba gideaba damanda sina Aseetta helleesiinda sea Abrahaamu, nea abeeda ea manda siida haw jea gweaksa habeawooda, gweaksa geaw habeawooda,
58006014	nea gwayi, “Aba huumwa gaydagoonnyi ghawooda ak ghahaachcheey.”
58006015	Gwasnu eara Abrahaamu, aba riyeeng'deayda, ghwanyas helleesiinda.
58006016	buuneeda aba huumwa iissa gweaksa habeawooda siida haweewa saawa, nea aba mudeanooda sheang'nyeadinga nyaawa sean agitta habeawooda ea mudeanooda baloolda.
58006017	Hean nea gagasa Aseetta muuchchi gohiimsa fuga jea gwahearan helleesiindida ea gidamayghwayamwaatta seareeda aba gidagasa, hean gomajeek ng'asheagaaschi aba habeawooda,
58006018	asi aba jeemba haleanji iyyeenya moammu ghwayamwa, nea aba jeedeaba suuh ea moammu gwargu Aseetta ng'uyyeega, aseaseeda mang'aw gasa heechchea gamng'awusa abeeda ghwanyas gimajeekta ak ghwanyas rarooda ghayi siyiin madeedeanya.
58006019	Geendeawi ng'asheanji nea gwargu huumwa ak gawuurji alooheeda jea ghaweat gisimeanda, ghusooda iissa gawa heeda ghaydit laabwa hoowa hang'da subwaasha gheeda,
58006020	heeda weah Yeesu nea gawuurji siida galleada aba hoorgeedeanya, ak ea niiw ashoohoochcheanda haw manda mudeanooda nea gawuurji Melkisedeki.
58007001	Nea abeeda Melkisedekki, was sugoochcheanda Saleemu, was ashoohoochcheanda Aseetta haw bea humng'eeda, gwaronnyi sea Abrahaamu nea gwaleabu nuseadayda sugoodiga ak ghoadaw niny ghawooda;
58007002	nea Abrahaamu ghoadaw niny gida aba gilattamwanamughuush aba jeeda haleanjeessean. Niny duweachcheeda, aba isuroobu gheawungaaschi, sugoochcheanda doobiiwnatta, ak gabiissa ea sugoochcheanda Saleemu, ak ea sugoochcheanda hoyyooh.
58007003	Niny manda ghwaan ghana ghaamwat ghana rooproobanga, ak ea manda ging'eetta askwearjoojigaaschi ghana huydeanda eaweagaaschi, gawuurji sea Balleanda Aseetta nea ashoohoochcheanda manda mudeanooda.
58007004	Asi daaha hawundaannyi gitteenna! Abrahaamooda was gheamba ghweanigaasa ghoadaw niny gilagi aba jeeda gilattamanamughuush bea easanga.
58007005	Nea eara diibiga Laawi ghayi nyas ashohoochcheandumeedean, gwandeawa digheanda aba deaweeda jea gageandeawa heeda buuneeda haleanjeeda aba gilattamanamughuush, nea heeda fuga siduupcheewi, nea eara suuh ea jeatta Abrahaamu.
58007006	Nea siisi maba roproobang'suun ghoawaam haleanjeeda aba gilattamanamughuush aba heeda Abrahaamu ak ghoadaw ghawooda ninnyeeda mideawa helleesiinda.
58007007	Ak ghanyea mesheang'nyeesiina gideaba dea mwanang' nibadischeesa dea haw.
58007008	Aba hiji gageanda haleanjeeda aba gilattamanamughuush aba heeda fuga jea gameewa; nea aba hiji gwanda dea sumuuwwu gideaba eamajeek.
58007009	Nea ghoammu siih gwayi Laawi ninyeeda ghayi awaam haleanjeeda aba gilattamanamughuush, ghoadayda haleanjeeda aba gilattamanamughuush aba naweeda Abrahaamu,
58007010	aba gideaba abeeda niny miyeeji damanda ronnyeewa niny sea Melkisedekki.
58007011	Asi doobiiwnatta iisinyas aba heeda ashoohoochcheandumeeda Laawi (hean aba niih ghwanyas buuneeda deaweeda,) abeeda gudeegasa ashoohoochcheannuut jea ghang'eat uurji Melkisedekki, ea ghang'al dea surgu uurji Haruuni?
58007012	Aba gideaba iimida yamitta aba ashoohoochcheandumeeda, abeeda ghwahit gideaba gajeayam eara deaweeda.
58007013	Nea siida was dea surukuna ng'asheesuun gaba eamwa nuut, manda dea nisin gadiyeeda aba heeda wagiida.
58007014	Hean adaach gideaba Ng'uttamiideanya gwaleabu jeatta Yuuda, iiduw aba gidaguyeatta sea emeetta ghanyea marukuna gil Muusa appadayda ashoohoodiga.
58007015	Iiduw ghwadajiit muuchchi ng'asheesu aba iirudu ashoohoochcheanda nuut nea gawuurji sea Melkisedekki,
58007016	amaduw ghoaw ashoohoochcheanda, nea miih aba naweeda deaweedeeda gasa saseeda gil aba jeatta geaghus aba uurda eaweega mayghwadattasa.
58007017	Aba gideaba gemmuuwwuuna badaydaannyi nea geeyi, “Ang'iing'i guwosi ashoohoochcheanda manda mudeanooda, nea gawuurji Melkisedekki.”
58007018	Aba meatkweanagi, digheanda ghayi bea madeeda sisach aba ng'arng'arandaannyi ak ea marachchi gil
58007019	(aba gideaba deaweeda manda gissin ak gamajeegiit); aba meatkweanagi, ea sugu gidamiy sirarji, aba niih ea sineekkiissi Aseetta.
58007020	Ak ea masa nea manda habeawooda.
58007021	Nea fukka ghayi bea mwadi huuw ashoohoodigean ghwanyas hoorgajeega nyaawa nea mwaaga habeawooda, ama duukku niih geattawa habeawooda, “Nguttamiida niyaak habeawooda ak ea mayghwayam fughareadaannyi, ‘Ang'iing'i guwosi ashoohoochcheanda manda mudeanooda.'"
58007022	Ng'asheanji aba huumwa ghwanung' ghoaw Yeesu neajeeda adareamshi.
58007023	Ashoohoodiga madeeda ghayi asaang'a isiyiida, aba gideaba ghayi ghaweada miyeeda giibinda hoorgajeega nyaawa;
58007024	nea niny ghoang'ng'waay ashoohoochcheandumeadaannyi nea gomajeek, aba gideaba niny gayghwashng'u damanda mamuudeana.
58007025	Nea giduurji sean ghoammu aba damannyoojiga sean gwalealu fukka neekkiissa Aseetta aba ninyiin, nea niny gwanda galeagasean nea goduupchi saawa.
58007026	Asi ghwahit gideaba gajeendeawana ashoohoochcheanda haw uurji niih, ghaydit, meerukunana badayda ng'asheega munyas nyaah siirja, sihheelli sea fuga ring'eega, sittiing'da ea ghwalaabwa hoow humng'eeda.
58007027	Niny manda gidagasa, mawuurji ashoohoodikka heesiin, iissa ghoadayda lukghumajeega galeagasean, iissa ghanyi ghoadayda appadayda ring'eegaaschi niny amaduw ghoadayda geaw.
58007028	Aba huumwa deaweeda iissa gageanu fuga ng'arng'ari ak ghwanung' ghoaw ashoohoodiga hees, nea ng'asheanda habeawooda, eadu geeshta deaweeda, ghwaloat Balleanda ghayi bean ahidaat damanda manda mudeanooda.
58008001	Asi ghamneawa huumeanda surgu nihi: geendeawi ashoohoochcheanda haw uurjunu, siida apteada aba meatkweeda geattinda dugwa bea hoorgeeda sugoochcheandumeeda Aseetta was Ng'uttamiida aba humng'eeda,
58008002	niny siida gadiiy aba heeda ghaydit gil ea heeda maheemajeandida bea huumwaan ghayi masna siida gwasin Ng'uttamiidean.
58008003	Aba gideaba giliwas ashoohoochcheanda haw iissa gealoat ghoadayda haleanjeeda ea lukghumajeega; nea eara ashoohoochcheanda gammiisa gideaba gaygwandeawa gichchea ghoadayda.
58008004	Inyeeda gwachchi gwanda badayda ng'eanyiida, ea mayghoaw ashoohoochcheanda eara hay, nea gwanda ashoohoodiga adayyiida haleanjeeda aba ginnyaashta deaweeda.
58008005	Gwasin gida uurji diitta was jirooneeda haleanjeeda ghaydidi mida humng'eedean; aba gideaba damanda ramagu gwasin Muusa maheemajeanda, ghoadoabiiw Aseetta, nea gwayeeshsha, “Sikteawana gideaba gisni haleanjeessean gawuurji gidaghayi sihhimdaayda aba uhuuda gijeeda.”
58008006	Asi aba niih, Gristo ninyas gadiyeeda adareamshi muuchchi adaraam dea waas gawuurji neajeeda goduupchi muuchchi, ak ea niiw deaweeda aba helleesiinda huumwa.
58008007	Ama inyeeda neajeetta bea madeedean ea manda sirjeeda, gwachchi ea maygwanda gassoodeaba diita bea iyyeenyean.
58008008	Aba gideaba ninyas ramaseanda aba heannyaawa aba heeda eneewa: “Gwanda askwearjoojiga jea ghwahidu gwargu Ng'uttamiida, ak gaydang'eat neajeedeesh sea gheeh Israeeli ea gheeh Yuuda;
58008009	ak ea mawuurji neajeeda ghayi itteanyu sea ghweaniga nyaawa aba eaweeda ghayi ang'ng'waanyi saawa geattinda ak gearutteawi jeeda ng'eanyiida Misri; aba gideaba mudugoobiida jeeda neajeedeanyu, ak ea mududaduuba saawa aba ginnyaa Ng'uttamiida.
58008010	Niih neajeeda jea dasissa gheeh Israeeli iing'atta askwearjoojikka, aba ginnyaa Ng'uttamiida: Gaydayiin deaweedajeegeasu iheenga nyaawa, ak ghang'waarji aba jeesinga guroruunatka nyaawa, ak gaydoaw Aseetta nyaawa, ak gayghoaw fugeasu.
58008011	Ea manda siida jea ghoanaal dea mideawa ghana giliwas siih ea oorjeeda ghaamwat, nea gwayeeshsha, ‘Nala Ng'uttamiida,’ aba gideaba gayghwanalan sean, ghang'eada dea mwanang'eawa saawa ea gagul dea haweewa sean.
58008012	Aba gideaba gaydawas ng'eeni aba gidinnyeannyeekka nyaawa, ak ea maydapkaat ring'eega nyaawa earahay.”
58008013	Aba rukunooda neajeedeesh ea nunung' ghawaasiit dea madeeda. Nea dea nuwaasiit ea niriikghta gammuudean.
58009001	Asi ghamneawa eara neajeeda madeeda gwandeawa digheanda gichchea eabwatta Aseetta ea heeda ghaydit aba hiji bea ng'eanyiidean.
58009002	Aba gideaba iissa geesin maheemajeanda dea madeeda nea dea siyiina gheaboonyaneeda ea measa ea mukkatteeydida bea gihimnoodean; geguura Heeda Ghaydit.
58009003	Badaydeaba hang'deaba iyyeenya bea beashooda gwanda mahemajeanda was heeda Ghaydit muuchchi,
58009004	nea gwandeawa heeda wagiida eyda meang'meang' mideawa shearooda ng'andit ea sandakkwajeanda mida jeeda neajeeda nea sikkwealsa meadajeega sean aba lagheanga meeng'meeng'i nea gwandeawa bayookta meang'meang' mida hamitta suguura maana, ea bileangida Haruuni aruudu damealga, ea measeeda neajeeda;
58009005	nea uhuuda gwanda malaykajeega mideawa gigheambiitta nea gojiroon hoorgeeda ng'eeninda. Nea appadahuukkeaba haleanjeeni ea meammuusi eerukuna muuchchi nea gekkingiinayi.
58009006	Hean giding'ding'deaydeaba ng'asheesu ea sisin, iissa gaweay ashoohoodiga galeagasean jeeda maheemajeanda madeeda ak gwasin gadiyoojiga nyaawa bea mooshta ghawooda;
58009007	nea deaba iyyeenya iissa gawa ashoohoochcheanda haw nea gaba geaw, iissa gawa nibwagi aba jeeda gweayda, nea ghwaat foojeanda adayda appadaydaannyi ea dea gidinyeannyeekka buuneeda.
58009008	Nea aba niih ghoahiimu Gurorooda Ghaydit gideaba naweeda jea ghoahutta fiih heeda ghaydit miyeajaat aba hiji duu ghamiinaadawa maheemajeanda madeedean
58009009	(nea geanung' gawuurji sea damani bea ghamneawean.) Nea aba badiini, haleanjeeda siittayda ea gea lukghumajeega iissa geattayda moammu goomajeek fughareeda siida mwaash Aseetta,
58009010	ak iissa gabeachchi hamitta ea leeshooda sea gihushshooda, was deaweedajeega saseeda ghayi sugu ea ghwahitta damanda jea ebiikta eesna gichcha.
58009011	Iimuchchu nea ghwahidu Gristoyda was ashoohoochcheanda haw bea haleanjeeda miyaas jea ghwahidu, hean aba naweeda udahabeascheanda haw majeek (meesnana geattinga, nea maba badaydeaba ng'eanyiin)
58009012	iissa gawa nibwagi Heeda Ghaydit, nea mwaada foojeanda nooga ea gea muhooga niny ghwaat foojeandaannyi, ak gwasin lealeanooda manda mudeanooda.
58009013	Aba gideaba siida mideawa ring'eeda isippuunna foojeanda nooga ea gea heewga ea deareeda haghweanda iyammiidu nea ghoammu goohuun saseeda,
58009014	abeeda gayghwaranyattaan muuchchi foojeanda Gristo, dea aba Gurorooda manda mudeanooda ghoadaw geaw Aseetta nea meerukunana badaydaannyi gidamuy, gayghoammiidu fughareengeagwa aba gadiyoojiga nimeewa ak gagadiyeesa Aseetta majeek.
58009015	Asi niny dea aduuptooschi buuneeda aba neajeedeesh gil, ak abeeda fukka suguursean ghwanyas helleesiinda hearaniischooda manda mudeanooda, hean gapnu miyeeda jea gwalealna saawa jeeda ramaseannyeekka aba neajeeda ghayi bea madeeda.
58009016	Nea heeda mida hearaniischooda, abeeda miyeeda siida ghayi sin gayghang'eat ghuutta.
58009017	Aba gideaba hearaniischooda iissa gamajeegiit iihidu miyeeda, amaduw ea manda uurda aba damanda duu eamajeek dea ghayi sin.
58009018	Hean eara neajeeda madeeda ea mamajeegiida iimanda foojeanda.
58009019	Nea gilinyooh ea digheanda gil mida jeeda deaweedeeda nurukusa Muusa buuneeda, gageanu foojeanda muhooga ea gea nooga, ea beega ea budeega areeri bea gisilga ea hisoppo, ak geappuunna sean gittaabu ea buuneessean,
58009020	nea gwayeeshsha, “Suuh foojeanda neajeeda gil ghayi rukuneey Aseetta.”
58009021	Ak aba naweani ghoabuunna foojeanda maheemajeanda sea haleanjeessean sigadiydooscheatta damanda baditta Aseetta.
58009022	Aba huumwa, aba jeeda deaweeda gwaramagu eammiinna haleanjeessean foojeanda, ak iimeahhiida foojeanda ea manda samsiinda ring'eega.
58009023	Ak ghwadoabiiw gideaba haleanjeeda uurji gea humng'eeda gideaba geammiidu aba naweani, nea haleanjeeda humng'eeda geammiinna lukghumajeega miyaas mawuurji suuh.
58009024	Aba gideaba Gristo nuwa jeeda, miih gideaba gawa heeda ghaydit sisna geattinga gil, niny gawuurji sea diitta bea huumwaan, niny gawa humng'eeda huumwa, ak ghamneawa ghwahidu nea gawuurji Aseetta appadahuukkaasa.
58009025	Ak ea miih gideaba iissa gayghoadayda geaw galeagasean, gawuurji ashoohoochcheanda haw iissa gawa Heeda Ghaydit nibwagi aba jeeda gweayda nea mwaada foojeandaannyi;
58009026	aba sareani gwachchi gaygabiikkiida jeeda sawanadeeda ghang'eada dea ghayi sisna sindeetta ng'eanyiida. Ak aba niih, ghwahidu nibwagi aba mudeanooda damanda ak gageanda ring'eeda aba gidaydeaydeaba geaw ghoaw lukghumeadaannyi.
58009027	Hean gawuurji gidaghayi siittawuda siida miyeeda nibwagi, amang'atta ghwahidu girgweaksiinda,
58009028	gwasnu eara Gristo, niny ghayi geattayda nibwagi ak gageanda ring'eega fuga saang'a, gayghwahidu deaba iyyeenya, ak ea mayghwahidu appadayda ring'eeda niny gayghwaan gwalealu fukka amuukku niny muuchchiin.
58010001	Nea deaweeda ii jirooneeda ng'asheega miyaas jea gwahidu, ak ea miih ormeeda huumwa bea haleanjeetta, ea mayghoaw, aba lukghumeedida duu ettayyiida aba gilakkweayiin, ak ghoammiidu fukka nekkiissean.
58010002	Earagwasa, gwachchi ea majea nunung'waada gidaydeayda? Ak abeeda fuga moora isimmiidu nibwagi, ea mudugwandeawa gipkeatta ring'eeda.
58010003	Nea aba lukghumeani iissa ghwanung' eapkaat ring'eeda aba gilakkweay.
58010004	Aba gideaba maygwasa gideaba gaygageanda ring'eega foojeanda jiirgwa ea gea nooga.
58010005	Earagwasa, damanda hinna Gristo jeeda ng'eanyiida, gwayi, “Lukghumeeda ea haleanjeeda sisappa geadi bea ghadooweeda ghanyea migassi, nea saseeda ea nisinnean aniini;
58010006	aba lukghumajeega sughwarda ea haleanjeeda sisappa geadi aba ring'eeda ghanyea mihoosassiini.
58010007	Ak geayeennyi, ‘Ean naawunnyi dasin gidigasayi, Ea Aseetta, gawuurji gissung'waarda appadaydeanyu aba jeeda gittaabu.'"
58010008	Damanda eneewa aba heettiyeada, “Ak ghanyea miigassa ghana bwariinya lukghumajeega ea haleanjeeda sughwarda sisappa geadi ea haleanjeeda sisappa geadi bea ring'eeda” (suu geattayda aba naweeda deaweeda),
58010009	ak gabiikta ghoahaat nea gwayi, “Ea, Naawunnyi dasin gidigasayi.” Niny gwanyarja dea madeeda ak abeeda ghoang'eat deabiyyeenya.
58010010	Ak abeeda aba gitta gasean abeeda gajeammiinneasa aba naweeda haleanjeeda sisappa geadi was saseeda Yeesu Gristo nibwagi ak ea majeebiikta.
58010011	Nea iissa ghamiinaada ashoohoochcheanda galeagasean damanda gadiyeadaannyi, ak imisean ghoadayda lukghumajeegiga bea galeagasean, moammu gageanda ring'eegean.
58010012	Nea Gristo iyadayda nibwagi lukghumeeda aba ring'eega, hean goopteada aba meatkweeda geattinda dugwa bea Aseetta,
58010013	hean ghoamuughu ea eayiin weajoodigaaschi ghoaw hoorgeeda geeshangaaschi.
58010014	Nea aba giidaydeawagi bea haleanjeeda sisappa geadiin ea ninung' ghwahit fukka sean simmiiduun aba damannyoojiga sean.
58010015	Ak gamuuwwuneasa Gurorooda Ghaydit nea gwayi,
58010016	“Niih neajeeda jea dasissa saawa iing'atta askwearjoojikka, aba girrugu Ng'uttamiida: Gaydayiin diigheannyeekkeasu jeesinga guroruunatka nyaawa, ak geang'oorsi jeesinga fughareenga nyaawa,”
58010017	Ak gabiikta ghoahaat gideaba, “Mayguttabiikta daapkaat ring'eega nyaawa ea ng'asheega munyas sina earahay.”
58010018	Heeda mida samsiindeaba ng'asheesu, ea maygudu gabiikta giidaydeayda haleanjeeda sisappa geadi appadayda ring'eeda.
58010019	Asi, fuga eaduupcheewi, dea sumwasi beatta heeda Ghaydit aba foojeanda Yeesu,
58010020	aba naweeda eesh mideawa eaweega janneasa aba naweeda ghamarda beashooda, nea appadayda saseadaannyi gil,
58010021	amaduw nea gendeawi ashoohoochcheanda haw haweewa gheeda Aseetta,
58010022	ghang'wana geneekkiissi nea geebeayi guroruunatka huumwa nea geesikteawi muuchchi masaweega, nea geappuunna guroruunatkaasa aloheeda ak geang'ami ng'asheega munyas ak gehhuun sasanuukkaasa aba beega miyaas.
58010023	Gagasa eang'ng'waanya muuchchi duukkuunooda sirarji nea mwabealbeala, aba gideaba siida rugu nea gohelleesi ea doabiiwaat;
58010024	ak geanalli gichchea eanung' gabarinnyiida geat buuneeda ea gadiyoojiga miyaas,
58010025	nea adeanung'waadi badoodeaba geat, ak geesinnyi seareeda fuga mwaatkwa, gidabal gaba siisi amajeek nuut, nea aba sean ghoadaayi gideaba Eaweettida girgweaksiinda nineekkiit.
58010026	Nea iisisinnyi ring'eeda aba baysiinda nea sinyaschi fughareeda huumeanda, abeeda eamaygwanda lukghumeeda appadayda ring'eega,
58010027	nea gwanda furdeayda girgweaksiinda jea ghoabeal buuneeda, ea beasta ng'waan jea ghwaak fuga was weajoodiga.
58010028	Nea siida fool deaweedeeda Muusa iissa ghami nea meabwayda aba ghuusisba muushoodi iyyeenya ghanea samwagu gil.
58010029	Abeeda iing'ulayi gajeamuydaan girgweaksiinda jea ghwanyas fuga ghasghas Balleanda Aseetta, nea ghabwara ririnnyeanda foojeanda neajeenda ghayi simmiinna, nea ghoanyareas Gurorooda dagheerjeandumeeda?
58010030	Aba gideaba geanalli aseasa siida ayi, “Mureandooda deanyu, gaydawalda aniini.” Nea gwayi gichcha, “Ng'uttamiida gaygoorgweaksa fugaaschi.”
58010031	Niih gidahaloat gil gideaba gajabeedeaysiina geattinga Aseetta mideawa eaweega.
58010032	Asi apkaada askwearjoojiga ghayi bea mwadi damanda sippwaanyaneey, hean ghoarjeang'di ng'uchcheeda ng'waan ea sawanadeeda,
58010033	nea hich iissa geng'ng'ewweegwa nea geesawaneegwa, nea hich gokkuuyi geadi sea fukka sisma ng'asheesuun.
58010034	Aba gideaba nondeawi baydeayda appadahuukka fuga mida ghealooniga, ak ghoamwaschi nea gohoosannyi aba gireetta haleanjeedeang'wa, nea ghoanalli gideaba agooga gondeawi haleanjeeda miyaas jea ghwashng'u.
58010035	Asi adiiduw goojakti gidoararji, mideawa gimearda haw.
58010036	Asi gagasa andeawana riyeeng'deayda, ak abeeda goosinnyi gidagasa Aseetta ak ghoanyaschi gitta sihelleesean.
58010037	“Asi gudughwashoada gheadi nuwaas, ak abeeda dea jea ghwahidu gayghwahidu ak ea mayghwashing'da;
58010038	nea siideanyu doabiiwaat gaygoobiideawa masaweega, ak iiraay ak gabiikta bwadaw, ghanyea maygahoosan guroroodeanyu aba niny.”
58010039	Ak aseasa ea mebeahi jeedeaba fukka biikta bwadaw ak gealas uhuudean, geebeayi gea mideawa masaweega nea gafur guroruunatka nyaawa.
58011001	Asi ghamneawa masaweega goomajeek haleanjeeda sirar, ak gwargu iitta haleanjeeda meadaaha.
58011002	Appadaydeaba niih ea ninyas gweargwa ghaydidanda huumwa.
58011003	Aba masaweega geanalli gideaba ng'eanyiida geesin aba ng'asheanda Aseetta, ak eara haleanjeeda sidaa eameesnana haleanjeeda meadaaha.
58011004	Aba masaweega Abeeli ghoadaw Aseetta lukghumeeda ea ghang'al Gain, ak aba niih geattaw doobiiwnatta, hean ghoaw Aseetta mushoochcheanda iimwas haleanjeedaannyi bea gimearda; ak ghami, ak aba masaweagaaschi ea gudugabalool.
58011005	Nea aba masaweega geettiing'da Enokki humng'eeda ak abeeda eamwadaaha miyeeda; ak ea meanyasa, aba gideaba niyaat Aseetta. Asi heeda miyeayaada abeeda easurukuna badayda gideaba niihoosan Aseetta.
58011006	Nea iimanda masaweega ahang'waay gideaba gajahoosana niny. Aba gideaba siida wassean jea gwaneekkiissa Aseetta gagasa ghwanal gideaba niny gwanda ak gomeari fukka gaseadayyi ninyiin.
58011007	Nea aba masaweega Nuuhu damanda rekusiina Aseetta aba iitta ng'asheega meedaaha, ghwayiiy ak gwasin maleambooda haw jea ghaweada fugeaba gheannyi; ak aba niih gorgweaksa ng'eanyiida ak ghoaw siida jea gwahearan doobiiwnatta sinyassa masaweega.
58011008	Aba masaweega gwasin mureeda Abrahaamu damanda suguursiina ak gawa ng'eanyiida jea ghwanyasa hearaniischooda; ak gawa, nea mwanala eara heeda gal.
58011009	Aba masaweega goobiida ng'eanyiida helleesiinda, aba jeeda ng'eanyiida buuneeda, ak goobiida jeesinga maheemajeega sea Isakka ea Yakkobo, gwahearaniischi sea niny aba heelleesiindida.
58011010	Aba gideaba gang'ula mwadi ghwadaah mujiineeda mideawa sindeetta, nea siida deas ea dea sin ea Aseetta gil.
58011011	Aba masaweega eara Saara ghwanyas uurda jea gagweayiida, earappeadi ninaawuda gweannyeakkaaschiin, nea ghwanung' ghoaw niny siida doabiiwaat mideawa helleesiinda.
58011012	Iiduw aba hichpa siyagi miy nea gawuurji gilinimi, ak geeji jeatta saang'a deenna miinga humng'eeda ak gwadeenna iseaskweanda ghuutta basooda.
58011013	Fiisu seaniin gameewwiisa jeeda masaweega, ak ea miighwanyas gidaghayi sihelleesa, ak geaghus gideaba ghwadaah nea sheagi ak ghwadeapta, ak ghwanal gideaba saawa rabasta gil ea fuga mang'aw appadayda ng'eanyiida.
58011014	Aba gideaba fuga rukku ng'asheesu ghoahiimu muuchchi gideaba saawa gagaseadayyi ng'eanyiida jea goobiida.
58011015	Nea abeeda iyapkaat ng'eanyiitta leabuun, ghwanyawa gwandeawa seawadeeda biikteayda.
58011016	Asi ghamneawa aba giduurji, gagaseadayyi ng'eanyiida miy, nea diitta bea humng'eedeani. Hean Aseetta ea moammu ghabwaspwas aba gideaba geguura Aseetta nyaawa, aba gideaba nisissa saawa mujiini.
58011017	Abrahaamu aba masaweega, eaweetta sisimsima, ghoadayda Isakka, nea ninnyeeda ghayi nyas helleesiinda hean gagasa ghoadayda balleandaannyi was haghasheeda,
58011018	nea abeeda geeyi appadaydeaba niny, “Aba Isakka gajeeguurdeaweey diibiga jeachcheengaagu.”
58011019	Ak ghwanal gideaba Aseetta ghoammu gooduunna buuneeda jeeda miyeeda; hean gwargu nea ghoawaaghan, ak iiduw gabiikta ghwanyas.
58011020	Nea aba masaweega gamus Isakka ghawooda jea ghwahidu appadayda Yakkobo ea Esaau.
58011021	Nea aba masaweega damanda meawa Yakkobo, gabadiischeesa giliwas ballean bea Yoseefu, ak gabuy uhuuda damanda moasha ghawooda nea gwadiiwa geaw bileangidaannyi.
58011022	Aba masaweega Yoseefu, aba mudeanooda eaweagaaschi gwargu ng'eayda fuga Israeeli ak ghoadayda iitta gichchea eebuyda.
58011023	Aba masaweega, Muusa damanda sijiila, ghafuy ghwaan ea ghaamwat sheah samwagu, aba gideaba ghwadaah saawa gideaba aamiy; ak ea moawala digheanda sugoochcheanda.
58011024	Aba masaweega Muusa, damanda hissiina heeda, ghaheawa eeguura balleanda hudeaba Faraao,
58011025	ak ghwaloat gideaba gaygaweechchi sawanadeeda sea fuga Aseetta ak ea moasaamwa hooseaneega jeeda ring'eeda.
58011026	Ak ghwanung' ghoaw ging'weakka ea sawanadeeda Gristo meanang'oochcheandumeeda haw mawuurji maghasuukka sittiing'da bea ng'eanyiida Misri, aba gideaba ghoamuughu gimearda.
58011027	Aba masaweega ghabeawa ng'eanyiida Misri, nea moawala nyarasta sugoochcheanda; ak ghwarjeang'da nea gawuurji siida daah Aseetta meadaaha.
58011028	Aba masaweega ghoang'ng'waay basakka ak geeppuunna foojeanda, ak abeeda iihidu Gitta nuusa duweachchajeega ea moammu ghwasat saawa.
58011029	Aba masaweega ghoaghaawa buuneeda Basoodareara gawuurji gili sik ng'eanyiida ghajaam; nea fuga Misri, iigala sinooda gawuurji gissinda saawa, ghwaak beega.
58011030	Aba masaweega ghoabeada ghamarda Yeriikko damanda neaweesiina saawa eawooji ispwa.
58011031	Aba masaweega Rahaabooda aweaksheeda ghanyea mameewuudayi fukghayi manda mureeda, aba gideaba ghwadeapta fuga buwa gheang'da.
58011032	Abeeda gaydargu naaha? Aba gideaba madeayi damanda aba rukunooda iitta Gidion, Barakka, Samson, Yeefta, ea dea Dawdi ea dea Samweeli ea Sibanga,
58011033	nea aba naweeda masaweega ghwajoar daroorakka, ak ghwanung' eesin gittoabiiw, ak ghwanyas heelleesiinda, ak ghwarat ghuusiga ng'annyeekka,
58011034	ak gwanuus beasta ng'waan, ak gamng'awa madeeda bwaanga, nea ghwanyas uurda aba jeeda ng'arng'aranda, ak gwandeawa uurda aba jeeda ng'uchcheeda, ak ghwanung' gamng'aw lugooda emoojiga.
58011035	Ghwanyas gadeemga fuga nyaawa duunna miyeeda. Mwaatkwa geesawan, nea ghaheawa ghamwas siksiinda, ak abeeda gwaduuttu gichcha ak ghwanyas eaweega miyaas.
58011036	Mwaatkwa gwasawana aba shikkooda ea bayiiga, nea ghabwada geeratta munyaloalajeega aba ghealooniga.
58011037	Geefutta lagheanga, ak geabwaash nibiyyeenya, ak genuuseada aba bwaanga; ak gwaneayi nea gookkwa eagweega gisilga ea gea nooga, ak ea barbari, nea geesawan, nea geesma ng'asheega munyas,
58011038	nea ng'eanyiida ea magassa fiisu, ak gwaneayeewa eeshtearajeaga ea gijeega, ea jeesinga bearuutka ea gwaleadinga jeeda ng'eanyiida.
58011039	Nea suuseaniin, earappeadi sisim aba masaweega nyaawaan, ghanyea mwanyasa gidaghayi siheelleesa,
58011040	iiduw nea nibada Aseetta gidamiy appadahuukkaasa, iiduw isihelleewi ghanyea maygamajeekcheewiidi.
58012001	Asi, dea nineaweesiinaneasa shamooghooda haw bea muushoodiga, gagasa easaja giliwas sareenda, ea ring'eeda nekkiisseasa muuchchi ak ghwanung' eesalda nea geemmiriikchi ng'weega siyiin madeedeanya,
58012002	nea geeng'ulayi Yeesuuyda asheeda was dea amajeek masaweagaasa, was dea aba hooseaneega siyiin madeadaannyi ghoahang'waay aba beehiida, ak gafool baspaseega, ak goopteada aba meatkweeda geattinda dugwa bea hoorgeeda gheambalmeeda Aseetta.
58012003	Asi ng'ulla dea ahang'waay appadayda fuga ring'eega ea fuurjeeda appadaydaannyi, ak abeeda ea moahuuwi fuga bur ghana gea giyoonnyi.
58012004	Aba ng'uchcheedeang'wa sea ring'eeda miyoahhang'waanya ea eeyi bwak ea oahhiida foojeandeang'wa.
58012005	Ak ea niroosseegwa ng'asheega ghayi rukuneegwa nea gwahindaneegwa balloojiga? “Balleandeanyu, adiiduw gung'ulayi nea giibudeayani lasooda lasnyi Ng'uttamiida, ghana gabur iheengeagwa iilaseegwa niny.
58012006	Aba gideaba Ng'uttamiida iissa ghwalas siitta bwariiyiin, ak ghwalas giliwas ballean mwas niny.”
58012007	Geaghus mureeda ak abeeda ghoahhang'waanyi. Aseetta ghwanung' ahuuwa balloojiga; gaygwanda ana ballean jea ea maygwasissa mureeda ghwaan?
58012008	Isunung'waadaneegwa nea mealaseagwa, ak gowuurji sean, nea goguuyi sean, abeeda gowoschi diibiga sishuwaanda mowosi balloojiga.
58012009	Murdeedeaba ng'asheesu, geendeawi ghwaanigaasa bea ng'eanyiida jea ghwalaseasa ak geesissi saawa mureeda. Abeeda ea mammiisseasa muuchchi gideaba gajeettuuksiina geat Bwaabeeda guroruunatka ak geanyaschi eaweega?
58012010	Aba gideaba saawa ghwalaseasa aba gheadi nuwaas aba gidamiisiinda saawa ak ghwalaseasa ak geemiyeesiidayi, ak abeeda geeguuyi ghaydidandaannyi.
58012011	Aba gheadi nuwaas bayiiga sean iisung'ula ang'waan mawuurji gissubwariiy; ammuuchchu gwaji haghweega eadu hoyyooh bea doobiiwnatta aba heeda fuga sibean eannaal ng'asheesu.
58012012	Asi agatkada geattingeagwa abittu ak goommajeekchi gutng'weakka ng'arng'ari,
58012013	ak ghoattoabiiwji naweadinga jea ghwala geeshangeagwa, nea abeeda gidamideawa badeeda ea meegeandeawana heeda roobuutka gagasa eahhaap.
58012014	Gagasa gimiriikta hoyyooh aba heeda buuneessean, aba ghaydidanda nea manda siida jea ghwadaah Ng'uttamiida iimandeawana.
58012015	Ang'ulla adaghanyi siisi mwanyasa dagheerjeandumeeda Aseetta; ak ea manda hawunnyeanda ng'weaninda ama rudu gweadu jaliida, nea aba niih ghang'ut fuga saang'a ririnnyeanda;
58012016	nea adagwanda siida sina ng'asheega munyas ghana dea meawalla gheang'da Aseetta uurji Esawu, ghayi shaayda hawundaannyi doobiiwsa aba agiischooda assagi.
58012017	Nea ghoanalli gideaba iiduw nea gagasa gwahearan ghawooda, geefool, aba gideaba mwanyasa gheatta duukuunooda, earappeadi gasa nea gobuuttu dabeakka.
58012018	Aba gideaba agooga miyapkaani heeda gidasiimmu eawaas, was ng'ushapta beasta, ea misaneeda, ea giiseaneega, ea shaarara,
58012019	ea nyeashta duruumbeatti, ea ghuutta siida ama nyaah ghwanung' ghabeal fuga iiy ak ghwanung' ea magassa gabiikta ghwayiiy giijasi nea geerukusa saawa.
58012020	Ak ea mayghoammu aba ng'asheekka surukusean, “Nea eara diyeayda iisat gijeeda, gajeefutta lagheanga.”
58012021	Huumwa, nea hoowa ghang'uda fiih muuwda nea heeda ayi Muusa, “Aniini ghaabwaadannyi aba muuwda.”
58012022	Ak ea noapkaannyi Giijeeda Sayuuni ea mujiineeda Aseetta majeek, Yerusaleemooda humng'eeda, ea heeda malaykajeega saang'a, bwat geat aba ghweelmeeda,
58012023	ea heeda fuga bwat geat was gea sishsheeda eeji sung'oorsa gheawunga nyaawa humng'eeda, ea heeda dea laja girgweaguutka Aseetta buuneessean i, wasea heeda guroruunatka fuga doobiiweadi geemiyaas,
58012024	ea heeda Yeesu, was siida aduuptooschi buuneeda bea neajeedeesh, ea dea foojeanda sippuunna jea gwanyagu haleanjeeda miyaas ng'al foojeanda Habeeli.
58012025	Asi ang'ulla adiiduw ghoaheawi ninnyeeda balool. Aba gideaba inyeeda saawa ea mamng'awa damanda heaweawa ninnyeeda reekusa saawa aba jeeda ng'eanyiida, abeeda gajeemng'awdaan iisiheawi ninnyeeda rekuseasa aba humng'eeda.
58012026	Hean ghwanung' nyeashtaannyi gwaduumduum ng'eanyiida; ak ghamneawa ea niheelleesa gideaba, “Gaydabiikta gichcha deaduumduum nea mwajeaghus ng'eanyiida gaydeaduumduum eara humng'eeda.”
58012027	Ng'asheanji bea gideaba, “Gaydabiikta gichchean,” ghoahiimu geandeayda gissittuumduum, was gidaghayi sisin, ak abeeda geappuut gitta meammu eettuumduumiin.
58012028	Asi eahuuwa fuga mideawa badiischooda aba nyasooda sugoochcheandumeeda majeettuumduum, ak geattawji Aseetta ghadoowanda huumwa, aba mureeda ea mooshta ghawooda.
58012029	aba gideaba Aseetteanya beasta nyarja haleanjeesseani.
58013001	Bariinyeega oorjoogiyya gagasa eamaduuleana.
58013002	Adiiduw ginung'waadi gideaba gajahiimsiina rabasta innyeanda jeeda aba gideaba gwanda fuga mwaatkwa niing'aatta malaykajeega nea mwanala.
58013003	Oapkaada fuga Mida ghealooniga, ak goowuurjeewi giloondeayeesi ghealooniga sea saawa. Oapkaada fukka sisawaniin, aba gideaba earagooga goondeawi sasanuukka.
58013004	Geeshshooda dasissiina mureeda buuneessean, nea eara bulaliida gagasa ea mandeawana ririnnyeanda; aba gideaba Aseetta gaygoorgweaksa fuga munyas ea gea mealuuli.
58013005	Ak giheelleewi eaweagaagu bariinyeega lappiya, ak gagasa ghoahiinnyi gidindeawi aba gideaba gwayi, “Aniini manda gichchea daraay ghana danung'useey heeda.”
58013006	Hean abeeda gajeammuusa erukuna nea geesikteawi gideaba, “Ng'uttamiida weedannyeandeanyu gil, ak aniini ea maydaawal ng'eang'i; siida gaygwasmanean naaha?”
58013007	Oapkaada fuga ahaaghwaneagwa, fukka rukuneegwa ng'asheanda Aseettean; asikteawana gichchea ghabwat geeshta eaweega nyaawa, ak googali masaweega nyaawa.
58013008	Yeesu Gristo gawuurji gideaba heetta ea ghamneawa ea gagul damanda manda mudeanooda.
58013009	Adiiduw ghoayaachchi geeshta ng'asheega saang'a ea ginealshajeega hidu; aba gideaba ghwahit geemmajeek gurorooda aba dagheerjeandumeeda, nea miih aba hamichchoojiga gil, ak ea mwanyagaada aba gidaat geeshta.
58013010	Ak geendeawi heeda wagiida nea fukka gadiiyi aba jeeda maheemajeandean ea madoobiiwsiina gideaba gayghwaak.
58013011	Aba gideaba sasanuukka diyeanga sihhiida foojeannyeekka nyaawa ak ghwaat ashoohoochcheanda haw heeda ghaydit ghoaw lukghumeeda appadayda ring'eedean geaghwarda aba jarooda murdeeda gambiini.
58013012	Eara Yeesu gwasawana aba madeettooshta ak abeeda ghoammiidu buuneeda aba foojeandaannyi.
58013013	Asi eweaya mwadi heeda mida aba jarooda was murdeeda gambiini, ak geeguuyeesi baspaseagaaschi ghayi ahang'waay.
58013014	Aba gideaba aba hiji meendeawani mujiineeda jea ghwashng'u, aseasa geegasayi mujiineeda jea ghwahidu.
58013015	Asi aba niny eegala mwadi nea geattaydi lukghumeeda dumsheesiinda Aseetta, nea haghweega ghuutta gil gea mwas gheawungaaschi.
58013016	Adoofoolli sinooda ng'asheega miyaas nea gooppareannyi haleanjeeda oondeawi, aba gideaba lukghumeeda sunu goohoosan Aseetta.
58013017	Asissiina mureeda fuga ahaghwaneegwa nea googadiyeesi; aba gideaba saawa gang'ula guroruunatkeagwa, nea gawuurji siida jea godayyii ng'asheega. Asi saawa gagasa gwasin ng'asheesu nea gahoosan, nea adagagiisan, aba gideaba ng'asheega sunu maygwarachchi gil aba heedeang'wa.
58013018	Amwaasha Aseetta ghawooda appadahuukkaasa, aba gideaba geesikteawi gideaba geendeawi fughareeda miy, nea geegasayi eesna haleanjeessean aba mureeda.
58013019	Ak geamuscheegwa muuchchi aba jeedeanyu asna ng'asheanji ak abeeda geebay eetteelnean heedeang'wa.
58013020	Asi ghamneawa Aseetta mideawa hoyyooh biikta gweadu gichcha Ng'uttamiideanya was Yeesu aba jeeda miyeeda, jeagiischoochcheanda haw bea gisilga, aba foojeanda neajeeda manda muudeanooda,
58013021	gagasa gagooneegwa haleanjeessean miyaas ak abeeda goosinnyi gidagasa, nea gagadiiyi aba jeedeang'wa gidagasa niny aba gheanyangaaschi aba naweeda Yeesu Gristo; nea giigheambiitta ea daannyi damanda manda muudeanooda. Amin.
58013022	Geamuscheegwa, fuga eaduupcheewi, oang'ng'waanya ng'asheandeanyu jea goomajeegeegwa, aba gideaba ng'asheesu geang'oorneegwa nea ghanuwaaschi.
58013023	Gagasa anala gideaba oorjeeda giyeanya was Dimotteo siittin aba ghealooniga, ak abeeda gaydabay dahidu heedeang'wa iibay ghwahidu.
58013024	Aghada fugeagwa hees ea fuga ghaydidi sean. Fukka leabu ng'eanyiida Ittalyaan ghoaghadeagwa.
58013025	Gagasa anyasa oagasean dagheerjeandumeeda. Amin.
59001001	Yakkobo, was soomjeanda Aseetta ea dea Ng'uttamiida was Yeesu Gristo, Heeda emoojiga attamaniyyeenya dardaawaat: Seayu.
59001002	Anung' ghoaw haleanjeessean hooseaneega, fuga eaduupcheewi, aba isisimsimeegwa aba gilakkil,
59001003	nea ghoanalli gideaba simooda masaweegeagwa gaygwanyakneegwa milikghteayda.
59001004	Nea alooheeda gagasa gweadu gadiyeeda majeek nea gowoschi, hidaat nea mwashoadeeweegwa gil.
59001005	Asi siida wassean mida jeedeang'wa isuunyeewa weaghumeeda, ea damwaash Aseetta, adawi buuneessean haleanjeeda aba innyeanda jeeda, nea maygwareekusa ak gajeattaw.
59001006	Ak gagasa gamus aba masaweega, nea mamwachmwaja gil, aba gideaba siida machmajiischi gawuurji laweachkweeda basooda aat jeammeeda nea geyyuuk.
59001007	Nea siida machmajiischi,
59001008	nea mabwagi nea moapta ng'eanyi aba jeeda naweadingaaschi sean, adaghwarar gideaba gayghwanyas gil aba heeda Ng'uttamiida.
59001009	Anung'waada oorjeeda giyeanya mwanang' ghaghwar geaw aba jeeda hooseaneagaaschi,
59001010	nea meanang'oochcheanda ea sihiing'u, aba gideaba gawuurji deakghweeda seenga gayghang'atta.
59001011	Aba gideaba aseetta iissa gorearu nea gweadu beasta, ak ghoaghajaam seenga; ak ghoabit deakghweadaannyi, ak goosha aloheeda. Gwasnu eara meanang'oochcheanda gayghaghajaamiit aba naweadingaaschi.
59001012	Ng'wanaweagaaschi siida riyeang'da iisisimsim, aba gideaba iing'atta nea nijoar simsimda gayghwanyas shiipka eaweega mammuudeana ghayi bay gwahelleesa Aseetta fukka bwariiy ninyiin.
59001013	Asi adagwayi siida isisimsim, “Aniini gwasimsiman Aseetta;” aba gideaba Aseetta moammu gwasimsim gidamuy ak eara niny ea maygwasimsim siida;
59001014	hean giliwas siih iissa geesimsim damanda sigassa nea geaghurghur aba gitta gasean.
59001015	Hean gitta gasa siidean iigweayiit gweadu ring'eeda; ama iiduw nea nirir ring'eetta gweadu miyeeda.
59001016	Adereenganneegwa, fuga eaduupcheewi abwariinyi.
59001017	Gilinyooh eahhaakta miy ea gilinyooh eattayda hidaat gwaleabu heettiyeada, ak ghwararang'aana heeda Bwaabwa weeshinda nea headaannyi ea manda yammoodeaba geaw ghana jironeeda yamitteaba geaw.
59001018	Aba gidabwariiyda niny gwajiileasa aseasa aba ng'asheanda huumwa ak gewuurjeewi haghweega madeeda aba jeeda haleanjeedaannyi ghayi sin.
59001019	Hean nea ghoanalli ng'asheesu, fuga eaduupcheewi abwariinyi. Asi daba siisi wassean lamajeesa iing'da ng'asheanda, nea goojiileesa baloolda, ak ea miiassas nyaras,
59001020	aba gideaba nyarasta siida maygwasin doobiiwnatta Aseetta.
59001021	Asi oshsheagiidana geat ririnnyeanda ea gassooda hawunda muy ak ghoang'ng'waanyi aba garbabanda ng'asheandida, ammu gwaleabu guroruunatkeagwean.
59001022	Nea gagasa ahuuwa fuga sina ng'asheanda, adoobeachcheewi iing'da akghwahit, nea goreenganayi geat.
59001023	Nea siida ibeachchi iing'da ng'asheanda akghwahit, nea ghanyea masna, siisi abeeda gawuurji siida ng'ulla gheamamdaannyi aba jeeda giyooh;
59001024	aba gideaba gang'ula geaw amang'atta gawa heechchea gawa ama deagheatta ea nuroossa giduurji.
59001025	Nea siida ng'ula deaweedeeda hidaat, jea gweadu giibaldeaba geaw, ak ghwashng'u, adaghoaw siida iing'shi ramasoot gagasa ea siida sina gadiyeeda gil, siisi aba sinoadaannyi bea gadiyeeda.
59001026	Siida iyeeshsha geaw gideaba gwandeawa diini, nea mwarada ng'ushaptaannyi, nea gwareengani guroroadaannyi, diineedeaba siisi marachchi gil.
59001027	Diineeda miy manda ririnnyeanda aba madeeda Aseetta was Ghweandean niih gil: bareassiinda bananga gil ea masiinung'weega aba jeeda sawanaduutka nyaawa, nea gufri geaw aba ng'asheega munyas bea muunda ng'eanyiida.
59002001	Fuga eaduupcheewi, adiiduw ghoahhiimu shiitmeeda nea ghoong'ng'waanyi masaweega Ng'uttamiideanya was Yeesu Gristo, Ng'uttamiida gigheambiita.
59002002	Aba gideaba iiwuh siida mideawa ghuniida lagheanga meeng'meeng'i ea hang'weakka miyaas jeedeang'wa nea noabwachchi geat, eara siida bwarbwar biissa gaba hang'weakka beareadi,
59002003	amaduw goosissi mureeda siitta akkwa hang'weakka miyaasiin ak goyeeshshi, “Apteada ang'iing'i aba hiji,” ak giyeeshshi siitta bwarbwariin, “Miinaada ang'iing'i aba hoowa,” ghana, “Apteada aba hiji bea geeshangeasuun,”
59002004	abeeda miyoashiida buuneeda aba jeedeang'wa. Ak ghoahuuyi fuga ajiili girgweaguutka munyas fugheeri?
59002005	Oalleaydiit fuga eaduupcheewi abwariinyi. Heappi Aseetta ghayi miih ghwaloat fuga barbari bea muunda ng'eanyiida ak ghwanung' gabaruura masaweega nea gwahearan sugochcheandumeeda ghayi helleesa fuga bwariiyi?
59002006	Nea agooga ea nojakteaysi mureeda siida bwarbwar. Neada meanang'oodiga ea madiing'siineegwa ng'eanyi agooga, nea gongireegwa ea ghwadeagwa madeeda girgweageeda?
59002007	Nea marukunana ng'asheega munyas gheawungiga miyaas ghayi sugoneegwean?
59002008	Hean iyoosinnyi deaweedeedida bea sugoodigean gawuurji ginnyaashta ng'oruutka nea gwayi, “Bwariiyda giischewoochcheandaang'u gidubwariiydi geaw,” abeeda goosinnyi ng'asheanda miy.
59002009	Iiduw iyoashiichchi buuneeda goosinnyi ring'eeda, ak gaygorgweakseegwa deaweeda ak ghoahuuyi fuga adiiy.
59002010	Nea siida wassean iyang'ng'waay deaweedajeega sean amaduw gwaruusa ng'asheanjagi nidiiy appadahuukkeaba sean.
59002011	Aba gideaba siida ghayi ayi, “Adimealuuli,” ghabwada gwayi, “Adinuusi siida.” Earappeadi miih gamealuul ak ea ninuus siida, abeeda ea nihuuwi siida nuus deaweeda.
59002012	Asi arukuni ak goosinnyi nea gowuurjeewi fuga jea ergweaksiina deaweedeeda jea gweadu giibaldeaba geat.
59002013	Aba gideaba girgweaksiinda mayghabwayda siida mandeawana baydeayda; asi baydeayda iissa ghwajoar girgweageeda.
59002014	Fuga eaduupcheewi, gayghwaloat naaha, iyayi siida geandeawi masaweega ak ea mandeawana gadiyeeda? Masaweekka ikkaaschiin gayghoammu gwalealu?
59002015	Iideeppa adawiish oorjeeda giyeang'wa ghanea huda giyeang'wa gil ak ea mandeawana gichchea ghwaak bea galeagasean,
59002016	ak gwayeeshsha siyagi aba jeedeang'wa saawa, “Aweayeena nea gobeayi hoyyooh ak gojooyi beasta ak golang'uuchchi,” nea moattawi haleanjeeda gasa saseeda, gayghwaloat naaha?
59002017	Asi gwasnu eara masaweega nea gaba geaw iimandeawana gadiyoojiga aanimi.
59002018	Ak gaygwayi siyagi, “Ang'iing'i gindeawi masaweega ak geandeawi aniini gadiyoojiga.” Ahiimnaan masaweegaagu mandeawana gadiyoojiga, ak gaydaahiimneey masaweegeasu aba gadiyoojigeasu.
59002019	Ang'iing'i gumwasi gideaba Aseetta aagi; gidoabiiwi. Eara meangeenda ghamwas nea ghabwaadani.
59002020	Ak gigasayi eahhiimneeyi ang'iing'eeda was siida marachchi gil, gideaba masaweega iimandeawana gadiyeeda ea maygwaji?
59002021	Ghweandeanya was Abrahaamu meattawa doobiiwnatta aba gadiyoojiga, aba damanda adaydaawa balleandaannyi was Isakka iin uhuuda heeda wagiida.
59002022	Midaahi beadi masaweega ghayi sin adeayi sea gadiyoojigaaschi, ea gideaba masaweekka geemmajeek aba naweetta bea gadiyoojigean,
59002023	iiduw gwasa ng'oruutka nea gwayi, “Abrahaamu ghayi ghamwas Aseetta, ak geattaw niny doobiiwnatta,” ak geguura siittuupchi Aseetta.
59002024	Moadaahi beadi siida sughus eattaw doobiiwnatta aba gadiyoojiga nea meakghusa masaweega akghwahit.
59002025	Gwasnu eara Rahaabootta hiseadean eara niny meattawa doobiiwnatta aba gadiyoojiga damanda deabwa rabasta ak goruutta jarooda aba nawa nuudi?
59002026	Aba gideaba gawuurji saseeda iimanda gurorooda animi, gwasnu eara masaweega iimandeawana gadiyeeda animi.
59003001	Fuga eaduupcheewi, adoohuuyi ginealshoodiga saang'a aba gideaba ghoanalli beadi aseaseeni anealshiin jea eanyasa girgweaksiinda haw ea ghwanaawda.
59003002	Aba gideaba aseasa eesasean iissa gearamwaschi gasaang'a, ama deeppa ea mwaramwasta siida wassean aba ng'asheega rugu abeeda siisi adoabiiwaat, ak ghoammu ghwarat eara saseadaannyi sean.
59003003	Iissa isiyiinnyi ghealooniga ghuusiga faraasi ak abeeda gwasinneasa mureeda, abeeda geeppalli sasanuukka nyaawa sean.
59003004	Ang'ulla maleambajeega hees ea gwadeenachcha naaha iissa ghwaat jeammeeda ng'waan, iissa geasaja gidamwanang' muuchchi sumwanmwana ak gogeal siida mwanmwan heeda wassean gasa gawa.
59003005	Asi ng'ushapta gidamwanang' gil ak iissa ghaghwar geaw appadayda haleanjeeda hees. Dareabeetta earea haw iissa ghwaak beasta mwanang'!
59003006	Ak ng'ushapta ea beasta. Nea ng'ushapta ea gidamiidoabiiwaat gil aba jeeda fugaasa, iissa ghang'uda saseessean ririnnyeanda, iissa gong'eessa beasta haleanjeedeaba garayi, ak ghoang'eat jeeda beasta hang'weaniidooda.
59003007	Aba gideaba gilinyooh ea heluutka diyeanga gil ea dea dariidakka, ea dea diyeanga badiinna ng'eanyi ea dea haleanjeeda mida jeeda basooda, geammu eefur, ak ea nigeawiit buuneeda ghoahaaghwa.
59003008	Ak ghanyea manda siida ammu ghoahaaghwa ng'ushapta, was munyinda mwahawda, ak ghwannyiit furooda eattu miyeeda.
59003009	Aba niih geebadiischeesi Ng'uttamiida was Ghweandeanya, nea aba niih iissa geamoashti buuneeda, ghayi sisin ea eegala Aseetta.
59003010	Aba ghuuttida assagiin iissa gwarinna ghawooda ea mooshteayda. Fuga eaduupcheewi, ng'asheesu mwahida gideaba gaygwasnu.
59003011	Gheang'deenda assakkaleallaan ghoammu gwarinna beega innya ea beega ng'weani?
59003012	Fuga eaduupcheewi, heappi shabogheechcheanda, ghoammu gwaji gulageechcheanda, ghana sabiibu ghoammu gwaji shabogheetta? Asi gwasnu eara gheang'deenda moammu goruudu beega mattawi ea gea innya.
59003013	Niih ng'eaha aba jeedeang'wa mideawa weaghumeeda ea fughareeda? Aba giibindaannyi miy dahiimna gadiyoojigaaschi aba garbabanda ea weaghumeeda.
59003014	Nea iyondeawi lajoodeaba ghuut ng'waan ea gassooda shidoodeaba ghaang' aba jeeda guroruunatkeagwa, adoaghwarji geat ak ghoahuuyi ng'uyyeega aba heeda huumeanda.
59003015	Abeeda weaghumeeni ea maleapna heettiyeada, niih gaba badayda ng'eanyiida, ak ea maba gurorooda, ak gaba meang'nyeandeenda.
59003016	Aba gideaba heeda mida lachng'eanyiida ea gassooda shidoodeaba ghaang', gaygwanda mittagheasta ea giliwas ng'ashaan muy nyooh eesna.
59003017	Duukku weaghumeeda leabu heettiyeada gidamadeeda aamiy, nuut gaba hoyyooh, ak ea garbabu, nea iissa goleeysiit ng'asheega buuneeda, nea gwandeawa haghweega miyaas, ak ea mayamiisachchi ghana gwareengani buuneeda.
59003018	Nea haghweega doobiiwnatta geehisa jeeda weayda nea gwahisa fuga sina hoyyooh.
59004001	Gweaduuni ng'uchcheeda, ak gweaduuni bearjeeda aba jeedeagwa? Miih ng'asheekka bea geawunda gheang'da ng'uchchi aba sasanuukkeagweani?
59004002	Iissa googasayi haleanjeeda ak ea mondeawani gil; gonuuschi buuneeda. Goolachchi ghuut haleanjeeda ak ea mwajanyasa; iissa gobearji nea goong'uchchi. Mondeawani, aba gideaba moomusi.
59004003	Eara amusa ghanyea mwajanyasa, aba gideaba gommunyiichchi musooda, ak abeeda goosni gitta ogasayiin.
59004004	Fuga miih doobiiweadi! Moanali gideaba idupcheewi geaw ng'eanyiida ea nihuuwi weajoochcheanda Aseetta? Asi siida wassean gasa goduupchi geaw ng'eanyiida abeeda ea nisin geaw weajoochcheanda Aseetta
59004005	Ghana oaghanyi gilirugu ng'oruutka mwadaagha nea gwayi, “Gurorooni abiitta jeedeanyean iissa gagasseasa nea ghwalajaneasa ghuudi?”
59004006	Amaduw gagoaneasa dagheerjeandumeeda naawda; nea gwayi, “Aseetta iissa ghaheawa fuga adiing'ng'u geat, ak iissa ghoadaw dagheerjeandumeeda fuga eada geat ng'eanyi.”
59004007	Asi asissiina Aseetta mureeda. Oattealla Meang'nyeandeenda, ak gaygamng'aw.
59004008	Aneekkissiina Aseetta ak gaygwaneekkiseegwa agooga. Oammiinni geattingeagwa, ea fuga ring'eega, oammiinni guroruunatkeagwa, ea fuga mabwagi.
59004009	Agiisana nea gonnyahuushshi nea goyyeawdi. Reargeagwa gagasa ghwayamwa ghoaw ginyahushshooda, nea ghoaw hooseaneegeagwa giseaneega.
59004010	Ayaada geat ng'eanyi aba madeeda Ng'uttamiida, ak gaygagatkadeegwa.
59004011	Fuga eaduupcheewi adoobeerayi geat. Siida beash oorjeeda geannyaawa ghana goorgweaksa oorjeeda geannyaawa, ghabeash deaweeda nea gorgweaksa deaweeda. Nea irgweaksi deaweeda abeeda ea muwosi siida sina deaweeda abeeda ea nuhuuwi siida laja girgweaguutka.
59004012	Gwanda siyagi goona deaweeda nea goorgweakkiisa, ak ghoammu gwalealu ghana gwanuus. Ak guwosi ng'eaha inyas girgweaksi gischewoochcheandaang'u?
59004013	Asi apkaani ghamneawa, agoogeeda oyeenayi, “Askweareani ghana numuji gajeeweaya jeedeaba mujineeni ea mujineeni ak geeppiidi gweayda nea geekkeakshi ak goheadeeseasa haleanjeeda,”
59004014	amaduw ea moanali gichchea gapnu numuji. Eaweegeagwa naaha gil? Aba gideaba agooga gowoschi aroosta sidaah aba gheadi nuwaas amang'atta ghwaaroat.
59004015	Damanda ghwanyawa jea ayeenana, “Iibwariiy Ng'uttamiida, gajeewosa majeekcheewi ak geesinnyi gili ea gili.”
59004016	Ak gwasnu nukkwa ghoaghwarji geat aba ghwarjeedeang'wa. Nea ghwarjeeni sean sunuun eamuy.
59004017	Asi siida nal gidadoabiiw sinooda ak ea masna, aba heedaannyi niiw ring'eeda.
59005001	Asi ghamneawa meanang'oodiga, oyyeawda nea gokkuulli aba sawanadeeda jea gwahisseegwa.
59005002	Meanang'oochcheandumeedeang'wa nimealu, nea hang'weakkeagwa aniyaak ng'weerajeega.
59005003	Lagheangeagwa meeng'meeng'i ea lappiyeedeang'wa ning'ut girgweatka, nea girgweatka nyaawa gaygamuuwwu ng'asheega badahuukkeagwa ak gayghwaak sasanuukkeagwa gawuurji beasta. Gowweamsi haleanjeeda heeda ottiiwshachcheewi aba eawoojiga huydean.
59005004	Ang'ulla, mushaahareeda fuga gadiyeeda lach madameegeagwa, ghayi oaweachchi aba milimilanda, oyyeawda; nea shookka fuga lach ea nihitta iidiga Ng'uttamiida bea lugooda.
59005005	Agooga noppiidi jeeda ng'eanyiida nea goomnyeennyi nea gohoosannyi; ak ea noanung' gwariisha guroruunatkeagwa aba eaweetta jea ghwahinna nuusta.
59005006	Agooga norgweaksi, ak gonuuschi siida doabiiwaat; nea niny ghanyea miighoadealeagwa.
59005007	Asi fuga eaduupcheewi, amilikghta ea ghwahitta damanda jea ghwahinna Ng'uttamiida. Ang'ulla, siida bwar ng'eanyi iissa gafurda haghweega ng'eanyiida bea sheayeeda haw, iissa ghamilikghta ea ghanyi ghwanyas roopta madeeda ea dea huydean.
59005008	Eara agooga amilikghta. Ommajeega guroruunatkeagwa, aba gideaba hinnooda Ng'uttamiida nineekkiit.
59005009	Fuga eaduupcheewi, adonnikkiisi geat, aba gideaba gajiiduw gergweakseegwa; ang'ulla siida laja girgweaguutka ghamiinaada aba gidaghuudajeega.
59005010	Aba gideaba gichchea agalana was sawanadeeda ea milikghteayda, fuga eaduupcheewi, oapkaada sibanga ghayi rugu ng'asheega aba gheawunga Ng'uttamiida.
59005011	Ang'ulla, geguuri fiisu fuga mideawa ng'wanaweega aba gideaba ghamilikghta. Ak ea noayiinyi iitta milikghteayda Ayuubu, ak ea noadaayi gidabaysiina Ng'uttamiida gwandeawa baydeayda nea garbabu.
59005012	Fuga eaduupcheewi, aba haleanjeessean, adiiduw giyaagi habeawooda, aba humng'eeda ghana aba ng'eanyiida, ghana aba habeawooda wassean, iyoyeennyi eah gagasa ghoaw eah, nea iyoyeennyi manda gagasa ghoaw manda, ak abeeda ea moppedeaysiini jeeda girgweaksiinda.
59005013	Siida ghaheang'wa nubussa sawanadeeda? Gagasa ghamwaash Aseetta. Gwandeawa hooseaneega wasseani? Ea dasarmana duumda duumsheesiinda.
59005014	Aba jeedeang'wa gwanda siida miyaani? Daguursiina gweargwa ganiisa, ak abeeda ghamwaash Aseetta appadaydaannyi, ak ghoamwaara nagheeda aba gheawunga Ng'uttamiida;
59005015	nea mooshta Aseetta aba masaweega gaygwalealu siida miyaan, ak gaygagatkat Ng'uttamiida; amadeeppa ea nisin ring'eega, abeeda gajeesamsa.
59005016	Daba siisi duukkuuna ring'eemba nuut, nea gaba siisi mwaash Aseetta appadayba nuut, ak abeeda geahhaabeagwa. Siida doabiiwaat imwaash Aseetta gwandeawa uurda haw sin gadiyeeda.
59005017	Eliya niny siida gil mideawa searoojiga uurji sea gaasa, ak ghamwaash Aseetta muuchchi amwaroabwana roopta, ak ea maroabwana roopta gweannyeew samwagu ea shealah.
59005018	Gabiikta gichcha ak ghamwaash Aseetta ak ghwaroabwan, ak gwaji ng'eanyiida haghweagaaschi.
59005019	Fuga eaduupcheewi, siida wassean aba jeedeang'wa ineayi ea gwasheagiida huumeanda ak godeelu siih nuut gabiigu,
59005020	abeeda ea danala gideaba siida adeelu siida ring'eeda ea gwarinna jeeda ramaseanda naweadaannyi gaygwalealna guroroadaannyi miyeeda ak gaygwadukuta seang'ayda ring'eega.
60001001	Betro, giijasoochcheanda Yeesu Gristo, fuga was mang'aweannyeekka ak ea Dardawaat aba ng'eanyiida Bonto, ea Galattiya, ea Gabadokkiya, ea Asiya, ea Bittiniya,
60001002	ghayi siloat ak goojeakta Aseetta was Bwaabwa ak ghoammiidu Gurorooda aba mureeda appadayda Yeesu Gristo nea geappuunna foojeandaannyi: Gagasa elakkuuneegwa dagheerjeandumeeda ea weayda.
60001003	Badiischeesiinda gaba Aseetta was Bwaabwa Ng'uttamiideanya Yeesu Gristo! Aba baydeaydaannyi haw sibiikta eejiileasa gichcha ak gagoaneasa eaweega eashish sirarji aba naweeda duunnooda Yeesu Gristo aba jeeda miyeeda,
60001004	ak geanyaschi hearanda may ghwadattasa, mandeawana ririnnyeanda, nea mayghwasis, sighamwat aba humng'eeda appadahuukkeagwa,
60001005	ak aba uurda Aseetta geefreegwa aba naweeda masaweega aba lealeanooda hidaat jea eattaajiit damanda huydean.
60001006	Aba niih gohoosannyi, earappeadi ghamneawa jea anyasa sawanaduutka saang'a gheadi nuwaas,
60001007	ak abeeda aba simsimda masaweegeagwa miyaas ng'al lagheanga meang'meang'i jea gwarooda, earappeadi iissa geesim aba beasta, ak abeeda geadaah gideaba gwandeawa dumsiinda ea gharbeeda ea mureeda aba gidaheachta Yeesu Gristo.
60001008	Earappeadi miyadaaha ninyiin ghoabwariinyi; ak earappeadi ghamneawa miyadaaha ninyiin noamwaschi niny ak gohoosannyi aba ng'weellooda ea gigheambiitta meammu eergu.
60001009	Gawuurji huuydeanda masaweegeagwa abeeda gajanyasa lealeanooda guroruunatkeagwa.
60001010	Sibanga ghayi ramoaran dagheerjeandumeeda jea ghoaw deang'wa gagaseadayyi nea goonyearriida iitteaba lealeanoani;
60001011	goonyearriida siida was ghana damanda ahiimu Gurorooda Gristo mida jeannyaawa damanda rukuna sawanadeeda Gristo ea gigheambiitta jea imuchchu ghwahidu.
60001012	Hean geettaheachsa saawa gideaba magadiyeesiina badahuukka nyaawa, appadahuukka haleanjeeda ghamneawa rukuneegwa fukghayi rukuneegwa giijasta miy aba naweeda Gurorooda Ghaydit siichcheagu leabu humng'eedean, ng'asheesu ghayi gagaseadayi malaykajeega ghwadaah.
60001013	Asi ommajeega fughareengeagwa, adeeneada ng'asheega, nung' gwaheedu gidirari appadayda dagheerjeandumeeda jea ghwahidu heedeang'wa aba damanda siittahaaja Yeesu Gristo.
60001014	Awuurjeewana diibiga mideawa mureeda, ak adagudoobiiksi jeeda ng'asheegeagwa munyas bea mwadi bea leendeedeang'wa,
60001015	asi deaghayi guurneegwa aaghaydit, earagooga awosa ghaydidi aba giibindeang'wa sean;
60001016	aba gideaba gway ng'ooruutka, “Gajawasa ghaydidi aba gideaba aniini geawooschi ghaydit.”
60001017	Agooga iyoomwashchi awuurjeewana Bwaabwa jea goorgweaksa giliwas siih nea manda shiitmeeda aba giduurji sinaweagaaschi, asi abeawana muuwda damandeang'wa oowosi mang'aweannyeekka.
60001018	Agooga ghoanalli gideaba leendeedeagwa meawalda aba haleanjeeda ghayi ohearannyi aba ghweanigeagwa, nea miih aba haleanjeeda jea ghwadattasa gil uurji lappiya ghana lagheanga meang'meang'i,
60001019	geesna foojeanda haw sheayeat bea Gristo, uurji sea dayeenda gisilleanda manda siirjeeda ghana badeeda.
60001020	Niny ghayi geebean ealoat nea miyeabwada sindeetta ng'eanyiida, ak geattaajiit aba huuydeandeaba askwearjoojusu appadahuukkeagwa.
60001021	Nea appadaydaannyi gondeawi rarooda aba heeda Aseetta, ghayi aduunna niny jeeda miyeeda, ak ghoadaw giigheambiitta, ak eara masaweegeagwa ea raroodeang'wa gwanda heeda Aseetta.
60001022	Nea ghoammiidu jeesingeagwa aba mureedeang'wa aba heeda huumeanda aba bariinyeega huumwa aba heeda oorjoogiyya, abariinnya geat huumwa aba jeeda gurorooda.
60001023	Agooga meejiileegwa niba iyyeenya, aba mbeeyooda jea goosha geejiilneegwa aba diitta maygooshean, aba ng'asheanda Aseetta mideawa eaweega biissa gwanda;
60001024	Aba gideaba “Saseessean gawuurji nyeega, Nea gharbeadaannyi sean gawuurji deakghweeda seenga. Iissa seenga ghaghajaamiit ak ghoabit deakghweadaannyi,
60001025	ak ng'asheanda Ng'uttamiida gayghwashng'u ea ghoaw damanda manda muudeanooda.” Ak ng'asheanji ea Giijasta Miy surukuneegwa gil.
60002001	Asi ageandeawana geat munyinda sean ea milmilanda sean ea nyootta doobiiwnatta ea shidoodeaba ghaang' ea beeshta sean.
60002002	Gawuurji diibiga manang'i siji ghamneawa, agassa eanooga miyaas bea gurorooda, ak abeeda goohissiini heeda lealeanooda;
60002003	ak ea noosamu gideaba Ng'uttamiida gwandeawa alooheeda.
60002004	Beenni headaannyi, ninyeeda was lagheaneeda mideawa eaweega, ghayi heawa buuneeda ak aba heeda Aseetta ea siloat ak gaba sheayeeda haw;
60002005	ak goowuurjeewi lagheanga mideawa eaweega, ak geadeaseagwa awosa gheeda gurorooda, ak ghoaw ashoohoochcheandumeeda ghaydit, jea ghoadayda haleanjeeda gurorooda sisappa geadi bea ghadoweeda was gea jea ghamwas Aseetta aba naweeda Yeesu Gristo.
60002006	Geang'waar aba jeeda ng'ooruutka gideaba: “Ng'ulla, ghayiinyi uhuuda Sayuuni lagheaneeda, lagheaneeda washiini, siloat, haw sheayeat, ak gilinyooh ghamwas niny ea mwajeapwaaspwaas.”
60002007	Asi agoogeeda mideawa masawaweega, gaba sheayeeda haw, nea aba heeda fuga mwamwasaan, “Lagheaneeda fool fuga deekshi aniiw lagheaneeda haw washiini.”
60002008	Nea “Lagheaneeda jea gwaruusa buuneeda, lagheaneeda jea ghwanung' goobeedeayi;” ak goobeedeayi aba gideaba masissiina mureeda ng'asheanda, was gissunung' gaweay gwasin.
60002009	Nea agooga goowoschi emeeda siloat, ashoohoochcheandumeeda ambaliischi, emeeda ghaydidi, was fuga Aseetta, ak abeeda goorukkwiidi sinaweagaaschi deamdeameadi was dea guurneegwa arinnana jeeda misaneeda ak gooweayi jeeda weeshindaannyi haw.
60002010	Ammadeeda ghayi moowosi buuneeda ak ghamneawa eanoowoschi fuga Aseetta; ammwadi ghayi miyanyasa baydeayda ak ghamneawa eanoanyaschi baydeayda.
60002011	Fuga abwariinyi, geamuscheegwa nea goowuurjeewi rabasta ea fuga mang'aw mulsa haleanjeeda gasa saseeda ng'uchchi sea guroruunatkeagwa.
60002012	Andeawana searoojiga miyaas aba jeeda emoojiga, aba gideaba iisinapsa badahuukkeang'wa ng'uyyeega gideaba goosinnyi ng'asheega munyas, hean iing'ula sinaweegeagwa miyaas ghoaghaambiit Aseetta eaweeda jea ghwahinna.
60002013	Sissiina Ng'uttamiida gadiyeeda aba madeeda buuneeda earea heeda sugoochcheanda haw ambaliischi gil,
60002014	ghanea heeda sugoochcheanda haw sichcheagu ak ghwaaga ghoorjooda fuga sina ng'asheega munyasiini ak gwaduumsheesa fukka sina ng'asheega doabiiwiin.
60002015	Aba gideaba niih gidagassiida Aseetta gil, gideaba aba sunooda ng'asheega miyaas abeeda geanung' ghwasiinda leendeeda fuga dasheahi.
60002016	Oppiideatta fuga abal geat, ak ea mogadiyeattani gibaldeaba geat aba funyooda ng'asheega munyas, asi oppiideatta soomjooga Aseetta.
60002017	Asissiina mureeda buuneessean. Abwariinya fugeagwa. Owwala gheang'da Aseetta. Ottawa sugoochcheanda haw mureeda.
60002018	Soomjooga, asissiina fugeagwa hees mureeda aba mureeda sean, ea gea miyaas eara heeda fuga jooriischi,
60002019	Aba gideaba iissa siida geesikteawa iyapkaat Aseetta, nea ghamilikghta sawanadeeda nea geesawan nea mwadoabiiwa.
60002020	Aba gideaba gajea alooheemba naaha iyoosinnyi gidamuy nea geabwar nea ghoajeang'di, abeeda noanyaschi alooheeda aba madeeda Aseetta?
60002021	Nea aba niih ea suguurnaneegwa, aba gideaba eara Gristo gwasawana appadahuukkeang'wa, ak gagooneegwa gichchea agalana, gideaba gajayaada geeshtaannyi.
60002022	Niny miih gwasin ring'eeda; ak eara ng'asheanda milmilanda ea miiyeeyiing'sa ghuutaannyi.
60002023	Niny ghayi iisiing'ng'eawi ea miighoodeelda ging'weakka; nea eara iisawana ea miigoomuuw siih; ghaghus ninyeeda laja girgweageeda nea ghoadoabiiw.
60002024	Niny ghwasar ring'eagaasa aba saseadaannyi aba uhuuda geetta, ak abeeda geemeewayi aba ring'eeda, ak geewoschi majeekcheewi aba doabiiwnatta, aba deanneaduutkaaschi ea siihabeasa.
60002025	Aba gideaba ghayi nooroottidi gisilga, ak ghamneawa ea noobiiksi Jeagiischoochcheanda was dea fur guroruunatkeagwa.
60003001	Asi eara agooga gadeemga, asissiina siyeendingeagwa mureeda, aba gideaba, iimiida gea masissiina mureeda ng'asheega, geeksu nea manda ng'asheanda geaghus searoojiga gadeemga nyaawa,
60003002	iing'ula mureedeang'wa ea searoojiga miyaas.
60003003	Suulgeagwa adagabeachchi suulgeapwadaw bea giireetta buudeega ea giishuupta haleanjeeda meang'meang'i ea giishuupta hang'weakka miyaas,
60003004	gammiisa gawos siida funyaat aba gurorooda bea suulga mayghwadattasa ak gabiissa ea ng'eeni nea siindeawoot guroaru, nea aba madeeda Aseetta ea haw sheayeat.
60003005	Niih gidasinniida gadeemga rar Aseetta gil ak gwasin suulga nyaawa nea gwasissa siyeendiga nyaawa mureeda,
60003006	ak gawuurji gidaghayi sissiinda Saara mureeda Abrahaamu, ak gaguura niny ng'uttamiida. Ak ghamneawa goowoschi diibigaaschi iyoosinnyi ng'asheega doabiiw nea moanung' ghoabealeagwa gil.
60003007	Ak gwasnu eara agooga siyeendiga, anala gichchea andeayeena sea gadeemgeagwa aba fughareeda, nea ghoottawji gatmooda mureeda, aba gideaba niny siida mandeawana uurda gil, aba gideaba saawa ea agooga gajahearana dagheerjeandumeeda eaweega, ak abeeda ameateala mooshteang'wa bea Asseetta.
60003008	Ng'asheanda huydean niih gil, awoosa gilagi, ak goobayiidi geat nea ghoabwariiydi geat oorjoospwa ghaamwadagi, nea goowoschi ng'eeni ak gooyeadayi geat ng'eanyi.
60003009	Adowalliideawi ng'asheanda muy dea muy ghana ging'weakka ea ging'weakka; ghang'wana gidawi ghawooda, aba gideaba geeguurneey appadaydeaba ng'asheanji, ak abeeda ginyasi ghawooda.
60003010	Aba gideaba “Gili was siih bwariiy eaweega ak gwadaah askwearjoojiga miyaas, dadeala ng'ushaptaannyi adagwargu ng'asheanda muy ak eara ghuuttaannyi adagwargu milmilanda;
60003011	ak ea danung'waada ng'asheega munyas ak gwasin gea doabiiw; ak ea dagassa weayda, ak ghwaat geeshta muuchchi.
60003012	aba gideaba gheanyanga Ng'uttamiida gang'ula fuga doabiiweadi, nea iidigaaschi ea jaadaat ghwayiiy mooshta Aseetta. Ak gheamamda Ng'uttamiida gwanda badayda fuga sina ng'asheega munyas.”
60003013	Ak ghamneawa gaygwasawaneegwa ng'eaha iyoomilmiliidayi aba sinooda ng'asheega doobiiweadi?
60003014	Eara gwasa asawanana appadayda doabiiwnatta, gajeegooneegwa ghawooda. Adoawalli saawa, nea adaghang'udeegwa muuwda,
60003015	aba jeesinga guroruunatkeagwa asissiina Gristo mureeda gawuurji Ng'uttamiida. Nea galagasean gowoschi hideadi nea goofurji giliwas siih guurneegwa aba rarooda mida jeedeagwean, ak goosinnyi aba garbabanda ea mureeda;
60003016	nea ghoanung' gamiyeasiidi fughareengeagwa, ak abeeda isipwaspwaseagwa, abeeda fukka ang'eawwi alooheedeang'wa aba jeeda Gristoohiin abeeda geanung' ghabwaspwas,
60003017	aba gideaba ghang'wana sawanadeeda inyasi aba sinooda ng'asheega miyaas ii gidagassiida Aseetta gil, mwasamwa sinooda ng'asheega munyas.
60003018	Aba gideaba Gristo eara niny ghami nibwagi appadayda ring'eeda, ninnyeeda doabiiwaat appadayda gea miih doobiiweadi, aba gideaba gweanneassa heeda Aseetta ak geenuus saseadaannyi nea guroroadaannyi geettuudu;
60003019	Ak iiduw gawa ak gwaruksa giijasta fukka mida ghealoonigean,
60003020	suuh ammwadi masna mureeda, aba damanda milikghtaawa Aseetta ak gafurda aba damanda Nuuhu, damanda sisna maleambooda, nea abeeda fuga ng'ay assis gwaleala aba jeeda beega.
60003021	Gibattiisanda deaschi sea ng'asheesu ghamneawa gwalealneegwa, nea miih gideaba gageandeawa saseeda ririnnyeanda gil geemus Aseetta aba fughareeda miy, aba duunnooda Yeesu Gristo,
60003022	nea niny eanuwa humng'eeda ak gwanda meatkweeda geattinda dugwa bea Aseetta, sea malaykajeega, ea gheambalmeeda, ea uurda ak gagadiyeesa niny.
60004001	Asi aba gideaba Gristo ghwanyas sawanadeeda saseadaannyi, eara agooga oang'ng'waanya dabitta ng'uchcheeda bea gassoodida, aba gideaba ninnyeeda sisawan saseeda niny ninung'waada ring'eeda,
60004002	nea heessunung' abiideewa siida badayda ng'eanyiida aba ng'asheega gasa saseeda nea miih gidagassiida Aseetta gil.
60004003	Anung'waada damanda heeda ning'atta ghwahit aba sinooda ng'asheega gaseadayyi fuga emoojiga, giibinda sihiseada, geawunda gheang'da, booktuumeeda, sinooda ghweelmeeda, ghweelmeeda difaayeeda, ea baditta gidamawosa Aseetta,
60004004	ak ghahamng'eanyi saawa iidaa gideaba moguyeesiini jeedeaba ng'asheesu bea roodaweegean, amang'atta ghoabwaaspwaseagwa;
60004005	ak gayghoadayda iitta gidaniibideatta aba madeeda siitta jea goorgweaksa giikka duugwandachchiin ea giikka nimeewean.
60004006	Niih gissurukkwiideaysa giijasta miy gil earaba heeda fuga nimeewa, eappeadi sirgweaksa aba saseedean gawuurji buuneeda, abeeda gaygoobiideewa gurorooda gawuurji Aseetta.
60004007	Ak muudeanooda haleanjeessean ea nineekiit, asi amilmiliitta ak ghoang'wearu aba baditta Aseetta.
60004008	Appadaydeaba suuh seaniin asna badiida muuchchi ak ghoabwariinyi geat, aba gideaba bariinyeega gwadukta ring'eega saang'a.
60004009	Adeepiida geat nea ghoanung'waadi sichcheeda aba jeedeang'wa.
60004010	Aba gideaba niba siisi nyasta gissiittaw mwadaagha daba siisi gadiyeatta sea nuut, nea goowuurjeewi fuga miyaas sitteaga gadiyeeda healli bea dagheerjeandumeeda Aseetta:
60004011	siida wassean balool, gawuurji dea rukku ng'asheega Aseetta; nea dea wassean sin gadiyeeda, dawuurji dea sin gadiyeeda aba uurda adaw Aseetta; ak abeeda aba haleanjeessean geakghaambiit Aseetta aba naweeda Yeesu Gristo. Gigheambiitta gammiisa niny ea gheambalmeeda ea ghoaw damanda manda muudeanooda. Amin.
60004012	Fuga abwariinnyi, adaghahameagwa ng'eanyi aba habeawooda ea sawanadeeda jea ghwahidu badahuukkeagwa ak goomajeegeegwean, ak gawuurji gili busseegwa ng'asheandeesh.
60004013	Asi ahoosana aba gideaba nooppareanyi sawanaduutka Gristo, ak abeeda earagooga gohoosannyi nea goong'weelayi damanda jea eattahaaja gigheambiittaannyi.
60004014	Iisiyeattawaneegwa ghuut aba gheawunga Gristo ea ng'wanaweegeagwa gil aba gideaba gurorooda gigheambiitta bea Aseetta gwanda badaydeang'wa.
60004015	Nea aba jeedeang'wa ea adagwasawaneatta siida dea nuusa buuneeda, ghana mareanghweanda, ghana dea sina ng'asheega munyas, ghana dea ng'waanjih;
60004016	ama deeppa gwasawana siih aba gideaba siida Gristo gil, asi adaghabwaspwas, nea aba jeedeaba gheawungiga bea Gristohiin ea daghambiida Aseetta.
60004017	Asi nihitta damanda jea eang'eada girgweaksiinda fuga gheeda Aseetta, ak iisiing'eada heedeanya, abeeda huydeanda nyaawa gaygawuurjiin deaba fukka mwamwasa giijasta miy bea Aseettean?
60004018	Nea “Siida doabiiwaat iiramwagaan aba nyasooda lealeanooda, abeeda fuga meawalla gheang'da Aseetta ea fuga ring'eega gajeedeaksa yeenu?”
60004019	Asi fukka sawana aba gidagassiida Aseettean ghoadoabiiw aba giidaydeayda jeesinga nyaawa heeda Deabwat haleanjeessean biissea doabiiwaat.
60005001	Geamuschi gweargwa mida ng'eang'deang'wa, eara aniini geawoschi gweargweeda geawujeeweegwa, ak geawoschi muuwshoochcheanda sawanadeeda Gristo, ak geendeayeesi giigheambiitta jea iiduw eattaajiit.
60005002	Oahaaghwana mughusheanda fuga Aseetta ghayi siitteaganeegwa, nea goomiineadaysi, nea meediingseegwa, asna aba gidoogassiidi nea adoosinnyi aba gideaba googasayi lappiyeeda baspaseega, asi asna nea goommajeekchi,
60005003	nea adoowuurjeewi fuga ambaliischi aba heedeaba fukka mida hiing'eadaydeang'wean gidabal ghoahuunyi gichchea eegala aba mughusheandida.
60005004	Iiduw nea geattajiit Jeagiischoochcheanda haw, gajanyasa shiipka giikka mayghaghajaamiit bea gigheambiittean.
60005005	Gwasnu earagooga gheareemanga asissiina gweargwa mureeda. Okkweala geat, oagassean, nea gaba siisi sissa nuut mureeda, aba gideaba, “Aseetta iissa ghaheawa fuga ghwarjeeda, ak ghoadaw dagheerjeandumeeda fuga eada geat ng'eanyi.”
60005006	Asi ayiina geat hiing'eadayda geattinda Aseetta hoauur, ak iihitta damanda abeeda goodiing'neegwa.
60005007	Ak ghoattawji niny sawanaduutkeagwa sean, aba gideaba niny gwadeawiissa muuchchi ng'asheegeagwa.
60005008	Andeawana gheadeenda nea ghoang'ng'wearu. Aba gideaba weajoochcheandeang'wa was meang'nyeandeenda gawuurji ng'adiida ak gwanyeara daghatta, nea gwaneay gagasa siida jea ghwanukghuta.
60005009	Ak ghoaheawi niny, awasa majeek aba masaweega, nea ghoonalli gideaba sawanadeeda ghwanyas fukghaheanya mida muunda ng'eanyiida.
60005010	Iiduw nea ghang'atta sawanadeedida gilimwanang', hean Aseetta mideawa dagheerjeandumeeda sean, ghayi guurneegwa apkaani jeeda gigheambiiittaannyi manda muudeanooda aba jeeda Gristo, gaygoodeelu niny, ak goomajeegideegwa.
60005011	Headaannyi gagasa gwanda gheambalmeeda damanda manda muudeanooda. Amin.
60005012	Geang'oorneegwa barawajeanji nea ghaweadan Silwaano, niny ghaadaayi oorjeediyya doabiiwaat gil, ak geang'ayiichchi ng'asheesu bea reekusiindean nea geargu gideaba niih dagheerjeandumeeda huumwa gil bea Aseetta; amiinaada appadaydeaba niih nea gowoschi majeekcheewi.
60005013	Ganiiseeda mida Babelooni, ghayi siloat eara ninyiin, ghoaghadeagwa; ak gwasnu eara balleandeanyu was Marko.
60005014	Ookkatta geat nea goosamayi geat aba bariinyeega. Gagasa anyasa weayda oagassean mida jeeda Gristoohiin.
61001001	Simon Betro gil, soomjeanda ea giijasoochcheanda Yeesu Gristo, heeda fukka ninyas masaweega uurjeewaneasean, aba doobiiwnata Aseetteanya, ea lealnoochcheanda was Yeesu Gristo.
61001002	Gagasa anyasa dagheerjeandumeeda nea gehheaseegwa weayda jea anala Aseetta ea Yeesu Ng'uttamiideanya.
61001003	Aba gidawaseetta Aseetta ea uurdaannyi gagooneasa easassean haleanjeeda miisa eaweega ea gea maduuppa aseetta, aba naweetta bea fughareadaannyiin ghayi guurneasa jeeda gheambalmeadaannyi miy,
61001004	nea niny ea nigooneasa heelleedaannyi haw biissa gaba sheayeeda haw ak abeeda aba niih ghoammuuschi amng'awana munyinda mida jeeda ng'eanyiida aba gitta gasa saseedean, ak ghoahuuyi fuga sin ng'asheega Aseetta.
61001005	Aba sareani asna badiida ak ghoahhaadi masaweegeagwa aloheeda, ak ghoabwadi aloheeda fughareeda,
61001006	ea fughareeda ak ghoayiinnyi ging'ng'ooydeaba geat, ging'ng'ooydeaba geat, abwadana doobiiwnatta, ghoabwadi doobiiwnatta aloheeda,
61001007	nea aloheeda ghoabwadi bariinyeega oorjooga giyeang'wa, ghoabwadi bariinyeega oorjooga giyeang'wa bariinyeega.
61001008	Aba gideaba ng'asheesu iyoondeawi sean, gayghwanung' ea moobeahi ghaleehu, nea moawa fuga mandeawana haghweega, aba nalooda Ng'uttamiideanya was Yeesu Gristo.
61001009	Aba gideaba siida mandeawana ng'asheesu ang'oaw, aba gideaba mayghwadaah haleanjeeda mida hoosheagiin, ak ea niroosa gidaghayi simiteayda ring'eegaaschi bea garayi.
61001010	Asi fuga eaduupcheewi, ahoosana nea goomilmiliidayi aba guurnoodeang'wa ea gissiloattaneagwa, aba gideaba iyoosinnyi ng'asheesu ea majoappeeda;
61001011	ak gajanyasa muuchchi beatta jeeda sugoochcheandumeeda manda muudeanooda bea Ng'uttamiideanya ea lealnoochcheandeanya was Yeesu Gristo.
61001012	Nea iissa geagasayi galeagasean deapkeanneegwa ng'asheesu, earappeadi oanalli ak geemajeek jeeda huumeanda ondeawiin.
61001013	Iyeang'ulayi ghwadeabiiw, aba hiji duudandean, daheadeagwa agooga iyeapkeanneegwa,
61001014	hean ghaanalli gideaba nineekkiit damanda jea dameawa, aba gidahiimdeayda Ng'uttamiideanya was Yeesu Gristo.
61001015	Ak gaydasikteawa gideaba iihidu beatteanyu abeeda gajoammuusa gipkeatteaba ng'asheesu damanda wassean.
61001016	Aba gideaba meayaadi geeshta ghwasiildeanga sisna milmilinda damanda sinung' anala uurda ea hinnooda Ng'uttamiideanya was Yeesu Gristo, geewoschi muushoodiga daah aba gheanyanga uurdaannyi.
61001017	Nea aba damanda nyasa mureeda ea gigheambiitta aba heeda Aseetta was Bwaabwa ak ghwanya ghuutta leabu heeda dea mideawa uurda gigheambiitta, “Niih Balleandeanyu abwariinnyi, ahoosanan muuchchi,”
61001018	Geayiinyi ghuutta leabu humng'eeda, aba gideaba geendeawi niny aba uhuuda giijeeda ghaydit.
61001019	Ak geendeawi muuchchi ng'asheanda siramoaran ak ghoaw huumwa. Ak gisni muuchchi nea gisikteawi ng'asheesu nea gawuurji gheaboonyaneeda yeat aba heeda misana, ea ghaghar gayeew ea gorearu ming'weanda muchchuunooda aba jeesinga guroruunatkeagwa.
61001020	Gidamadeeda anyooghanyi anala ng'asheanji, gideaba manda ramooraneeda aba jeeda ng'ooruutka gidaroopteayda siida aba uhuudaannyi,
61001021	aba gideaba manda ramooraneeda oang'ng'wa gwaleabu uurda siida, buuneeda ghwaat Gurorooda Ghaydit ak gwargu ng'asheega leabu heeda Aseetta.
61002001	Ng'atta gwarina jeeda buuneeda sibanga ng'uyyeega earappeadi jea gwanda giinealshoodiga ng'uyyeega aba jeedeang'wa, fuga jea gweadu ginealshooda nyariida aba makcheameeda, ak ghwashaang' Siida haw ghayi shaang' saawa, ak gweassa geat nyariida.
61002002	Nea fuga saang'a gayghwaat geeshta hiseadayeandumeeda nyaawa, nea appadahuukka nyaawa gayghwadaajiit naweeda huumeanda.
61002003	Nea aba shidooda nyaawa bea ghaang' gaygoheadeesa haleanjeeda appadahuukkeagwa aba ng'asheega ng'uyyeega; ghang'eada garayi girgweageeda nyaawa ghanyea maygafuuf, nea nyariida nyaawa ghanyea maygwalil.
61002004	Aseetta ghayi iimwanung'waada malaykajeega adiiy, hean gwahisa jeeda maloonghajeega ak ghwayiin jeesinga shoomeanga misana earassa ea ghwahitta eaweeda girgweaksiinda;
61002005	niny ghayi iimwanung'waada ng'eanyiida ghayi bea garayi ak ghoaghu Nuuhu, was siida doabiiwaatt, sea fiih iispwa, damanda eanna roopta gittunuwaas badayda ng'eanyiida fuga mabatta Aseetta;
61002006	nea iiyam mujiinajeega Sodooma ea Gomoora, ak ghwanung' ghoaw deareeda ak ghwaaga ghorjooda saawa ak gwanuseada nea ghwanung' ghoaw gichchea eegala aba heeda fuga mabatta Aseettean;
61002007	iing'atta nea gwalealu Luttuyda doabiiwaat, gagiisan muuchchi aba hiseadayeandumeeda fuga munyas.
61002008	Hean ghwadaah naaha siitta doabiiwaadiin ak ghwayiiy naaha damanda mideewa jeannyaawa, iissa geannyareas aba jeadaannyi doabiiwaat galeaga sean aba sinaweega nyaawa maweeda.
61002009	Asi Ng'uttamiida ghwanal gichchea gwalealdeayda fuga awali gheangda Aseetta aba jeeda simsimda, nea ghwayiin fuga miih doabiiweadi ghoammuughu ghealooda ea ghwahitta eaweeda girgweaksiinda,
61002010	nea ghwaraanya giikka aat geeshta ng'asheega gasa saseeda aba gassooda ng'asheega munyasiin nea gafool gheambalmeedean. Daruuschi mideawa uurjeenga meawalla ging'weakka haleanjeeda gheambiideadi,
61002011	nea eara malaykajeega earappeadi hees ak ea majeekcheewiin, ghanyea miih goong'eawi girgweageeda appadahuukka nyaawa aba madeeda Ng'uttamiida.
61002012	Nea suuh, gawuurji diyeanga manda fughareenga, diyeanga nal haleanjeessean, ghayi sijiilsa gideaba gajeang ng'waay ak genuus, ang'eawi haleanjeeda mwanala, ak gajealas uhuuda aba nyariida sea saawa,
61002013	ak gwasawana aba gidiinyeanda aba gidinyeanda nyaawa. Ak ghwanung' ghoaw miyeenooda leeshooda askwearda. Asi gwandeawa washta ea agitta badayda, gwaleeshi nea gwareengani geat, aba jeeda ghweelmeeda nyaawa bea leeshooda sea agooga.
61002014	gheanyanga nyaawa ghwannyiit hiseadayeandumeeda, ak ea malang'uutta aba ring'eeda. Iissa gwareengani jeesinga ng'arng'ari. Ak gwandeawa gurooruunatka sinnaal shidoodeaba ghaang'. Diibiga sumwaashta!
61002015	Gwanung'usa heeda naweeda doabiiwaat, ak gwarooda; ak ghwaat naweeda Balaamu was balleanda Beori, ghayi bwariiy nyasooda gidageattinda muy aba naweeda mwadoabiiwa,
61002016	ak niny geewoowsa aba giidiinyeandaannyi; digeeda manda ghuutta baloolda siida ak ghoadeal geeska sibaneeda.
61002017	Fiisu gawuurji gheanyanga eenda manda beega, ak gawuurji gichcha dung'usta ghuutta jeameeda, ak giibinda nyaawa ea siyiin heeda misana muuchchi.
61002018	Aba gideaba iissa gwargu ng'asheega hees bea ghwarjeeda, aba haleanjeeda gasa saseeda aba munyinda iissa gwareengani buuneeda mang'awa heeda fuga abiida jeeda ramaseanda.
61002019	inyeesa gwaheelleesa sea buuneeda gideaba gay ghwanyas giibaldeaba geat, nea ghana saawa ea ging'ng'oonyanga sina ng'asheega munyas gil; aba gideaba gidajoar siida, abeeda gayghoaw ging'ng'oonyaneedeaba gidida.
61002020	Aba gideaba, fukka iniibuut ririnnyeanda muunda ng'eanyiida, aba gideaba ninal N'guttamiideanya ea lealnoochcheanda was Yeesu Gristo, iighas gichcha ng'asheega ak geajoar, abeeda huydeanda eaweega nyaawa gaygamunyiit ea ghwanaawa diitta bea madeedean.
61002021	Aba gideaba ghang'wana gwachi ea mwanala naweetta doabiiwaatiin mwasamwa gideaba ghwanal ak iiduw ghwanung'wa heeda diigheandida ghaydit siitawiin sawaan.
61002022	Ak saawa gawuurji sea ng'asheanda surukuta aba ghwasiildeanga ghayi bea huumwa, bea gideaba, “Gudeeda nibiiksa geeseegaaschi, ak nuut gichcha geeyeeshsha, ukkurmeeda sihhuun nibiikta goobeerbeershi aba jeeda sheang'ng'weeda.”
61003001	Niih ghamneawa barawajeandeaba iyyeenya gil eang'oorneegwean oorjooga abwariinyi, nea aba jeedeaba suuh duwaawiin ea neapkeanneegwa ak gagatkat fughareengeagwa miyaas;
61003002	ak ghoopkaachi ng'asheega ghayi rugu sibanga ghaydidi ea diigheandida bea Ng'uttamiida ea lealnoochcheanda aba naweeda giijasoodigeagwa.
61003003	Gidamadeeda geagasayi anala ng'asheanji bea gideaba damanda huydean gay ghapka fuga bwariiy shikkooda nea gay gwashikkeegwa, nea ghwaat geeshta gidagasa sasanuukka nyaawa
61003004	nea gwayi, “Gwandeanu gissiheelleatta ghayi bea hinnoadaannyi? Aba gideaba ghang'eada damandida iimeewa gheambaghwaanigaasa, goobiideatta haleanjeessean gideawoojusu ghang'eada deaghayi subwada ng'eanyiida.”
61003005	Nea iissa gafool mwadaagha ng'asheanji bea huumwaan bea gideaba aba ng'asheanda Aseetta, ghayi geesin humng'eeda, ak gwardu ng'eanyiida aba jeeda beega aba naweeda beega,
61003006	nea abada ng'eanyiida ghayi mida geanung' ghwaak beega ak goosha.
61003007	Nea aba ng'asheandida ea sunung' ghoamuughu humng'eeda ghamneawa mida ea ng'eanyiida beasta, geattiiw ea ghwahitta eaweeda girgweaksiinda ea dea nyariida fuga munyas.
61003008	Asi adofoolli ng'asheanji assagi bea huumwaan, oorjoogeasu abwariinyi, bea gideaba aba heeda Ng'uttamiida eaweechchanjagi gawuurji sea gweannyeew sagalama, nea gweannyeew sagalama gawuurji eaweechchanjagi.
61003009	Asi Ng'uttamiida miih lambeech aba heelleesiindaannyi gawuurji girarda mwaatkwa gideaba alambeech, niny iissa ghamilightaneagwa, nea magassa gideaba gayghwaroat siih, niny gagasa gideaba gayghwanyas sean dukkunooda.
61003010	Nea eaweeda Ng'uttamiida gay ghwahitaayda mareanghweanda, aba eaweettida gay ghwaroat humng'eeda aba nyeashta haw, nea haleanjeeda sean ghayi bea mwadi gayghwanyar aba jeeda beasta, nea ng'eanyiida ea gadiyoojigaaschi mideawa gajeaghwarda goosha.
61003011	Hean iinukwa gajeattaarda haleanjeessean, gammiisa gideaba gajawosa fuga uurjiin aba jeeda eaweega ea ghaydidanda ea munyinda,
61003012	ng'atta ghoammuughu nea ghoanung' ghwalamwajaan hinnooda askwearjeanda Aseetta, aba gideaba humng'eeda gajeayyeat ak geenyarja, ak haleanjeeda gayghwanyar aba beasta!
61003013	Nea aba heelleedaannyi geammuughu humng'eedeesh ea ng'eanyiideesh mida jeeda doabiiwnatta.
61003014	Asi, oorjooga abwariinyi, iinukkwa ghoammuughu ng'asheesu, ommajeega ghwahidu niny nea manda badahuukkeagwa gidamuy ghana eerukuna badahuukkeagwa gidamuy, geaghus weayda.
61003015	Ak agooga ghwaanali gideaba gidamilighteayda Ng'uttamiideanya gay gwasmaneegwa lealeanooda, ak eara oorjeeda giyeanya subwariiy was Baulo gang'oorneegwa aba weaghuumeetta siitaw ninyiin,
61003016	hean nea gabaloola ng'asheesu gawuurji gissinda aba jeeda barawajeagaaschi sean. Gwanda haleanjeeda hang'oonyi aba jeannyaawa jea eanal, nea dea dasha ea dea moapta ng'eanyi iissa ghwayam ghoaw nyariida, gawuurji gidanyaashta ng'ooruutka suuk.
61003017	Asi fugeasu aabwariinyi, iyoobean anala ng'asheesu ammwadi, asi afrageat, adaghwaadaneegwa ghaat giidiinyeannyeekkeaba fiisu, ak ghoanung'wi heeda giibindeang'wa majeek.
61003018	Ahissiina heeda aba dagheerjeanduumeeda, ea nalooda Ng'uttamiideanya ea lealnoochcheanda was Yeesu Gristo. Headaannyi gwanda gharbeeda ghamneawa ea ghoaw eaweega manda muudeanooda. Amin.
62001001	Gitta ghayi ng'eat ammwadi ghayi siyiinyi, akkeadaayi aba gheanyangaasa, ak geedaayi nea geang'ng'waanyi aba geattingaasaan, was ng'asheanda eaweegean,
62001002	nea eaweega geanung' ghwadaajiit, akkeadaayi, ak geemuuwwu, ak geerukuneegwa eaweega manda mudeanooda mida heeda Bwaabwa ak geanung' ghwadaajiit aba heedeanya,
62001003	gitta ghayi sidaayi ak geayiinyiin geerukuneegwa earagooga ak abeeda geebareannyi sea aseasa; nea bareannyeedeanya gwanda heeda Bwaabwa ea heeda Balleandaannyi was Yeesu Gristo.
62001004	Ak geeng'oorneegwa ng'asheesu ak abeeda ghwahit hooseaneegaasa.
62001005	Niih ng'asheanda ghayi siyiing'si headaannyi gil ak geerukuneegwa, gideaba Aseetta weeshinda gil ak jeadaannyi ea manda misaneeda earahay.
62001006	Isiyeennyi geebareannyeewi niny nea geneayeewi jeeda misaneeda, geanapchi ng'uyyeega nea meeppiidani naweeda humeanda;
62001007	nea isineayeewi jeeda weeshinda, gawuurji gidamideatta niny jeeda weeshinda abeeda easibareannyi aseasa, ak foojeanda Yeesuuyda was Balleandaannyi gaygoohuun ring'eegaasa sean.
62001008	Isiyeeshshi geat meendeawani ring'eeda, gereenganayi geat, nea ea manda humeanda jeedeanya.
62001009	Nea isidukkuni ring'eagaasa, niny awaam nea doabiiwaat, ak gaygwasamsa ring'eagaasa, ak gohuuneasa aba haleanjeessean mwadoabiiwa.
62001010	Isiyeshshi geat miyesna ring'eeda, geanung' gaba niny ng'uyya, nea ng'asheandaannyi ea manda jeedeanya.
62002001	Diibigeasu manang'i, geang'ooneegwa ng'asheesu ak abeeda ea moosni riing'eeda; ama mida siida nisin riing'eeda, abeeda gendeawi siida ghuutteanya aba heeda Bwaabwa nea Yeesu Gristoyda doabiiwaat gil;
62002002	nea niny ea siida jea ghoadayda leadeeda riing'eagaasa, ak ea meakghusa gaasa akghwahit eara riing'eega muunda ng'eanyiissean.
62002003	Appdaydeaba niih abeeda geanalli gideaba geanalli niny, ising'ng'waanyi digheannyeekkaaschi.
62002004	Nea dea eena, “Ghaanalli ning” nea gafool digheannyeekkaaschi gabang'uyya, ak eara humeanda eamanda jeadaannyi;
62002005	nea siida ang'ng'waay ng'asheandaannyi, aba jeedeaba niny bariinyeega huumwa bea Aseetta nideay. Aba jeedeaba niih geanalli gideaba geendi jeadaannyi:
62002006	siida eena gwanda jeedeaba niny gammiisa gideaba gayghabeada gidabeada niny.
62002007	Fuga abwariinnyi, meang'oorneegwa digheandeesh, niih digheanda ghayi bea garayi ghayi oayiinyi ammwadiin gil; digheandeaba waas ng'asheanda ghayi oayiinyi.
62002008	Ak geang'oorneey digheandeesh bea huumwa aba jeadaannyi ea jeedeang'wa, aba gideaba misaneeda ning'atta ak ea niiboong'u weeshinda huumwa.
62002009	Siida eena geandi jeeda weeshinda, nea ghwasit oorjeeda ghaamwat gwanda jeeda misaneeda eara ghamneawa.
62002010	Nea siida bwariiy oorjeeda ghaamwat, siisi gwanda jeeda weeshinda, nea aba jeadaannyi eamanda ng'asheanda jeagweadu russooda.
62002011	Nea siida sit oorjeeda ghaamwat gwanda jeeda misaneeda ak gwaneayeewa jeeda misaneeda ak ea mwanala heeda gal, aba gideaba nidukuta gheanyangaaschi misaneeda.
62002012	Geang'oorneegwa agooga, diibiga manang'i, aba gideaba sisamsa riing'eegeagwa, appadaydaannyi.
62002013	Geang'oorneegwa agoogaa, ghweaniga, aba gideaba nonalli ninnyeeda ghayi bean ghang'eada ging'eetta. Geang'oorneegwa agooga, gheareemanga, aba gideaba noajoarji diitta muyiin. Geang'oorneegwa agooga, diibiga aba gideaba nonalli Ghweanda.
62002014	Neang'oorneegwa agooga ghweaniga, aba gideaba nonalli ninnyeeda ghayi bean ghang'eada ging'eetta. Neang'oorneegwa agooga gheareemanga, aba gideaba gondeawi uurda, nea goobiida ng'asheanda Aseetta jeedeang'wa, ak ea noattaraamnyi diitta muyiin.
62002015	Adoabwariinyi ng'eanyiida ea haleanjeeda mida muunda ng'eanyiida. Aba gideaba siida bwariiy ng'eanyiida, bariinyeekka bea Ghweandeen ea maygwanda jeadaannyi.
62002016	Aba gideaba haleanjeessean mida muunda ng'eanyiida, was haleanjeeda gasa saseeda ea haleanjeeda gasa gheanyanga ea ghwarjeeda eaweega, suuh maleapna heeda Ghweanda, gwaleabu heeda ng'eanyiida.
62002017	Ak ng'eanyiida gayghang'atta sea ng'asheagaaschi bea geawunda gheang'da; nea deasina gidagassiida Aseetta gaygoobiida ea ghoaw damanda manda mudeanooda.
62002018	Diibiga, niih damanda huydeani; gawuurji gidaghayi oayiing'di bea gideaba gayghwahidu weajoochcheanda Gristo, ak eara ghamneawa ea goolla ghapka gea saang'a was weajoodiga Gristo; hean ghoaw gidasinali gideaba damanda huydeani.
62002019	Nea saawa ghabeawa heedeanya, ak ea maba meatkweedeanya; aba gideaba inyeeda gaba meatkweedeanya, gwachchi gaygoobiida heedeanya; hean ghang'eatng'eat gwaritta jarooda, ak ghwadaajiit gideaba maba sean meatkweedeanya.
62002020	Ak agooga ea nimwareagwa dea ghaydit, ak ghoanalli oagasean.
62002021	Geang'oorneegwa nea meakna gideaba moanali humeanda gil, gweagu gideaba ghoanalli, ak ginali gideaba manda ng'uyyeega jea gwaleabu jeeda huumeanda.
62002022	Gaba ng'eaha ng'uyya geaghus dea shaang' gideaba Yeesu miih Gristo gil. Niih weajoochcheanda Gristohi, dea shaang' Bwaabwa ea Balleanda.
62002023	Manda siida jea ghwashaang' Balleanda akkwandeawa Ghweanda. Dea mwas Balleanda gwandeawa eara Ghweanda.
62002024	Anung'waada ng'asheega ghayi oayiinyi ammwadi goobiida jeesingeagwa. Asi iyabiida jeesingeagwa ng'asheega ghayi oayiinyi ammwadi, abeeda gajooppiidana jeeda Balleanda ea jeeda Ghweanda.
62002025	Nea niih ea heelleeda ghayi rukuneasa gil, nea ea eaweega manda mudeanooda.
62002026	Geang'oorneegwa ng'asheesu appadayda fukka gasa gwareenganneegwean;
62002027	nea gimearda ghayi oanyaschi aba headaannyiin gwanda jeesingeagwa, ak ghanyea moogassi ghoanaleagwa sih; aba gideaba gimeardida ghoanaaleagwa haleanjeessean, ak ea huumwa, ak ea manda ng'uyyeega, gawuurji gidaghayi anaaldaneegwa, oppiidana jeadaannyi.
62002028	Asi ghamneawa diibiga manang'i, oppiidana jeadaannyi, aba gideaba ihidu abeeda geaghuschi ak ea meebiiktani bwadaw aba baspaseega aba hinnoadaannyi.
62002029	Iyoanalli gideaba niny ea doabiiwaat, abeeda ghoanalli gideaba siida sina ng'asheega doobiiweadi gwajiilu niny.
62003001	Ang'ulla niih bariinyeega uurjiin gil gooneasa Ghweanda, bea gideaba egureewaneasa diibiga Aseetta, ak ea gidasuwuurjeewi gil. Ak abeeda ghoaw gidamwanalaneasa ng'eanyiida ak ea mwanala niny.
62003002	Oorjooga abwariinnyi, asi ghamneawa suwoschi diibiga Aseetta; ak ea miighwadaajiit gichchea ewuurjeewana, ak geanalli gideaba ihidu gajeewuurjeewana niny, aba gideaba gajeadaaha giduurji.
62003003	Nea giliwas siih rar niny iissa ghoammiidu geaw gawuurji gidamiyda niny.
62003004	Siida wassean sina riing'eeda gwandeawa ramaseanda aba deaweeda; aba gideaba riing'eeda ramaseanda deaweeda gil.
62003005	Nea ghoanalli gideaba niny ghwaan gageanda riing'eega, nea niny jeadaannyi ea manda riing'eeda.
62003006	Manda siida mida jeadaannyi ak gwasin riing'eeda; ak ea manda siida sina riing'eeda jea ea nidaah niny ghana ghwanal niny.
62003007	Diibiga manang'i, adagwareenganneegwa siih; siida sina ng'asheega doobiiweadi gwandeawa doobiiwnatta, gawuurji gidamideayeatta doobiiwnatta.
62003008	Siida sina riing'eeda gaba meang'nyeandeenda; aba gideaba meang'nyeandeenda ghayi gollagabean gwasna riing'eeda. Gissibaysiina wunooda Balleanda Aseetta geattaajiit ghwadattas gadiyeeda meang'nyeandeenda.
62003009	Manda siida jiilu Aseetta ak gwasna riing'eeda; aba gideaba seareeda Aseetta gwanda jeadaannyi, ak ea maygwasin riing'eeda aba gideaba gwajiilu Aseetta.
62003010	Aba niih abeeda gajeadaah gideaba diibiga Aseetta akkeega gil, ak ea akkeega gil diibiga meang'nyeandeenda, aba gideaba dea masinna ng'asheega doobiiweadi maba Aseetta, ghana dea mwabwariinya oorjeeda ghaamwat.
62003011	Aba gideaba niih giijasta ghayi oobean ayiinya ammwadi gil, gideaba abwariinnya geat,
62003012	ak ea adoowuurjeewi Gain ghayi was siida muy ak gwanuus oorjeeda ghaamwat. Ak ghwasaan inyas gwanuus? Gweagu sinaweagaaschi munyas nea oorjeeda ghaamwat ea doabiiwaat.
62003013	Oorjoogiyya, adaghahameagwa ng'eanyi, aba gideaba ghwasteagwa ng'eanyiida.
62003014	Aseasa geanalli gideaba sisuuchchi miyeeda ak geeweayi jeeda eaweega, aba gideaba geabwariinyi fuga suduupcheewi. Nea damwabwariinya goobiida jeeda miyeeda.
62003015	Giliwas siih nyooghwasit oorjeeda ghaamwat abeeda gwanuusa buuneeda, ak agooga gonalli gideaba siida nuusa buuneeda mandeawana eaweega manda mudeanooda aba jeadaannyi.
62003016	Aba niih sinalli bariinyeega, aba gideaba niny gabeagu eaweagaaschi appadahuukkaasa; asi gammiiseasa earaseasa eebeakna eaweagaasa appadahuukka oorjoogiyya.
62003017	Nea siida iimideawa haleanjeeda ng'eanyiida ak ghwadaah oorjeeda ghaamwat nea gwanda gidagasa, ak ghaweada gida aba jeadaannyi, abeeda bariinyeega Aseetta gwandeattaan jeadaannyi?
62003018	Diibiga manang'i, adeabwariinyi aba gadiyeeda ghana baloolda gagasa eabwariinya aba sinooda ea huumeanda.
62003019	Aba niih gajeanala gideaba geebeayi huumeanda, ak geesikteawi aba jeesingaasa aba madeadaannyi
62003020	iyargweakseasa jeesingaasa; aba gideaba Aseetta ahaweawa jeesingaasa, ak ghwanal haleanjeessean.
62003021	Fuga abwariinnyi, iimeargweakseasa guroruunatkaasa, abeeda gendeawi gissirarji aba madeeda Aseetta;
62003022	ak iissa geenyaschi gidasumuschi, aba gideaba geang'ng'waanyi digheannyeekkaaschi nea geesinnyi gidabwariiy niny.
62003023	Nea niih ea digheandaannyi gil, gideaba ea mwasa gheawunga Balleandaannyi wa Yeesu Gristo nea geebariinyayi geat, gawuurji gidagoondaneasa.
62003024	Buuneessean ang'ng'waay digheannyeakkaaschi goobiitta jeadaannyi, nea goobiida niny jeannyaawa. Aba sareani abeeda geanalli gideaba goobiida jeedeanya, aba Gurorooda ghayi goaneasa.
62004001	Fuga abwariinnyi, adoamwaschi giliwas gurorooda, iissa ghoo nyooh asma guroruunatsu ak ghoadaayi ea gaba Aseetta; aba gideaba nihidu jeeda ng'eanyiida sibanga saang'a bea ng'uyyeega.
62004002	Aba niih abeeda gajanala Gurorooda Aseetta: gurorooda mwas gideaba Yeesu Gristo nuwu nea ghwaana saseeda gaba Aseetta,
62004003	nea gurorooda wassean mwamwasa Yeesu maba Aseetta. Niih gurorooda daheawa Gristohi, was deaghayi oayiinyi gideaba gayghwahidu, ak ghamneawa ea nigeawiit ghwahidu jeeda ng'eanyiida.
62004004	Diibiga manang'i, agooga goobeayi Aseetta, ak ea noajoarji saawa; aba gideaba dea mida jeedeang'wa ahaweawa dea mida jeeda ng'eanyiida.
62004005	Suuh gaba ng'eanyiida, ak gabaloola ng'asheega ng'eanyiida, ak goleeysiit ng'eanyiida saawa.
62004006	Aseasa geebeayi Aseetta. Siida nal Aseetta gaygoleeyseasa iit, nea deamaba Aseetta ea maygoleeyseasa iit. Ak aba seareani gajeanala gurorooda huumwa ea gurorooda ramaseanda.
62004007	Ooroogeasu abwariinnyi, ebariinnya geat aba gideaba bariinyeega gwaleabu heeda Aseetta, ak giliwas siih mideawa bariinyeega gwajiilu Aseetta, ak ghwanal Aseetta.
62004008	Nea siida mandeawana bariinyeega ea miighwanal Aseetta aba gideaba Aseetta bariinyeega gil.
62004009	Aba seareani bariinyeega Aseetta geattajiit aba jeedeanya, gideaba Aseetta goojeagu Balleandaannyi was haghasheeda badayda ng'eanyiida, ak abeeda geanyaschi eaweega appadaydaannyi.
62004010	Nea niih ea bariinyeega, miih gideaba geabwariinyi aseesa Aseetta ghabwariinyeasa niny ak goojeagu Balleandaannyi ghoaw dea adayda leadeeda riing'eegaasa.
62004011	Fugaabwariinnyi, iinukkwa ghabwariiyduneasa Aseetta, gammiisa gideaba gajeebariinya geat.
62004012	Manda siida nidaah Aseetta; isibariinyayi geat, abeeda Aseetta goobiida jeedeanya, ak bariinyeagaaschi ea niihit aba jeedeanya.
62004013	Aba seareani geanalli gideaba geeppiidi jeadaannyi, ak eara niny gwanda jeedeanya, aba gideaba nugoaneasa Guroroadaannyi.
62004014	Ak aseasa asidaayi nea simuuwu gideaba Bwaabwa nijeagu Balleandaannyi ghoaw lealnoochcheanda ng'eanyiida.
62004015	Giliwas siih mwas gideaba Yeesu Balleanda Aseetta gil, abeeda Aseetta goobiida jeadaannyi nea goobiida niny jeeda Aseetta.
62004016	Aseasa geanalli ak geamwaschi Aseetta appadahuukkaasa. Aseetta bariinyeega gil, ak siida abiida jeeda bariinyeega, goobiida jeeda Aseetta, ak goobiida Aseetta jeadaannyi.
62004017	Aba jeedeaba bariinyeesu sihhiit aba heedeanya, ak geamwaschi aba eaweeda girgweaksiinda, aba gideaba giduurjeatta niny ea gissuwuurjeatti gil aba badaydeaba ng'eanyiini.
62004018	Aba jeeda bariinyeega manda muuwda, ak bariinyeega huumwa gaygageanda muuwda. Aba gideaba muuwda gwandeawa ghoorjooda, ak siida mideawa muuwda ea miih hidaat aba bariinyeega.
62004019	Aseasa geabwariinyi, aba gideaba goosheeda niny ghabwariinyeasa.
62004020	Siida iyayi, “Ghabwariinnyi Aseetta,” nea ghwasit oorjeeda ghaamwat, abeeda siisi gabang'uyya; aba gideaba siida mwabwariinya oorjeeda ghaamwat nidaa, moammu ghabwariiy Aseetta miighwadaah.
62004021	Ak digheanji gagooneasa niny gideaba siida bwariiy Aseetta, dabwariinya eara oorjeeda ghaamwat.
62005001	Siida wassean mwas gideaba Yeesu niny Gristo gil siisi jeepta Aseetta, siida wassean bwariiy ghwaan ea ghaamwat ghabwariiy jeepta.
62005002	Aba seareani geanalli gideaba geabwariinyi diibiga Aseetta, isubwariinyi Aseetta nea geang'ng'waanyi digheannyeekkaschi.
62005003	Aba gideaba niih bariinyeega Aseetta, nea gideaba geesissi mureeda digheannyeakkaaschi. Nea digheannyeakkaaschi ea miidurumani.
62005004	Aba gideaba gissijiila Aseetta iissa ghwajoar ng'eanyiida; nea niih ea jooriischchooda joar ng'eanyiida gil, nea masaweagaasa.
62005005	Anneeda dea joar ng'eanyiida geaghus iimii dea was gideaba Yeesu Balleanda Aseetta?
62005006	Niih deaghayi wuna beega gil ea foojeanda, Yeesu Gristo, ak ea meakghusa beega akghwahit ghoana beega ea foojeanda.
62005007	Ak Gurorooda ea deamuuwwu gil, aba gideaba Gurorooda huumeanda gil.
62005008	Gwanda mushoodi samwagu, Gurorooda gil, ea beega ea foojeanda; assuuh assamwaguun ghamwas geat.
62005009	Iisumwaschi muuwwuunoona buuneeda, abeeda muuwwuunoona Aseetta aahaw muuchchi; aba gideaba niih muuwwuunoona Aseetta gil gideaba nimuwwu iitta Balleandaannyi.
62005010	Siida mwas Balleanda Aseetta gwandeawa muuwwuunoadaannyi aba jeadaannyi. Nea deamwamwasa Aseetta ghwanung' gaba ng'uyya, aba gideaba mwamwasa muuwwuunoona Aseetta appadayda Balleandaannyi.
62005011	Ak nea niih ea muuwwuunooda gil, bea gideaba, Aseetta gagoaneasa eaweega manda mudeanooda, ak eaweesu gwanda jeeda Balleandaannyi.
62005012	Siida mideawa Balleanda gwandeawa eaweega; nea dea mandeawana Balleanda Aseetta ea mandeawana eaweega.
62005013	Geang'oorneegwa ng'asheesu agoogeeni mwas gheawunga Balleanda Aseettean, ak abeeda ghoanalli gideaba goondeawi eaweega manda mudeanooda.
62005014	Anniih ea gidaararji gil aba headaannyi, gideaba iisumuschi gil aba gidagassiida niny gayghwayiinyeasa.
62005015	Ak isinalli gideaba gayghwayiinyeasa aba giliwas sean sumwaashchi, geanalli gideaba gajeanyasa haleanjeetta sigasayiin.
62005016	Siida wassean idaa oorjeeda ghaamwat nea gwasin riing'eeda maba miyeeda, abeeda damwaasha ghawooda, ak gayghoadaw Aseetta eaweega appadahuukkeaba suuh sina riing'eega maba miyeedean. Gwanda riing'eeda was dea miyeeda; meayeeni gayghamwaash Aseetta appadaydeaba niih.
62005017	Gidawassean mwadoabiiwa riing'eeda gil, ak gwanda riing'eeda mawosa dea miyeeda.
62005018	Geanalli gideaba giliwas Balleanda Aseetta maygwasin riing'eeda, ak Balleanda Aseetta gaygafurgeaw, ak eara diitta muyiin ea mayghwasat.
62005019	Aseasa geanalli gideaba geebeayi Aseetta, ak ng'eanyiissean goombal diitta muyiin.
62005020	Ak aseasa geanalli gideaba Balleanda Aseetta goolla ghwahidu, ak gagoaneasa fughareeda eanala ninnyeeda was huumwa; ak aseasa geendi jeadaannyi ninnyeeda was huumwa, aba jeeda Balleandaannyi was Yeesu Gristo. Niih dea was Aseetta huumwa gil, ea eaweega manda mudeanooda.
62005021	Diibiga manang'i, afrageat aba duguuga sinung' ghoaw aseechcheekka.
63001001	Gweargweeda, ea gheamatta siloat sea diibigaaschi, abwariinyi aba huumwa, ea meaghusaan aniini eara fuga sean nal huumeanda,
63001002	appadaydeaba huumeanji mida jeedeanyean, gaygoobiida jeedeanya damanda manda mudeanooda:
63001003	Dagheerjeandumeeda, ea baydeada, ea hoyyooh gajeendeawana, nea gaygwaleabu heeda Aseetta was Bwaabwa ea heeda Yeesu Gristoyda was Balleanda Ghweanda, aba huumeanda ea bariinyeega.
63001004	Geahoosannyi muuchchi iyadaayi diibigaagu mwaatkwa nea ghwaat naweeda huumeanda gawuurji gidaghayi goondaneasa Ghweanda.
63001005	Ak ghamneawa, geamuscheey gheamatta, miih gideaba geang'oorneey digheanda eesh gil, digheanji deaghayi sibean endeawana ammwadiin gil, bea gideaba ebariinnya geadi.
63001006	Ak bariinyeega ea nihi, gideaba eweaya nea geayaachchi geeshta digheannyeekkaaschi; ak niih ea digheanda, gawuurji gidaghayi oayiing'di ammwadi gideaba oppiidana jeeda bariinyeega.
63001007	Aba gideaba nirinna badayda ng'eanyiida fuga saang'a bea ng'uyyeega, gea mwamwasa gideaba Yeesu Gristo ghwahittayda siida; anni ea diitta bea ng'uyyeegeani, ak ea dea mwamwasa Gristo gil.
63001008	Ang'ulla sasanuukkeagwa, adoohutteawayi geanoosinnyi, ak ghoanyaschi gimearda hidaat.
63001009	Siida wassean weah mwadi nea moang'ng'waanya ginealshooda Gristo mandeawana Aseetta; dea abiida jeeda ginealshooda gwandeawa sean Bwaabwa ea Balleanda.
63001010	Siida ihidu heedeang'wa nea meanna ginealshooni, abeeda ea adideapti aba gheang'u nea adiigeachcheewi;
63001011	aba gideaba siida ageachchi siisi gabareannyi gadiyoojigaaschi munyas.
63001012	Earagwasa geandeawi ng'asheega saang'a eagasayi dang'oorneey, ghang'wana ea mwang'waari aba galaamu ea gardaasajeanda, ghaararji gideaba gaydoan dadaanyi ak geabaloolleey nea geeng'ulayi geat, ak abeeda gamajeegiit hooseaneagaasa.
63001013	Gagoonyi seayooda diibiga huda geamadu siloat.
64001001	Gweargweeda, heeda Gaayooyda abwariinyi, eabiissi dabwariiy aba huumwa.
64001002	Siida abwariinyi, ghamwaashchi Aseetta gideaba ghwadoabiiw ng'asheegaagu sean ak guwosi majeek; ak ghaanalli gideaba guroroadaang'u eamajeek.
64001003	Ak geahoosannyi muuchchi iihidu fuga eaduupcheewi mwaatkwa ak gamuuwwu masaweagaagu bea huumwa aba jeeda eaweagaagu, ak ea huumwa gil giyaadi geeshta huumeanda.
64001004	Ea meandeawani hooseaneega haw ng'al niih, gideaba ghayiinyi gideaba diibigeasu ghwaat geeshta huumeanda.
64001005	Siida abwariinyi, niih gisni ng'asheanda doabiiw gideaba gisissi oorjookkiyeang'wa gadiyeeda, raanya gea was rabasta,
64001006	was fuga muuwwu bariinyeagaagu aba madeeda ganiisa. Gajadoabiiwa iinung' gaweay bareannyeekka haguuw gadiyeeda Aseetta.
64001007	Aba gideaba saawa gaweay appadaydaannyi ak ea moang'ng'waanya gil aba heeda fuga emoojiga.
64001008	Asi gammiiseasa gideaba eadeapta fuga uurji suuh, ak geawoschi fukkadiyeeda bea huumwa.
64001009	Gwanda ng'asheega neang'oorsi fuga Ganiisa; nea Diotrefesta, bwariiy gawa mwadiin mwamwasa gheambalmeedeanyu.
64001010	Asi iyaawunnyi, gaydeadu iitta gissin, aba gideaba iissa goojuur nea gwarukuna badaydeanyu ng'asheega munyas. Ea mabeachchi suuh, ghaheawa niny ghwadeapta fuga eaduupcheewi, ak ghoaghuum eara fukka gasa ghwadeapta saawaan ak gooruutteawa jeeda ganiisa.
64001011	Fugabwariinyi, adoogali sinooda ng'asheega munyas, anala geaw alooheeda. Siida sina alooheeda siisi gaba Aseetta; ak dea sina ng'asheega munyas ea miih ghwadaah Aseetta.
64001012	Demetrio nimuuwwu fuga saang'a ng'asheega badaydaannyi, ak eara huumeanda gamuuwwu; ak earaniini geamuuwwu, ak ginali gideaba muuwwuunoodeanyu huumwa gil.
64001013	Gwachchi geandeawi ng'asheega saang'a jea dang'oorneey, ak ea meagassi dang'waar aba galaamu ea wiino;
64001014	ak ghaararji gideaba gaydabay dadaanyi, ak abeeda gajeebaloola nea geeng'ulayi geat.
64001015	Beaha hoyyooh. Ghoaghannyi fuga siroroochcheewi. Aghada fuga siroroochcheewi, ea giliwas siih bea saawa.
65001001	Yuuda, soomjeanda Yeesu Gristo was oorjeeda geennyea Yakkobo, Heeda fuga suguursa, abwariinyi aba jeeda Aseetta was Bwaabwa ak geettiiwsa Yeesu Gristo:
65001002	Gagasa elakkuneegwa baydeayda, ea hoyyooh, nea gegooneegwa bariinyeega.
65001003	Fuga abwariinyi, geagasayi muuchchi dang'oorneegwa iitta lealeanoodeanya bea geallaan, ak ghadaayi ghwahit gideaba geang'oorneegwa nea geamuscheegwa ak geeng'allealleesi masaweega ghayi sugu nibwagi ak ea majeebiikta siittaw fuga ghaydidi.
65001004	Aba gideaba gheatta ninyas fuga mwaatkwa gaseadayyi aba makcheameeda ghang'eada garayi ak geegwalu aba girgweaksiinda, fuga maba aseetta hutteawi dagheerjeandumeeda Aseetteanya ak ghoabuutta jeeda hiseadayeandumeeda nea ghwashaang' Siideanya haw assakkalealla was Ng'uttamiida, Yeesu Gristo.
65001005	Asi ghamneawa geagaasayi deapkeaneegwa, earappeadi siirukuneegwa muuchchi nibwagi ak ea maygudeebiikta, gideaba dea ghayi lealna buuneeda jeeda ng'eanyiida Misri, imuchchu ghwalas uhuudeaba fukka mwamwasaan.
65001006	Nea malaykajeega mang'ulla muuchchi hoorgajeega nyaawa ak ghang'amwa heeda eajusu abiitta ea nirattiisa niny jeeda munyaloalajeega maygammuudean aba jeeda misaneeda ea ghwahitta eaweetta haw bea girgweaksiindean;
65001007	gawuurji Sodooma ea Gomoora ea mujiinajeega neekkeewa, fukka abeeda gwasna ng'asheega munyas gawuurji gidaghayi sin fukka nea geayaat geeshta ng'asheega saseeda nea geegala ak ghwanyas girgweaksiinda beasta manda muudeanooda.
65001008	Ak eara fiisu aba jeeda girgweatka nyaawa ghang'uda saseenuuka nyaawa ririnyeanda, ak ghaheawa gheambalmeeda ak geeng'ng'eawi haleanjeeda gheambiideadi.
65001009	Nea Mikkaeleeda was malaykajeanda haw, gang'alealii sea meang'nyeandeenda, nea gwasheang'nyeesa saseeda Muusa, miih gabadaksa rukunooda ging'weakka appadayda girgweageeda mida badaydaannyi, geaghus gideaba gwayeeshsha, “Gagasa goowoowseey Ng'uttamiida.”
65001010	Nea fiisu goong'eawi haleanjeeda mwanala, nea aba haleanjeetta nal amwadiin iissa gwasin gawuurji diyeanga manda fughareenga, gajealas uhuuda.
65001011	Dashageeda saawa! Aba gideaba ghwaat geeshta naweeda Gaini, ak ghwanung'waada geat ghwanyas ng'asheega munyas bea Balaamu, ak goosha aba gidaghayi heawatta Goora.
65001012	Suuh geeyeatta ghuussi aba ghweelmajeegeagwa, aba damanda leeshoodeang'wa iyoabwachchi geat, nea iissa goong'ulayi geat; shamooghuutka manda beega, nea iissa ghwaat jeammeeda; geediga manda haghweega doomeelda shing'da, nimeewa deabiyyeenya, ak gealoatta;
65001013	laweajajeega hees bea basooda, jakkiisa humng'eeda furghooda aba baspaseega nyaawa; miinga neayi nea heeda hiing'aada gwanda misaneeda haw sittiiw ea ghwahitta damanda manda muudeanooda.
65001014	Appadaydeaba suuh Enokki aba seaygeedeaba ispwa ng'eada Adamu gayghwaramoaran, nea gwayi, “Ng'ulla, Ng'uttamiida ghwaan nea goodeana malaykajeagaaschi meammu eyiida, gwanuuseada aba girgweaksiinda,
65001015	ak goorgweaksa buuneessean, ak ghoadaw gidinyeanda buuneessean meawalla Aseetta, aba searoojiga nyaawa sean maba Aseetta ghayi nisin aba gitta magassiida Aseettean, ea aba haleanjeeda ng'weani rukku siida ring'eeda meawalla Aseetta appadaydaannyi”.
65001016	Fiisu inyeessa ghoaniikgh, fuga mideawa sichcheeda, inyeessa ghwaat geeshta ng'asheega nyaawa gasa, fuga hees ghuussi gwara geat, reengani buuneeda ak ghwanyas gheatta gidagasa.
65001017	Asi agooga fugeasu abwariinyi, oapkaada, ng'asheega ghayi bay gwargu giijasoodiga Ng'uttamiideanya was Yeesu Gristo;
65001018	nea gwayeeshshiineegwa, “Eaweeda huydean gaygwanda fuga inyeessa jea gwajuuga buuneeda, nea ghwaat geeshta gassooda ng'asheega nyaawa meawwalleawana Aseetta”.
65001019	Suuh fuga inyeessa ghwanung' ghwaan dardeayda gil, fuga ng'eanyiida, mandeawana Gurorooda.
65001020	Nea agooga, fuga abwariinyi, amajeegiitta appadayda masaweegeagwa ghaydidi muuchchi; nea ghoamwaashchi Aseetta aba Gurorooda Ghaydit;
65001021	afrageat aba jeeda bariinyeega Aseetta; nea ghoammughu baydeayda Ng'uttamiideanya was Yeesu Gristo, ea ghwahitta eaweega manda muudeanooda.
65001022	Anung' ghamwas mwaatkwa, gea mideawa machmajeega;
65001023	alealni mwaatkwa, nea ghoassealdaawi jeeda beasta, nea mwaatkwa goobayyiidi aba muuwda, nea ghoasichchi eara hang'da sung'uda ririnyeanda saseeda.
65001024	Asi ghamneawa aba heeda ninnyeeda ammu ghwanung' eamooppeadani ak ghwaadeagwa nea meeyeatteweegwa ghuussi aba madeeda gigheambiittaannyi aba hooseaneega,
65001025	heeda Aseetta bwageaw, lealnoochcheandeanya aba naweeda Yeesu Gristoyda was Ng'uttamiideanya, daba gigheambiitta niny, ea hawunda, ea sugoochcheandumeeda, ea gheambalmeeda, dea ghayi ng'eada garayi, ea ghoaw ghamneawa, ea ghoaw damanda manda muudeanooda. Amin.
66001001	Niih giidaheachta Yeesu Gristo gil, ghayi adaw Aseetta niny gohiimsa soomjoagaaschi ng'asheega jea gabay ghwahidu; ak ghwanung' eanal aba gijeakteayda malaykajeandaannyi gaweesa soomjeandaannyi was Yohaana,
66001002	amaduw gamuuwwu Yohaana iitta ng'asheanda Aseetta ea muwwunooda iitta Yeesu Gristo, ea iitta haleanjeessean ghayi daah.
66001003	Ghang'wana siida assoamwa aba ghuutta haw ng'asheega was ramoorangeasu, ak ghang'wana fukka iiyiin, ea dea ang'ng'waay ng'asheega sung'oorsa jeedean; aba gideaba damanda nineekkiit.
66001004	Yohaana heeda ganiisajeega assispwa mida Asiya: Gagasa anyasa dagheerjeandumeeda ea hoyyooyda leabu heeda dea mida ea dea bean gwanda dea jea ghwahidu, leabu heeda guroruunat ispwa mida madeeda hoorgeadaannyi bea sugoochcheandumeeda,
66001005	biissa gwaleabu heeda Yeesu Gristoyda was muushoochcheanda doabiiwaat, was duweachcheeda fuga nimeewa, ak goombal sugoodiga mida ng'eanyiida. Heedeaba ninnyeeda bwariinyeasa ak gottineasa ehelleewana ring'eegaasa aba foojeandaannyi
66001006	ak gagoaneasa sugoochcheandumeeda, ak geahuuyi ashoohoodiga aba heeda Aseettannyi ea Ghweanda, giigheambiitta daannyi ea sugoochcheandumeeda ea ghoaw damanda manda mudeanooda. Amin.
66001007	Ng'ulla, ghwaan nea godeana shamooghuutka, ak gayghwadaah niny giliwas gheang'da, ea giliwas siih ghayi ng'ut niny; ea emoojiga sean bea ng'eanyiida gaygaguuttu heareagaaschi. Asaha. Amin.
66001008	“Aniini geawoschi Alfa ea Omeega,” dea madeeda ea dea huuydean, aba ginnyaah Ng'uttamiida was Aseetta, dea mida ea dea bean gwanda ea dea jea ghwahidu, was Aseetta mideawa uurda.
66001009	Aniini geawoschi Yohaana, oorjeeda giyeang'wa deaghayi oppareannyeewi sawanadeeda ea sugoochcheandumeeda ea milikghteayda nea ghoahhangng'waanyi, nea gwanda ng'eanyiida neaweesa beega suguura Batmo appadayda ng'asheanda Aseetta ea muwuunooda ng'asheega Yeesu.
66001010	Muchchu geandi jeeda Gurorooda eaweeda Ng'uttamiida, hean ghayiinyi nyeashta haw appadaydeanya, nyaashta giguuleanda nea gwayi,
66001011	“Ng'oorsiina haleanjeeda idaahi jeeda gittaabu ak giyeassi ganiisajeega assispwa, dea Efeeso ea Smirna ea Bergamo ea Diyattira, ea Sardi ea Filadelfiya ea Laodekkiya.”
66001012	Hean ghayamnyi geaw dadaah nyeashttida abaloolaniin, hean ghaadaayi gheaboonyan ispwa meang'meang'i mida deageaw,
66001013	ak ghaadaayi aba dang'adigeaba hoorgajeegiga siida uurji balleanda siida, nea nishshuup hang'da gulng'eanyi, ak ea nirassa daghattaannyi innyeashta sisna lagheanga meang'meang'i;
66001014	uhuudaannyi ea budeagaaschi ea eashish ea ghawaar gea gisilleanda eesh, ea eashish ea ghawaar gapkeanda; nea gheanyangaaschi ghawaar ng'ushapta beasta,
66001015	ak geeshangaaschi gawuurji gharinnyeanda mur sisiy muuchchi ea gawuurji gilisihhuuna duwayda beasta, nea fuydaannyi ghwanyaashta dea beega saang'a;
66001016	ak ghoang'ng'waanya miin ispwa aba geattindaannyi bea dugwa, ak gwarinna ghuuttaannyi bwangeeda shidaat meadajeega sean, ak gheamamdaannyi gawuurji aseetta dagu muuchchi.
66001017	Iiduw nea ghaadaayi niny, geabeedeasi geshangaaschi ea dawuurji siida nimi. Hean ghwayiin geattidaannyi bea dugwa uhuudeanyu nea gwayi, “Adibeali, Aniini geawoschi dea madeeda ea dea huydean ea dea majeek;
66001018	ghayi ghameayi, ak ging'ulayi geawoschi majeek; ghayi ghaameayi, asi ng'ulla geawoschi majeek damanda manda mudeanooda, ak geandeawi gissiittinna gidaghuutta Miyeeda ea Gheeda maloonghajeega.
66001019	Asi ng'waara haleanjeeni idaahiin, ea gea ghamneawa mida, ea gea iiduw jea gabassa iing'atta suuh.
66001020	Makcheameedeaba miingiga as ispwa ideaksi geattindeanyu bea dugean, ea hoorgajeekka as ispwa meang'meang'iin, miingiga as ispwaan, malaykajeega ganisajeekka as ispwaani ak eara hoorgajeekka as ispwa meang'meang'iin ea ganiisajeekka assispwaan gil.
66002001	“Heeda malaykajeanda ganiiseeda Efeeso ng'waara, ‘Ng'asheega ninyeeda mideawa miinga assispwa aba geattindaannyi bea dugwa nea gwaneayeewa dageascheeda hoorgaji ispwa bea gheaboonyanga meeng'meeng'i.
66002002	Aniini ghaanalli gadiyoojigaagu, ea sawanadeadaang'u ea milikghteaydaang'u nea giihang'waanyi, ea gidamiimmuustani milikghta fuga munyas iissa gilinyooh ghanyi sima fukka guura geat giijasoodiga nea mawosean, ak gidaahi gideaba gaba ng'uyya;
66002003	ak ghaanalli gihang'ooydaang'u nea gimilikghti nea gidiing'di gheawungeasu, ak ghanyea miih bura.
66002004	Ak geandeawi ng'ashaan appadaydaang'u, bea gideaba ninung'wi heeda bariinyeegaagu bea mwadi.
66002005	Asi apkaada gidabwaanyi, ak giduukkuuni ak gibiiksi gadiyoojiga ghayi isni bea madeeda. Ak imisni, gaydahidu headaang'u, ak gaydageanda hoorgeeda gheaboonyaneedaang'u aba heeda mida, ea eaghus duukkuunana.
66002006	Ak gindeawi ng'asheanji gideaba gisti gadiyoojiga fuga Nikkolayi, ak eara aniini ghaasichchi.
66002007	Gilinyooh googar iitta, dayiinya ng'asheanji rukusa Gurorooda ganiisajeegean. Nea dea jooriischi gaydanung' ghwaak haghweega geetta eaweega, mida jeeda madamnyeanda mwanang' bea Aseettean.'"
66002008	“Heeda malaykajeanda ganiiseeda Smirna ng'waara, ‘Ng'asheega madeeda ea dea huydean, was dea ghayi meah ak gabiikta gamajeegiit.
66002009	Ghaanalli sawanadeadaang'u ea barbarandaang'u, (ak guwosi meanang'oochcheanda), ak ghaanalli eara ging'weakeaba fiisu eena geewochi fuga Yahuudi nea mawosean, nea saawa ea ghooriida sinnealshachcheewa bea Shattaani.
66002010	Asi adiiwali ng'asheega jea nyasa was sawanadeeda. Ng'ulla, meang'nyeandeenda niriikghta gwahisa buuneeda mwaatkwa mida jeedeang'wa ghealooniga, ak abeeda gesimsimeegwa, ak aba jeemba askweajooji damanamughuush gajanyasa sawanadeeda. Wosa doabiiwaat ea hitta miyeeda, ak gaydagoonnyi shiipka mideawa eaweega.'"
66002011	“Siida agar iitta, dayiinya ng'asheanji rukusa Gurorooda ganiisajeegean. Nea dea jooriischi ea mayghwanyas sawanadeeda miyeedeaba iyyeenya.”
66002012	“Heeda malaykajeanda ganiiseeda Bergamo ng'waara: ‘Suu ng'asheega dea mideawa bwaangeeda ng'aniip meadajeega duwaawi.’
66002013	“Ghaanalli heediibiitti, heeda mida hoorgeeda gheambalmeeda Shattaani gil; ak ang'iing'i ea ning'waanyi muuchchi gheawungeasu, ak ea miih heawana masaweegeasu eara damandida bea Antiippa was muushoocheandeanyuun, was siideanyu doabiiwaat, sinuuksa bugusteang'wa, was heeda abiitta Shattaaniin.
66002014	Ak geandeawi ng'asheesu ng'ay appadaydaang'u: gideaba gindeawi fiisu ng'ay aba hoowa aat geeshta ginealshooda Balaamu, niny ghayi ghoanaal Balakki ak gwaruusa balloojiga Israeeli ak ghwanung' ghwaak hamichchoojiga siyaat lukghumajeega siittaw haleanjeeda mawosa Aseetta ea biissa mealuleega.
66002015	Ak eara ang'iing'i gindeawi fuga aat geeshta ginealshooda fuga Nikkoolayi.
66002016	Asi duukkuunana. Nea iimiduukkuunani, gaydahidu headaang'u nea ghalamwajaannyi ak gaydang'uchchi saawa aba bwaangeeda leabu ghuutteanyu.
66002017	“Gilinyooh googar iitta, dayiinya ng'asheanji rukusa Gurorooda ganiisajeegean. Nea siida jooriischi gaydaadaw hamitta suguura maana ghayi sifuy ak gaydaadaw lagheaneedeesh, ak badaydeaba lagheanean geeng'oorsa gheawunga eashish, mwanala siih geaghus siitta ang'ng'waayiin.”
66002018	“Heeda malaykajeanda ganiiseeda Diyattira ng'waara: ‘Ng'asheega Balleanda Aseetta, bea gheanyanga oar ng'ushapta beasta, ak geeshangaaschi gawuurji lagheaneeda mur sisiy muuchchi.’
66002019	Ghaanalli gadiyoojigaagu, ea bariinyeegaagu ea masaweegaagu ea gidigadiyeatti ea milikghteaydaang'u nea giihang'waanyi, ak gichcha gadiyoojigaagu huydean ghangal gea ghayi bea madeeda.
66002020	Ak geandeawi ng'ashaan appadaydaang'u, bea gideaba ang'iing'i gimilikghti gatmoodida suguura Yesebeeliin, guura geaw sibaneeda ak ghoareatta soomjoogeasu ak ghoanaal mealuuleega nea ghwaak haleanjeeda siyaat lukghumajeega siittaw gidamawosa Aseettean.
66002021	Ak ea naadawji gheatta gwaduukkuuna, ak ghaheawa duukkuunooda mealuuleegaaschi.
66002022	Ng'ulla, gaydayiin gatmoodida muunda aba miyeanda, nea fukka jea gamealuul sea ninyiin gaydadaw sawanadeeda haw, ea eaghus gwaduukkuuna ng'asheega sina;
66002023	ak gaydabwar diibigaaschi gameewa. Ak gayghwanal ganiisajeega sean gideaba aniini geawoschi siida sikkiideawa fughareenga ea guroruunatka, ak gaba siisi adawji aba jeedeang'wa gitteaschi sea gadiyoojigeagwa.”
66002024	“Nea fuga mida jeedeang'wa aba ng'eanyiida Diyattira, was fuga moang'ng'waanya ginealshooniin, fuga mwanala gidaguura buuneeda mwaatkwa haleanjeeda sheagi jiih bea Shattaani, aba heedeang'wa gaydayi, mwaydayiin badahuukkeagwa sareenda nuut;
66002025	ghusa ging'ng'ooyda gidindeawi, ea dahidu.
66002026	Nea siida jooriischi ak ghoang'ng'waay gadiyoojigeasu ea ghwahitta huydeanda, gaydanung' goombal fuga emoojiga,
66002027	ak gayghoohaaghwiida saawa bileangida gharinnyeanda, gawuurji gidiissa ghwanyarda haleanjeeda sisna sigeeda ak ghoaw banajanga, gwasnu earaniini naanyaschi uurda leabu heeda Bwaabwa;
66002028	ak gaydaadaw ming'weandida bea muchchuunoodean.
66002029	Gilinyooh googar iitta, dayiinya ng'asheanji rukusa Gurorooda ganiisajeegean.”
66003001	“Heeda malaykajeanda ganiiseeda Sardi ng'waara: ‘Suuh ng'asheega ninyeeda mideawa guroruunat ispwa bea Aseetta ea miinga assispwaan gil.’ ‘Ghaanalli gadiyoojigaagu; gideaba gindeawi gheawunga majeeknatta, nea nimeawi.
66003002	Ang'wearni, ak gimajeegi ng'asheega shoada jea gweadu miyeeda, aba gideaba miih dadeaksa gadiyoojigaagu alooheeda aba madeeda Aseetteanyu.
66003003	Asi apkaada gidaghayi inyasi ea gidaghayi iyiinyi; asi ang'ng'waanya gidida, ak giduukkuuni. Ak iming'wearni gaydahittaayda mareanghweanda, ak ea mwaynala damanda jea dahinna headaang'u.
66003004	Ak gindeawi gheawung'su ng'ay aba ng'eanyiida Sardi, fuga miighang'uda hang'weakka nyaawa ririnyeanda; ak gaydeadeayddooschi saawa nea sishshuubeasa hang'weakka eeshish, aba gideaba gammiisa.’
66003005	“Nea siida jooriischi gajeekwealsa hang'weakka eeshish, ak ea maydeabuus ghawungaaschi aba jeeda gittaabwajeanda eaweega; ak gaydamwas gheawungaaschi aba madeeda Bwaabwa, ea madeeda malaykajeagaaschi.
66003006	Gilinyooh googar iitta, dayiinya ng'asheanji rukusa Gurorooda ganiisajeegean.”
66003007	“Heeda malaykajeanda ganiiseeda Filadeelfiya ng'waara: ‘Suuh ng'asheega siida ghaydit gil assakkalealla, bea huumwa, mideawa gissiittinna gidaghuutta sugoochcheandumeeda Dawdi, siida amattin ea manda siida ammu ghwarat, siida amarat ea manda siida jea goottin.’
66003008	“Aniini ghaanalli gadiyoojigaagu. Ng'ulla, aniini naayiinnyi madeadaang'u gidaghuutta jaadaat, moammu siih ghwarat; aniini ghaanalli gideaba gindeawi uuri mwanang', ea gideaba ging'ng'waannyi ng'asheandeanyu ak ea miih shaang'a gheawungeasu.
66003009	Ng'ulla, gaydanung' ghoaw fukka was gheeda sinnealshachcheewa bea Shattaani eena geawoschi Yahuudi nea mawosa ak gwanaba ng'uyyeegean, ng'ulla, gaydanung' ghapka ak gwatkuy aba madeeda geeshangaagu, ak ghwanal gideaba ghaabwariinyeay.
66003010	Aba gideaba ning'ng'waannyi ng'asheandeanyu bea milikghteayda nea gihang'waanyi, ak aniini gaydafurnyi, nea giritti aba damanda simsimda jea gwahissa ng'eanyiisean, ak gwasimsim fuga mida badayda ng'eanyiida.
66003011	Gaydahidu nea ghaalamwajaannyi; ang'ng'waanya muuchchi gidindeawi, ak ea mooreannyi siih shiipkaagu.
66003012	“Siida jooriischi gaydanung' ghoaw daraneeda aba jeeda gheeda sibatta Aseetteanyu; ak ea mayghanyi gwaritteawa jeeni, ak gaydang'oorsa badaydaannyi gheawunga Aseetteanyu, ea gheawunga mujineeda Aseetteanyu, nea Yerusaleemooda eeshi, rarang'aana humng'eeda heeda Aseetteanyu, ea gheawungeasu giikka eashishiin.
66003013	Gilinyooh googar iitta, ea dayiinya ng'asheesu rukusa Gurorooda ganiisajeegean.”
66003014	“Heeda malaykajeanda ganiseeda Laodekkiya ng'waara: ‘Ng'asheega siida was Amin, was siida doabiiwaat was mushoochcheanda huumwa, was ging'eetta haleanjeessean sin Aseetta.’
66003015	“Aniini ghaanalli gadiyoojigaagu: gideaba muwosi garbabu nea muwosi gharaat. Ghang'wana guwosi garbabu ghana wosa gharaat!
66003016	Asi, aba gideaba guwosi shang'shang', nea muwosi garbabu ghana wosa gharaat, gaydang'udaneey ak giritteawi ghuutteanyu.
66003017	Aba gideaba giyeeni aniini geawoschi meanang'oochcheanda ak ea neabaruurji, ak ea meagassi gil; ak ang'iing'i ea minali gideaba mindeawani uurda, nea guwosi bwarbwar, ak giwosi ng'oaw, nea guwosi dawiish.
66003018	Ak gaydayeeshshiineey, shaaha aba heedeanyu lagheanga meeng'meeng'i siihuuna beasta, ak abeeda gaywosa meanang'oochcheanda, nea giikwealli hang'weakka eashish, ak ea meadaaha baspaseega dawiishnattaang'u, ak gaynyasa meajooda jea eashana gheanyangaagu ak abeeda gingweardi.
66003019	Fukkeanji abwariinyiin, inyeessa geawoowsi nea ghabwarji; asi milmiliida ak giduukkuuni.
66003020	Ng'ulla, ghaamiinaadi aba gidaghuut nea geagulgulli; siida jea ghwayiiny ghuutteanyu ak ghwajaat gidaghuut gaydoan headaannyi ak geambuuchcheewi, nea eara niny goombuuchcheewean.
66003021	“Siida jooriischi gaydanung' goopteada nea geendeayi aba uhuuda hoorgeedeanyu bea gheambalmeeda, gawuurji gideajooriischeatti ak geapteadi sea Bwaabwa aba uhuuda hoorgeedaannyi bea gheambalmeeda.
66003022	Gilinyooh googar iitta, dayiinya ng'asheanji rukusa Gurorooda ganiisajeegean.”
66004001	Iing'atta ng'asheesu ghang'weardi, ama deagheatta gwanda humng'eeda gidaghuutta jaadaat. Hean ghuutta gwachchi ayiinyi bea madeedean goobaloolan nea ghwanyaashta giguuleanda, nea gwayi, “Beenni hiji, ak gaydahiimneey gichchea ghwahidu iing'atta ng'asheesu.”
66004002	Deagheatta geandi jeeda Gurorooda, hean ghamiinaada hoorgeeda gheambalmeeda aba humng'eeda, nea goopteada siida aba uhuudeaba hoorgeetta bea gheambalmeedean!
66004003	Nea siida apteadawa uhuuda iisung'ula ghawaar lagheaneda mur ea dea dughwaang, nea hoorgeetta bea gheambalmeedean gwaneaweesa gidaghuweang'da sheagiitka ama sung'ula ea nyawiish.
66004004	Ak gwaneaweesa hoorgeedida bea gheambalmeedean hoorgaji diktam ea ang'wan bea gheambalmeeda, ak ghaadaayi gwearu diktam ea ang'wan, aba uhuudeaba hoorgajeegiga bea gheambalmeedean nea goobiitbiit, nea siikwealsa hang'weakka eashish, nea iheenga nyaawa gwanda shiipka lagheanga meeng'meeng'i.
66004005	Nea heeda hoorgeeda gheambalmeeda iissa gwarinna dadamandeeda, nea ghuusiga ea nyeashta gighweeendandeeda, nea madeeda hoorgeeda gheambalmeeda ghwayeat gheaboonyan ispwa bea beasta, nea guroruunat ispwa bea Aseetta;
66004006	nea madeeda hoorgeeda gheambalmeeda gawuurji gili mida basooda daliil oar giyooh, nea ghameameang'. Nea gwaneaweesa hoorgeeda gheambalmeeda, aba meadajeega sean bea hoorgeeda gheambalmeeda, gwanda diyean ang'wan majeekcheewi, hean ghwanyiit gheanyanga mwadi ea bwadaw:
66004007	diyeayda madeeda majeek gawuurji ng'adiida, nea diyeaydeaba iyyeenya majeek gawuurji heeyda, diyeaydeaba samwagu majeek gwandeawa gheamamda uurji dea siida, nea diyeaydeaba ang'wan majeek gawuurji rabearda ng'eatta.
66004008	Nea diyeanga assang'wan majeekcheewiin, gaba niih bea meang'i lah, hean ghoang'wearu gang'ula meadajeega ea jih, nea askweari ea eawa ghanyea miih ghwanung'waada sarmeeda, “Dea Ghaydit, dea ghaydit, dea ghaydit, Ng'uttamiida was Aseetta Haw uuri, niny dea mida ea dea bean gwanda ea dea jea ghwahidu.”
66004009	Ak ghoadaw diyeanga majeekcheewiin giigheambiitta ea mureeda ea badiischooda ninyeeda apteada aba uhuuda hoorgeeda gheambalmeeda maygoosha, damanda manda muudeanooda,
66004010	inyeessa gwearsu was diktam ea ang'waniin goobeedeaysa madeeda siitta apteada aba uhuudeaba hoorgeetta bea gheambalmeedean ak ghaghadoawan ninnyeeda majeek eaghoaw damanda manda muudeanooda; nea gwajaksa shiipka nyaawa madeeda hoorgeetta bea gheambalmeedean, nea gwasarman,
66004011	“Ng'uttamiideanya was Aseetta gammiiseey ang'iing'i gigheambiitta ea mureeda ea uurda, aba gideaba ghayi gisni haleanjeessean, nea aba gidigassiidi gisni ak goobiida.”
66005001	Hean geadeaksi geattinda dugwa bea siitta apteada aba uhuuda hoorgeeda gheambalmeedean gittaabooda sung'waar jeeda ea badayda, nea siirroor aba giirooran ispwa;
66005002	ghaadaayi malayakkajeanda mideawa uurda nea gwarukkwiida ng'asheega aba ghuutta haw, nea gwayi, “Gammiisa ng'eaha gideaba gaygoottin gittaabu ak gwanyarjeaweeda giiroorangaaschi?”
66005003	Ak ea manda siida aba humng'eeda ghana ng'eanyiida ghana uutta ng'eanyiida ammu goottin gittaabu ghana goong'weersa jeeda,
66005004	hean geayyeawdi muuchchi aba gideaba meadaaha siida miisa giittindeaba gittaaaboani, ghana gong'weersa jeeda.
66005005	Ak gwayeeshshean siyagi aba jeedeaba gweargiga, “Adiyyeawdi; daaha, ng'adiida emeeda Yuuda, was Hawunyeanda Dawdi, niny nijooriischi, ak gaygoottin gittaabu, ea giiroorangaaschi as ispwa.”
66005006	Hean ghaadaayi aba dageascheeda hoorgeetta bea gheambalmeedean ea diyeangiga majeekcheewi assang'waniin ea bugusteaba gweargiga, ghamiinaada Dayeenda Gisilleanda, nea gawuurji gili silach gheatta, nea gaba gujaw ispwa ea gheanyan ispwa, nea Guroruunat ispwa bea Aseetta gil sichcheakta gaweay ng'eanyiissean;
66005007	hean gawa ak gageanda gittaabu aba geattinda dugwa bea siitta apteada aba uhuuda hoorgeeda gheambalmeedean.
66005008	Hean nea gageanu gittaabu ghoabeada diyeangiga assang'wan majeekcheewiin sea gweargiga attiktam ea ang'waniin aba madeeda Dayeenda Gisilleanda, ak gaba niih ang'ng'waay gidondooriida, ea gweeriida sisna lagheanga meeng'meeng'i nea ghwannyiit hideeda ng'andit, was mooshta Aseetta bea fuga ghaydidi;
66005009	hean gwasarman sarmeedeesh, nea gwayi, “Gammiiseey ang'iing'i geannooda gittaabu ak giittin giiroorangaaschi, aba gideaba ghayi gealach ghaattaang'u nea aba foojandaang'u giidaydi leadeeda buuneeda aba heeda Aseetta aba giliwas eamwa ea iitta ea buuneeda ea ng'eanyiida,
66005010	ak ginung' ghwanyas sugoochcheandumeeda ea ashoohoodiga aba heeda Aseetteanya, nea saawa gaygoombal ng'eanyiida.”
66005011	Deagheatta ghang'weardi, ak ghayiinyi aba murdeeda hoorgeeda gheambalmeeda ea dea diyeangiga majeekchewiin ea dea gweargwa ghuusiga malaykajeega saang'a meammu eyiida,
66005012	nea geeyi aba ghuutta haw, “Gammiisa Dayeenda Gisilleanda ghayi silach gheatta, ghwanyas uurda ea meanang'oochcheandumeeda ea weaghumeeda ea hawunda ea mureeda ea gigheambiitta ea ghawooda!”
66005013	Ak gilinyooh gwanda humng'eeda ea badayda ng'eanyiida ea uutta ng'eanyiida ea jeeda basooda, ea haleanjeessean mida jeadaannyi, gwayi, “Ghawooda ea mureeda ea gigheambiitta ea giimuusta gwandeawa ninyeeda apteada aba uhuuda hoorgeeda gheambalmeeda ea Dayeenda Gisilleanda ea ghoaw damanda manda muudeanooda!”
66005014	Ak gwayi diyeangiga assang'wan majeekcheewiin, “Amin!” ak gobeedeayi gweargwa ak ghaghadoawan.
66006001	Ng'atta ghaadaayi aba hoowa Dayeenda Gisilleanda nea goottin giirooraneanagi aba jeedeaba gikka as ispwaan, ak ghaayiinyi aba jeedeaba diyeangiga assang'wan majeekcheewiin nea gwayi, aba nyeashta haw uurji gighweendandeeda, “Beenni!”
66006002	Hean ghadaayi, asi ng'ulla faraseedeesh, nea gwanda badaydaannyi siida mideawa ghuweang'da; hean geattaw shiipka, ak gwaritta ak gwajooriischi nea ghwajoar.
66006003	Iiduw nea goottin girooraneedeaba iyyeenya ghaayiinyi ghuutteaba diyeaydida bea iyyeenya majeegiin nea gwayi, “Beenni!”
66006004	Hean gwardu faraasajeanda nuut, nea areara muuchchi; nea siidida mida badaydean geenung'u gageanda weayda aba badayda ng'eanyiida, ak gwanuusa geat buuneeda; ak niny geattaw bwangeeda haw.
66006005	Iiduw nea goottin giirooraneedeaba samwagu, ghaayiinyi ghuutteaba diyeaydida bea samwaguun majeegiin nea gwayi, “Beenni!” Hean ghaadaayi, ak geang'ulayi faraasajeanda duw, nea siida mida badayda gwandeawa gidasigalla haleanjeeda aba geattindaannyi;
66006006	ghaayiinyi giduurji nyeashta aba bugusteaba diyeangiga majeekcheewi asang'waniin, nea gwayi, “Gweeriida nngano nea gogween iyyeenya sishaaha dinarajanjagi, ea gweeriida riighu bea nnganooyda suguura shayiiri sishaaha dinaari; ak ea adidattasi, nagheeda ea difaayi!”
66006007	Iiduw nea goottin giirooraneedeaba ang'wan, ghaayiinyi ghuutteaba diyeaydida majeek bea ang'waniin nea gwayi, “Beenni!”
66006008	Hean ghaadaayi, ak geang'ulayi, faraseeda mur, nea siida mida badayda ea Miyeeda gil, nea goodeayi Gheeda maloonghajeega; ak geattaw uurda appadayda ng'eanyiida hiji mwanang', ak gwanuus aba bwaanga ea geejeeda ea dauni ea diyeanga ng'weani bea ng'eanyiida.
66006009	Iiduw nea goottin giirooraneedeaba muut, hean ghaadaayi aba jeeda heeda wagiida guroruunatka fukghayi silajada gheatkweakka appadayda Ng'asheanda Aseetta, ak gamuuwwu ng'asheesu;
66006010	goojuur aba ghuuttahaw nea geeyi, “Ea Ng'uttamiida ambaliischi, ghaydit bea huumwa, gajeeyi bwak ea ghoaw eeju nea miyargweaksiina ak giwaldi foojeandeanya appadahuukka fuga mida badayda ng'eanyiida?”
66006011	Ak gaba niih siittaw hang'deesh geaw nea geeyeeshsha anyooh ghanyi afuufa ea gameaji gageawiit, ea gwadeayi monneeda bareanda nyaawa was soomjooga ea fuga duupchi jea enuusta gidaghayi sinuusta saawa.
66006012	Iiduw nea ghwajaat giirooraneedeaba lah, ghaadaayi, ak geang'ulayi sawooda haw bea ng'eanyiida; ak gwattuudu gheang'da Aseetta ea gawuurji hang'weakka sisna guniya, nea eara sheeda ghawaar foojeanda,
66006013	nea miinga humng'eeda gang'adeesa badayda ng'eanyiida gawuurji gidiissa gojiroonda shabongheechcheanda haghweagaaschi damanda gooroogeeda nea gooyuuk jeammeeda;
66006014	hean genung'u ghwaroat humng'eeda ea gawuurji gittaabooda sumughut, nea gilwas giija ea ng'eanyiida neaweesa beega gajeanung' ghang'amwa heeda mida.
66006015	Nea sugoodiga badayda ng'eanyiida ea fuga hees, ea shirikkaarajeega hees ea meanang'oodiga ea gea mideawa uurjeenga, ea gilwas siih, soomjeanda, ea dea abal geaw, hean gafuysageat jeesinga gwaleadinga ea dageascheeda lagheanga gijeega,
66006016	hean gaguursa gijeega ea lagheanga nea gwayeeshsha, “Oppeedeayseasa ak ghoafunyeasa aba madeedeaba gheanyangeaba siitta apteada aba uhuuda hoorgeeda gheambalmeedean, ea aba nyarasta Dayeenda gisilleanda;
66006017	aba gideaba eaweetta haw bea nyarasta nyaawa nihidu, ak ea ng'eaha gil jea ghoammu ghamiinaada aba madeeda?”
66007001	Iing'atta suuh ghaadaayi malaykaji ang'wan nea ghamiinaada aba murdajeega assang'wan bea ng'eanyiida, nea ghwadeal jeammeeda leabu murdajeega assang'wan bea ng'eanyiida, aba gideaba ea mwaghuunna jeammeeda appadayda ng'eanyiida, ghana aba jeeda basooda ghana ghaghuut geetta wassean.
66007002	Ghadaayi malaykajeanda nuut nea gwascheang'na heeda arearuuna aseetta, nea gwandeawa giirooraneeda Aseetta majeek, hean gaguurda aba ghuutta haw ak gaguursa malaykajeegiga assang'wan ghayi siittaw uurda jea gwasawana ng'eanyiida ea basoodean,
66007003	nea gwayeeshsha, “Adoosawannyi ng'eanyiida ghana basooda ghana geediga, ea eaghus ea siyiinnyi girooraneeda gheamanuunakka soomjooga Aseetteanya.”
66007004	Ghaayiinyi monneeda fuga sirroor, fiih sagalamnyooji bughala ea haradam ea ang'wan sirroor, aba giliwas eamwa aba jeeda balloojiga Israeeli,
66007005	gea emeeda Yuuda gerroor fiih sagalamnyooji damaniyyeenya, gea emeeda Ruuben sagalamnyooji damaniyyeenya, gea emeeda Gaadi sagalamnyooji damaniyyeenya,
66007006	gea emeeda Asheeri sagalamnyooji damaniyyeenya, gea emeeda Naftali sagalamnyooji damaniyyeenya, gea emeeda Manaase sagalamnyooji damaniyyeenya,
66007007	gea emeeda Simon sagalamnyooji damaniyyeenya, gea emeeda Laawi sagalamnyooji damaniyyeenya, gea emeeda Isakkaari sagalamnyooji damaniyyeenya,
66007008	gea emeeda Sabulooni sagalamnyooji damaniyyeenya, gea emeeda Yooseefu sagalamnyooji damaniyyeenya, gea emeeda Beenjamin sagalamnyooji damaniyyeenya sirroor.
66007009	Iing'atta ng'asheesu ghaang'weardi, ak ging'ulayi, ghaadaayi, emeeda saang'a manda siida ammu gwayiida, fuga leabu giliwas daroar ea emoojiga sean ea buuneeda ea iitta nea ghamiinaada aba madeedeaba hoorgeetta bea gheambalmeedean, ea madeeda Dayeenda Gisilleanda, nea gookkwa hang'weakka eashish, nea ghoang'ng'waay damealga milayga aba geattinga nyaawa,
66007010	nea goyeawda aba ghuutta haw nea geeyi, “Lealeanooda gaba Aseetteanya apteada aba uhuuda hoorgeeda gheambalmeeda, ea heeda Dayeenda Gisilleanda!”
66007011	Abeeda malaykajeega sean ghamiinaada aba murdajeega sean bea hoorgeetta bea gheambalmeedean ea dea gweargwa, ea deaba diyeangiga majeekcheewi asang'waniin, ak goobeedeayi ak ghabwada jeesinga ng'eanyi aba madeedeaba hoorgeetta bea gheambalmeedean ak ghaghadoawan Aseetta
66007012	nea gwayi, “Amin! Ghawooda ea gigheambiitta ea weaghuumeeda ea badiischooda ea mureeda ea uurda ea hawunda daba Aseetteanya ea ghoaw damanda manda muudeanooda! Amin.”
66007013	Hean gwayeeshshean gweargweenagi, “Fiisu akkeega, akkwa hang'weakka eashish gulng'eanyiin, nea fiisu gwaleabu yeenu?”
66007014	Geayeeshshi niny, “Siida mureeda, ginali ang'iing'i.” Hean gwayeeshshean, “Suuh fuga leabu jeedeaba sawanadeetta hawiini; ak eanihuun hang'weakka nyaawa geawwi ea ghwanung' gaweeriidi aba foojeanda Dayeenda Gisilleanda.
66007015	Ak gwanda madeeda hoorgeeda gheambalmeeda Aseetta, nea gagadiiyeesa askweari ea eawa aba jeedeaba gheannyi sibatta Aseetta; ak ninyeeda apteada aba uhuuda hoorgeeda gheambalmeeda gaygookkwa saawa aba gideaba gwanda hiji.
66007016	Ak ea maygudu ghwadaah jalooda, ghana ghwaak muwoash gichcha; ak ea mayghwaak daknooda saawa, ghana gilwas daknooda ng'waan.
66007017	Aba gideaba Dayeeneanji bea Gisilleanda mida bugusta hoorgeeda gheambalmeedean gayghoaw jeagiischoochcheanda nyaawa, ak gaygoodoobiiwseegwa gheang'deenda mida beega mideawa eaweega; ak Aseetta gaygoobuus dabeakka sean mida gheanyanga nyaawa.”
66008001	Iiduw nea goottin Dayeenda Gisilleanda giirooraneedeaba ispwa, hean gwayi humng'eeda saw gheadi nuwaas.
66008002	Ak ghaadaayi malaykajeandeaba ispwa nea ghamiinaada aba madeeda Aseetta, ak geattaw saawa durumbeataji ispwa.
66008003	Hean ghwahidu malaykajeanda nuut ak ghamiinaada heeda wagiida, nea gwandeawa dabichcheanda sisna lagheanga meeng'meeng'i simmikkisiinda, ak geattaw hideeda ng'andit saang'a ak googuuyi sea mwoshta Aseetta bea fuga sean ghaydidi appadayda heeda wagiida eyda sisna lagheanga meeng'meeng'i mida madeeda hoorgeeda gheambalmeeda;
66008004	ng'atta gwadiyeada aroosteaba hideetta ng'andidiin sea mooshta Aseetta bea fuga ghaydidiin aba geattinda malaykajeanda ea ghwahitta madeeda Aseetta.
66008005	Iiduw gageanu malaykajeanda dabichcheandida ak ghoannyiit beasta leabu heeda wagiida, ak gwajaksa badayda ng'eanyiida; hean ghwanya nyeashta ea gighweandandeeda humng'eeda, ea nyeashta nea ghoabwaay dadamandeeda, ea sawooda ng'eanyiida.
66008006	Ng'atta gwasissin geaw malaykajeandeaba ispwa mideawa durumbeattaji ispwa nea gagasa ghaghuut.
66008007	Hean goguul malaykajeanda madeeda, ak ghwahidu roopta lagheanga ea beasta, nea gaguuyi foojeanda, ak goobissa badayda ng'eanyiida; hean ghwaak ng'eanyiida beasta ea eappuut hiji mwanang', ak ghwaak beasta geediga ea ghoabuut suung'ay, nea eara nyeega nyawiiri sean ghwaak beasta.
66008008	Ghaghuut malaykajeandeaba iyyeenya durumbeatteadaannyi, hean geejaksa jeeda basooda giduurji giijeeda haw, nea ghwayeada beasta;
66008009	nea basooda heeda haw ghoaw foojeanda, nea diyeanga heeda haw majeekcheewi mida gameewa aba jeeda basooda, nea maleambajeega hees genyarjeaweada heeda haw.
66008010	Ghaghuut malaykajeandeaba samwagu durumbeatteadaannyi, ak ghang'adaana humng'eeda ming'weanda haw, nea ghwayeatta gheaboong'nyeanda, ak goobissa eeniga heeda haw ea gheanyanga eninga mideawa beega.
66008011	Ak gheawungeaba ming'weandida geguura Ng'weaninda, nea beega heessaang'a gang'weaniidi, ak gameewa fuga saang'a appadaydeaba beesu, aba gideaba sinung' gang'weaniidi.
66008012	Ghaghuut malaykajeandeaba ang'wan durumbeatteadaannyi, ak geawwiim gheang'da aseetta heeda haw, ak eara gheang'da sheeda geawwiim heeda haw, ak eara gheanyanga miinga geawwiim heeda haw, ak abeeda uurda nyaawa abwaanya geanung' gamisaniit heeda haw; nea askwearjeanda heeda haw ea madakna, ak gwasnu eara eaweeda heeda haw.
66008013	Hean ghaang'weardi, ak ghaadaayi rabearda ajuur muuchchi, nea ghang'eatta aba bugusta humng'eeda, nea gwayi, “Ashageada, ashageada, dashageada fuga mida badayda ng'eanyiida, damanda jea ghwanyaasha giguleanda nuut nea niriikghta goguul malaykajeega assamwaguun!”
66009001	Hean goguul malaykajeandeaba muut durumbeatteadaannyi, ak ghaadaayi ming'weanda ng'adaana humng'eeda ak goobissa badayda ng'eanyiida, ak geattaw gidajea goottina ghuutta shoomanda mammuudeana;
66009002	goottin shoomanda mammuudeana, hean gwarinna aroosta jeedeaba shoomandida, nea gawuurji aroosta duwayda haw, ak ghwanung' gamsaniiti gheang'da aseetta ea humng'eeda aba aroostida bea jeeda shoomandean.
66009003	Gwarinna jeedeaba aroostida deashamga ak ghapka badayda ng'eanyiida, hean geattaw uurda uurji dea mideawa udagilbajeega ng'eanyiida;
66009004	ak geeyeeshsha adoosawannyi nyeega mida ng'eanyiida ghana gilwassean nyawiish, ghana giliwas geetta geaghus fukka mandeawana giirooraneeda Aseetta aba gheamanuunatka nyaawaan;
66009005	geattaw gheatta jea gwasawana saawa sheah muut, ak ea miih gideaba gaygwanuuseada saawa gil, ak sawanadeeda nyaawa gawuurji siida ghanya Udagilba, iighanya siida.
66009006	Ak eawoojikka gaygagasa buuneeda miyeeda ak ea mayghwanyas; ak gaygagasa miyeeda, ak gaygamng'aw miyeeda aba madeannyaawa.
66009007	Ak sinoodeaba deashamsu gawuurji farasajeega, nea hidaat aba ng'uchcheeda; nea iheenga nyaawa gwanda duguuga uurji shiipka sisna lagheanga meeng'meeng'i; ak gheamanuunaka nyaawa gawuurji gheamanuunaka buuneeda,
66009008	nea buudeega nyaawa gawuurji buudeega gadeemga, nea geeshatka nyaawa gawuurji geeshatka ng'adiida;
66009009	ak daghanuunatka nyaawa gwadiiy igeambooda injilga uurji gharinnyeanda, nea ghuusiga dabiniga nyaawa gawuurji ghuutta muttukajeega, ea farasajeega saang'a weay ng'uchcheeda nea ghwalamwajaada.
66009010	Nea gwandeawa shoomng'eega uurji udagilbajeega, ak gaba halaghweenga, ak uurjeenga nyaawa jea gwasawana buuneeda sheemuut gwanda shoomng'eega nyaawa.
66009011	Ak gwandeawa sugoochcheanda ambal saawa was malaykajeanda shoomanda mammuudeana, ak gheawungaaschi aba iitta fuga Ebraniya geguura Abadooni, nea aba ghuutta Yunaani geeguura Appoliyoni. (nea gideaba habitkweeda).
66009012	Asi halootta madeeda ning'atta; ng'ulla, gayghwahidu haloochcheew iyyeenya.
66009013	Hean ghaghuut malaykajeandeaba lah durumbeatteadaannyi, ak ghaayiinyi ghuutta nyaasha jeedeaba gujakkiga assang'wan bea heeda wagiida eyda meang'meang' mida madeeda Aseettean,
66009014	nea gwayeeshsha malaykajeandeaba lah mideawa durumbeattiin, “Siksiina malaykajeekka asang'wan sirassa jeedeenda haw suguura Furatiin.”
66009015	Hean geesiksa malaykajeekka assan'gwaniin, ghayi sikghuum ea ghwahitta damandideaniin, ea eaweedida ea sheeda, ea gweayda, ak gwanuus buuneeda heeda haw.
66009016	Ak monneeda shirikkareeda mida badayda farasajeega ea sagalamnyooji diktam niba sagalamnyoojiga saang'a meammu eyiida; ghaayiinyi monneeda nyaawa.
66009017	Nea niih ea gidadaakti farasajeega gil aba gidasihhiimnaan; fuga mida badahuukka gwadiiy igeamboonda oar beasta nea ghabwada oomnatta ea gikkayda, nea iheenga farasajeega gawuurji sea iheenga ng'annyeekka, ak gwarinna ghuusiga nyaawa beasta ea aroosta ea giikkayda.
66009018	Aba niih gwanuus buuneeda heeda haw aba dawni, ea aba beasta ea aroosta ea gikkayda rinna ghuusiga nyaawa.
66009019	Aba gideaba uurdeaba farasajeesu gwanda ghuusiga nyaawa ea shoomng'eega nyaawa; aba gideaba shoomng'eega nyaawa gawuurji ichchipkeega, nea gwandeawa iheenga, nea inyeessa gaganyeattiida.
66009020	Nea buuneeda mwaatukwa, mwabwara dawni, ghanyea maduukkuunana aba gadiyoojiga nyaawa sin aba geattinga nyaawa ghana ghwanung'waada ghadoowanda meangeenda ea haleanjeeda mawosa Aseetta sisna lagheanga meang'meang'i ea shiliingajeega ea lagheanga areeri ea lagheaneeda ea geetta, nyooea moammu ghoang'wearda ghana ghwayiiy ghana gaweelweel;
66009021	ak ea maduukkuuna nuusta nyaawa bea buuneeda, ghana beeneetkuumeeda nyaawa, ghana munyasnachcheekka nyaawa ghana gwadishta nyaawa.
66010001	Ng'atta ghaadaayi malaykajeanda nuut mideawa uurda nea ghwararang'aana humng'eeda, nea sikwealsa shamooghooda, nea uhuudaannyi gwanda gidaghuweang'da sheagitka, nea gheamamdaannyi ghawaar aseetta, nea geeshangaaschi gawuurji daranajeega beasta.
66010002	Nea gwandeawa gittaabooda mwanang' giittineat aba geattindaannyi. Ak ghoallaabwa geashtaannyi bea geattinda dugwa jeeda basooda, nea geashtaannyi ghaadaam ghoallaabwa badayda ng'eanyiida.
66010003	Nea gooyeawda aba ghuutta haw, nea ghwanyaashta daghatta dea ng'adiida; iiduw nea gooyeawda, ghwanya ghuusigeaba gighweendaannyeekkiga assispwaan.
66010004	Ng'atta nyeashteaba gighweendannyeekkiga assispwaan, abeeda ea neagasayi dang'waar, hean ghaayiinyi ghuutta leabu humng'eeda nea gwayi, “Aroora ng'asheesu rugu gighweendannyeekkiga assispwaan, ak ea ading'waari.”
66010005	Nea malaykajeandida gwachchi adayiin ghamiinaada aba jeeda basooda ea badayda ng'eanyiidean ghamiinda geattindaannyi bea dugwa googeal humng'eeda,
66010006	ghwaak habeawooda aba ninnyeeda majeek ea ghoaw damanda manda mudeanooda, ninnyeeda bwat humng'eeda ea haleanjeeda mida jeeda, ea ng'eanyiida ea haleanjeeda mida jeeda, ea basooda ea haleanjeeda mida jeeda, ak ea maygudugwanda shing'deayda,
66010007	geaghus aba askwearjoojiga jea ghaghuuda durumbeatti malaykajeandeaba ispwa, abeeda makcheameeda Aseetta aba heeda soomjoagaaschi was sibanga gaygamajeegiit.
66010008	Hean gabiikta goobaloolan ghuuttida gwachchi ayiinyi leabu humng'eedean nea gwayi, “Una, ak gigeandi gittaabootta giittineat mida geattindeaba malaykajeandida miinaada appadayda basooda ea badayda ng'eanyiidean.”
66010009	Geaweesi malaykajeandida ak geayeeshshi goona gittaaboani mwanang'iin; ak gwayeeshiineen, “Geanda, ak giyaagi; ak gayghang'waaniit aba jeadaang'u, nea aba ghuuttaang'u gajea inyaanda maleeda.”
66010010	Geageandi gittaabooda mwanang' aba geattinda malaykajeanda ak ghaayaaji; ak ea inyaanda maleeda aba ghuutteanyu, hean iyaahiichchi agitta ghang'waaniit aba jeedeanyu.
66010011	Geyeeshinean, “Gammiiseey rukuta gichcha ramooranga appadayda fuga saang'a ea emoojiga ea iitta ea sugoodiga.”
66011001	Ng'atta gegoonan ng'archeanda uurji bileangida sitteenniida, ak gwayeeshshean, “Ng'eada ak gideeni gheeda sibatta Aseetta ea heeda wagiida ea fuga mida jeeda gadoowani Aseetta,
66011002	ak ea adiideeni bugharjeanda mida bwadaw bea Aseetta; dakta bwadaw, aba gideeda siittaw daroorakka, ak gayghwadattas mujiineeda ghaydit sheeh haradam ea iyyeenya.
66011003	Ak gaydaadaw Muushoodigeasu assiyyeenya uurda ak ghwaramwaar eawooji sagalam ea bughalaji iyyeenya ea laadam, nea siikwealsa guniyajeega.”
66011004	Suuh geedikka assiyyeenya suguura masaytunajeegean gil, ea hoorgajeekka bea gheaboonyanga assiyyeenya miinaada aba madeeda Ng'uttamiida ng'eanyiidean.
66011005	Nea siida iigasa gwasawan saawa, gwariinna beasta ghuusiga nyaawa ak ghwaak weajoodiga nyaawa. Ak ghoammu ghwayam beega ghoaw foojeanda, nea iigasa gayghwalas ng'eanyiida aba gilwas lasita.
66011006	Saawa gwandeawa uurda jea ghwarada humng'eeda, ak ea mwaroabwana damanda ramwaarana, ak gwandeawa uurda appadayda beega ak ghwayam ghoaw foojeanda, ak ghwalas ng'eanyiida aba giliwas dawni, aba gidagassiida.
66011007	Iiduw nea niihiit muuwnooda nyaawa, gaygang'uchchi diyeaydida leabu jeeshoomanda mammudeanean sea saawa, ak gayghwajoar ak gwanuus saawa,
66011008	nea muscheekka nyaawa gaygwalil aba ghuutta naweeda mujiineetta hawiin, nea geegala Sodooma ghana Miisri, was heeda ghayi singoorsa Ng'uttamiida nyaawa.
66011009	Aba eawooji samwagu ea gil gang'ula headiga buuneeda ea emoojiga ea iitta ea daroorakka gumgeenga nyaawa ak ghaheawa gideaba gajeebuy.
66011010	Nea fuga mida badayda ng'eanyiida gaygahoosan appadahuukka nyaawa nea gang'weela ak saawa gweattiisa geat haleanjeeda sippareannyi, aba gideaba sibang'su assiyyeenyean gwasawan fukka mida badayda ng'eanyiidean.
66011011	Iing'atta eawooji samwangu eagil hean ghwahidu gisimeanda eaweega leabu heeda Aseetta ak gawa jeannyaawa, hean ghang'eatng'eat ghamiinaada aba geeshanga nyaawa, hean ghang'ut fukka daahiin muuwda haw.
66011012	Geeyiy nyeashta haw leabu humng'eeda nea gwayeeshsha saawa, “Apkaani hiji!” Gwadiyeada humng'eeda nea ghabeawa jeeshshamooghooda, nea gang'ula weajoodiga nyaawa.
66011013	Nea aba damandida abeeda gwanda sawooda haw bea ng'eanyiida, ak ghoabeada mwaatkweanagi mwanang' bea mujiin; ak gameewa fiih sagalamnyooji ispwa aba sawoodida bea ng'eanyiidean, ak ghang'ut muuwda geesippuut, ak ghoaghaambiit Aseetta humng'eeda.
66011014	Ning'atta shageatteaba iyyeenya; ng'ulla, niriikghta ghwahidu shageatteaba samwangu.
66011015	Ghaghuut durumbeatteadaannyi malaykajeandeaba ispwa, ak ghwanya ghuusiga ajuur aba humng'eeda, nea geeyi, “Sugoochcheandumeeda ng'eanyiida goolla ghoaw sugoochcheandumeeda Ng'uttamiideanya ea dea Gristoydaannyi, ak gaygoombaliischi ea ghoaw damanda manda muudeanooda.”
66011016	Ak gwearguga attiktam ea ang'wan abiitbiida hoorgajeega nyaawa bea gheambalmeedean ammadeeda Aseettean goobeedeayi ak ghabwada jeesinga ng'eanyi nea ghamwaash Aseetta,
66011017	nea gwayeenna, “Geebadiischooweey ang'iing'i, Ng'uttamiida was Aseetta mideawa uurda, gindi nea gibean midana, aba gideaba nigeandi uurdaang'u haw ak giimbaliischi.
66011018	Ak gwanyareesi emoojiga, ak ghwahidu nyarastaang'u, nea ghwahidu damanda jea ergweaksiina fuga nimeewa, nea geammwaar soomjoogaagu was sibanga ea gea ghaydidi, ea fukka awali gheawungaaguun, was gea manang'i ea gea hees, ak geedatas suuh datas ng'eanyiidean.”
66011019	Ng'atta geettin Gheeda sibatta Aseetta mida humng'eeda, ak geadaah sandakwajeanda digheanda aba jeedeaba gheannyi sibatta Aseetta; abeeda gwanda dadamandeeda, ea nyeashta, ea gighweendandeeda humng'eeda, ea sawooda ng'eanyiida, ea roopta haw muuchchi bea lagheanga.
66012001	Ng'atta geadaah gwadeagooda haw aba humng'eeda was gatmooda siikwealsa aseetta, nea gwanda jeeda baneaguukka geeshangaaschi sheeda, nea uhuudaannyi gwanda shiipka miinga attamaniyyeenya;
66012002	niny abeeda ea bungaroochcheanda gil, ak goyeawda aba lajooda jeatta, ak gwasawana aba jeatta.
66012003	Ng'atta geadaah gwadeagooda nuut aba humng'eeda, ng'ulla, hararjooda haw areara, mideawa iheen ispwa ea gujaw damwanamughuush, nea iheenga nyaawa gaba niih mideawa shiip ispwa.
66012004	Nea shoomng'eandaannyi goongir miinga humng'eeda heeda haw, ak gwahisa badayda ng'eanyiida. Hean ghamiinaada ichchiboodida aba madeeda gatmoodida riikghta gwaji jeeptean, ak abeeda ghwanukghuta jeaptaannyi damanda jiila;
66012005	hean gwaji jeepta was balleanda, ak gayghwaahaaghwa emoojiga sean aba bileangida gharinyeanda, ak jeeptaannyi geettiing'da ea gawa heeda Aseetta ea heeda hoorgeadaannyi bea gheambalmeeda,
66012006	iiduw gamng'aw gatmoodida gawa dareapcheeda, nea nisissa Aseetta heechcheagoobiida, ak geerrear ak goobiida hoowa eawooji sagalama ea bughalaji iyyeenya ea laadam.
66012007	Ng'atta ghang'eat ng'uchcheeda aba humng'eeda, gang'uchi Mikaeeli ea malaykajeagaaschi sea hararjootta; ak gang'uchi ichchibooda sea saawa ea malaykajeegaaschi,
66012008	iiduw geajoar ak ea mudugwanda heechchea goobida aba humng'eeda.
66012009	Ak geejaksa ng'eanyi hararjootta haw was ichchiboodeaba garayiin, suguura Meang'nyeandeenda ea Shattaani, was dea reengani ng'eanyiisseaniin, ak geejagu badayda ng'eanyiida, ak eara malaykajeagaaschi geehisu ghapka ng'eanyi sea niny.
66012010	Ak ghaayiinyi nyeashta haw nyaasha humng'eeda nea gwayi, “Ghamneawa lealeanooda ea uurda ea Sugoochcheandumeeda Aseetteanya ea gheambalmeeda Gristoydaannyi nihidu, aba gideaba sijaksa ng'eanyi dea aheakkiida fuga siduupcheewi, ninyeeda aheakkiida aba madeeda Aseetteanya askweari ea eawa.
66012011	Ak ghwajoar aba foojeanda Dayeenda Gisilleanda, ea aba ng'asheanda muwuunnooda nyaawa, ak ea mwabwariinya eaweega nyaawa eara gaweayi miyeeda.
66012012	Asi ang'weella, Ea humng'eeda, ea agoogeeni ondijeedean! Asi agooga ashageada, Ea ng'eanyiida ea basooda, aba gideaba meang'nyeandeenda nirarang'aan ghwahidu heedeang'wa nea gaba nyarasta haw aba gideaba ghwanal gwandeawa gheadi nuwaas!”
66012013	Iiduw nea ghwadaah ichchiboodida gideaba sijaksa badayda ng'eanyiida, hean ghwaat geeshteaba gatmoodida jiih jeepta was balleandean.
66012014	Ng'atta geattaw gatmoodida meang'i iyyeenya bea rabearda haw ak ghang'eatta gawa dareapcheeda sheageewa ichchiboodida, ak gawa heeda jea gweagiischi gheadi nuwaas, sheeh haradam ea iyyeenya.
66012015	Hean gwarinna ghuutteaba ichchiboodida beega uurji gea enda, appadayda gatmootta, ak ghwanung' ghwaat guldeayda.
66012016	Iiduw ghaweat ng'eanyiida gatmooda, ak ghwajaat ng'eanyiida ghuuttaannyi ak ghwanukghta eendida rinna ghuutta ichchiboodean.
66012017	Hean gwanyareeksa ichchibooda gatmoodida, ak ghang'eat gawa ghoang'eat ng'uchcheeda sea jeatta siippuut bea gatmoodean, sea fukka ang'ng'waay digheanyeekka Aseetta nea gammuuwu iitta Yeesuun. Ak ghamiinaada appadayda iseaskweanda basooda.
66012018	Hean ghaminaada ichchibooda aba ghuutta basooda.
66013001	Hean ghaadaayi diyeayda nea ghwadambiir aba jeeda basooda, nea gwandeawa gujaw damwanamughuush ea iheen ispwa, ak gwanda shiip damwanamughuush uhuuda gujakkaaschi ak gwandeawa gheawunga ging'weakka aba iheenga gujakkaaschi.
66013002	Nea diyeaydida adaayiin gawuurji mariirda, nea geeshangaaschi gawuurji idamooda, ak ghuuttaannyi gawuurji ghuutta ng'adiida. Ak ghoadaw hararjooda diyeayda uurdaannyi ea hoorgeadaannyi bea sugoochcheandumeeda ea gheambalmeeda haw.
66013003	Ghaadaayi uhuunagi aba iheengaaschi gawuurji gili mideawa dearjooda miyeeda, nea deanneandeadaannyi bea miyeeda ea nihaap, ak ghwaat geashta diyeayda ng'eanyiissean aba muuwuda.
66013004	Hean ghaghadoowan buuneeda ichchiboodida, aba gideaba niidaw gheambalmeadaannyi diyeayda, hean ghaghadoowan diyeaydida nea gwayi, “Gawuurji ng'eaha diyeayda, ak gayghoammu ng'eaha gang'uchi sea niny?”
66013005	Ak geattaw diyeayda ghuutta jea gabaloola ng'asheega hees bea ging'weakka, ak geattaw gheambalmeeda jea gwasna gadiyeadaannyi sheeh haradam ea iyyeenya;
66013006	hean ghwajaat ghuuttaannyi gong'eawi Aseetta, nea gong'eawi eara gheawungaaschi ea heeda abiitta, nea gea abiitta humng'eeda.
66013007	Ak geesiksa gang'uchchi sea fuga ghaydidi ak ghwajoar. Ak geattaw gheambalmeeda appadayda gilinyooh ea emoochean gil ea buuneeda ea iitta ea emoojiga,
66013008	nea haleanjeessean mida muunda ng'eanyiida gayghaghadoawan niny, giliwas siih miyeeng'oorsa gheawungaaschi jeeda gittaabooda eaweega bea Dayeenda Gisilleanda ghayi sinuus nea miyeebwat sindeetta ng'eanyiida.
66013009	Gilinyooh gwandeawa iitta dayiinya:
66013010	Siida wassean iijea gawa ghealooniga, gaygawa ghealooniga; siida wassean iilach gheatteaba niirja aba bwaanga, eara niny gajealach gheatta aba bwaanga. Niih heeda mida gihang'ooyda ea doobiiwnatta fuga ghaydidi.
66013011	Hean ghaadaayi diyeayda nuut siyeeng'u nea gwaleabu badayda ng'eanyiida; nea gwandeawa gujaw iyyeenya nea gawuurji Dayeenda Gisilleanda ak gabaloolda ichchibooda.
66013012	Ak gagadiyeatta gheambalmeedeaba diyeaydida bea madeedean iisidaah, ak ghwanung' ghoaghadoawan ng'eanyiida ea fuga mida jeeda diyeaydida bea madeedean, nea dearjoadaannyi bea miyeeda ea nihaap.
66013013	Ak gwasin gwadeagwajeega hees, nea iissa ghwanung' ghwararang'aana beasta humng'eeda ak ghwahidu ng'eanyi madeeda buneeeda;
66013014	nea aba gwadeagwajeega siittaw gwasin aba madeeda diyeaydean, hean gwareengani fukka mida ng'eanyiidean, ak ghwanung' gwasin giduurji diyeayda silasa bwaanga ak ea gudugwanda;
66013015	ak geanung' gaguusa jeammeeda gidida uurji diyeaydean ak abeeda ghoammu gidida uurji diyeaydean gabalool, ak ghwanung' ealajaada gheatkweakka fuga mwaghadoawana gitta uurji diyeaydean.
66013016	Hit gageanu sean fuga manang'i ea gea hees, fuga sean was meanang'oodiga ea gea barbari, sean fuga abal geat ea ging'ng'oonyanga, ak geayiin giirooranga geattinda dugwa ghana gheamamuunatka,
66013017	ak abeeda ea siida jea ghoammu ghwasha gil ghana ghwashaayda, geaghus gwandeawa giirooraneedida was gheawungeaba diyeaydideaniin, ghana moonneeda gheawungaaschi.
66013018	Ak niih geeguura weaghumeeda: ninyeeda mideawa fughareeda jea ghwanal ea dayiitta moonneedeaba diyeanyi, nea niih ea gidittiida buuneeda, nea moonneadaannyi ea bughalaji lah ea laadam ea lah.
66014001	Ng'atta ghaang'weardi, ak ghadaayi gwanda uhuuda Giijeeda Sayuuni Dayeenda Gisilleanda nea ghamiinaada, nea gwandeayi sea niny fiih sagalamnyooji bughala ea haradam ea ang'wan nea gwandeawa gheawungaaschi ea gheawunga Ghwaan nea sung'oorsa gheamamuunatka nyaawa.
66014002	Ak ghaayiinyi nyeashta nyaasha humng'eeda uurji nyeashta beega saang'a ak gawuurji nyeashta gighweendandeeda haw; ak nyeashi ayiinyiin gawuurji nyeashta fuga gidondoorajeega las gidondoorajeega nyaawa,
66014003	nea gwasarman duumdeesh aba madeeda hoorgeeda gheambalmeeda ea madeedeaba diyeangiga assang'wan majeekcheewiin ea madeeda gweargwa. Ak ea manda siida ammu ghoanal geaw duumdida, geaghus fukka as sagalama ea haradam ea ang'wan ghayi sikghu appadayda ng'eanyiidean.
66014004	Suu gea miih ghang'uda geat ririnyeanda aba gadeemga, aba gideaba ea ghaydidi; nea suuh ea gea eadageeshta Dayeenda Gisilleanda gil aba hiji wea sean; assuh ea sikghu aba jeeda buuneeda nea gawuurji haghweega madeeda aba heeda Aseetta ea Dayeenda Gisilleanda,
66014005	ak ghuusiga nyaawa ea manda ng'uyyeega, aba gideaba gwannya gilimuy.
66014006	Hean ghaadaayi malaykajeanda nuut nea ghang'eatta aba bugusta humng'eeda, nea gwandeawa giijasta miy manda muudeanooda jea gwarukwiisa fuga mida muunda ng'eanyiida, ea giliwas eamwa ea emeeda ea iitta ea buuneeda;
66014007	ak gwayi aba ghuutta haw, “Oawwala Aseetta nea ghoattawji niny gigheambiitta, aba gideaba damanda girgweageadaannyi nihidu; aghadoawana niny deabwat humng'eeda ea ng'eanyiida, ea basooda ea gheanyanga eenda.”
66014008	Gweadu geeshta malaykajeanda nuut bea iyyeenya, nea gwayi, “Niibeadi, Niibeadi Babeleeda haw, aba gideaba ginung' ghwali emoojiga sean difaayeeda gitta igasayi muyiin.”
66014009	Gweadu geeshta nyaawa malaykajeanda nuut bea samwagu, nea gwayi aba ghuutta haw, “Giliwassean ighadoawan diyeanyi ea gissirattiida, ak ghwanyas giirooraneeda aba gheamamdaannyi ghana geattindaannyi,
66014010	eara niny gayghwali difaayeeda nyarasta Aseetta, sisin nea meekkuuyi gil aba jeeda bayookta nyarastaannyi, anniny gajeesawan aba beasta ea giikkayda aba madeeda malaykajeega ghaydidi, ea madeeda Dayeenda Gisilleanda.
66014011	Ak gwadiyeada aroosta sawanadeeda nyaawa eaghoaw gweannyeekka manda muudeanooda; ak ea mayghwanyas fuufta, askweari ghana eawa, nea fuga ghadoawan diyeanyi gil ea gissirattiida, ea giliwas siida wassean mideawa giirooraneeda gheawungaaschi.”
66014012	Hiji heeda mida gihang'ooyda fuga ghaydidi gil, nea fuga ang'ng'waay digheanyeekka Aseetta gil ea masaweega Yeesu.
66014013	Hean ghaayiinyi ghuutta nyaasha humng'eeda nea gwayi, “Ng'waara ng'asheesu: Ghang'wana siida meah ghamneawa meewsa heeda Ng'uttamiida. Ghang'wana huumwa, gwayi Gurorooda, ak gafuuf iing'atta gadiyeeda nyaawa, aba gideaba sinaweega nyaawa ghwaat geeshta!”
66014014	Hean ghang'weardi ak ghaadaayi shamooghooda eesh, nea uhuudeaba shamooghooni goopteada siida uurji balleanda siida, nea uhuudaannyi gwanda shiipka lagheanga meeng'meeng'i, nea gwanda geattindaannyi barda ng'aniip.
66014015	Gwarinna jeeda gheeda sibatta Aseetta malaykajeanda nuut, ak gaguurda aba ghuutta haw, gaguursa siitta apteada aba uhuudeaba shamooghoodean, “Adealda bardaang'u, ak guwi laja, aba gideaba booga ng'eanyiida niheas.”
66014016	Hean siitta apteada appadayda shamooghoodean gwajaksa bardaannyi badayda ng'eanyiida, ak gealach ng'eanyiida.
66014017	Ng'atta gwarinna malaykajeanda nuut jeeda gheeda sibatta Aseetta mida humng'eeda, anniny gwandeawa barda ng'aniip.
66014018	Ak gwarinna malaykajeanda nuut heeda wagiida, nea dea burdeawa uurda beasta gil, ak gaguursa dea mideawa bardida ng'aniibiin aba ghuutta haw nea gwayeeshsha, “Geanni bardida ittaang'u ng'aniibiin ak gibinni dayeega msabiibooda ng'eanyiida, aba gideaba haghweagaaschi niheas.”
66014019	Hean gwajaksa malaykajeandida bardaannyi badayda ng'eanyiida ak gaptu msabiibooda badayda ng'eanyiida, ak gwajaksa sabiibu jeeda shoomanda haw simurriisa difaayeeda nyarasta Aseetta;
66014020	ng'atta geadattas gitta muura difaayiin aba jarooda heeda mawosa mujiini, hean gwarinna foojeanda jeedeaba gitta muura difaayiin, ea gageawiit ea gooyang'da ghealooda faraasi, ea gooyang'da gilomittaji bughalaji iyyeenya ea seedam ea damwallah.
66015001	Hean ghaadaayi gwadeagooda nuut aba humng'eeda, nea ahaw ak daamdaamwaat, malaykaji ispwa mideawa sawanaduut ispwa was gea huydean, aba gideaba appadaydeaba suuh niduulean nyarasta Aseetta.
66015002	Ghaadaayi giduurji basooda giyooh guuyi beasta, ak fukka joar diyeayda ea gissirattiidean ea monneeda gheawungaaschi, nea ghamiinaada aba murdeeda basoodida bea giyoohiin, nea gwandeawa gidondoorajeega Aseetta aba geattinga nyaawa.
66015003	Ak gwasarman duumda Muusa, was soomjeanda Aseetta, ea duumda Dayeenda Gisilleanda, nea geeyi, “Gadiyoojigaagu isinayi ea hees nea deamdeameadi, Ea Ng'uttamiida was Aseetta Hoauur! Naweadingaagu doobiiwnatta gil ea huumwa, Ea Sugoocheanda gweannyeekka sean!
66015004	Ngeaha gil deamoawalnyi ak ghoaghaambiit gheawungaagu, Ea Ng'uttamiida? Aba gideaba ang'iing'i guwasi ghaydit nea gibwageaw. Aba gideaba gayghapka emoojiga sean ak ghaghadoawannyi, aba gideaba girgweageadaang'u siittaajiit.”
66015005	Ng'atta ng'asheesu ghang'weardi ak ghaadaayi gheeda sibatta Aseetta bea maheemajeanda bea muuwunooda mida humng'eeda nea nijaada,
66015006	ak gwarinna jeeda gheeda sibatta Aseetta malaykaji ispwa nea gwandeawa sawanaduut ispwa, nea gookkwa hang'weakka miyaas meeng'meeng'i, nea daghanuunatka nyaawa ea sirat aba ghealooda meang'meang'.
66015007	Hean gageanu akkalealla aba jeedeaba diyeangiga assang'wan majeekcheewiin ak ghoadaw malaykajeekka assispwaan gweeraji ispwa sisna lagheanga meeng'meeng'i nea ghwanyiit nyarasta Aseetta majeek ea ghoaw damanda manda muudeanooda;
66015008	ng'atta geannyiit gheeda sibatta Aseetta aroosta leabu heeda gigheambiitta Aseetta ea dea leabu uurdaannyi, ak ea manda eara siyagi ammu gawa jeeda gheeda sibatta Aseetta ea eaghus ghwahit sawanaduutkiga assispwa bea malaykajeekka assispwaan.
66016001	Hean ghaayiinyi ghuutta haw nyaasha jeeda gheeda sibatta Aseetta nea gwayeeshsha malaykajeekka assispwaan, “Aweayeena ak ghoahhiidi gweerajeekka as ispwa bea nyarasta Aseetta mida badayda ng'eanyiidean.”
66016002	Gawa malaykajeanda madeeda ak ghoahiida gweeriidaannyi aba badayda ng'eanyiida, hean ghoaptu deanneaduutkka munyas bea ririnnyeanda mideawa giirooraneedeaba diyeaydideani ak ghaghadoawan gitta sirattiida ninyiin.
66016003	Nea malaykajeandida bea iyyeenyean goohiisa gweeriidaannyi jeeda basooda, ak ghwayamwa gawuurji foojeanda siida meah, hean gameewa haleanjeesean mideawa eaweega mida jeeda basooda.
66016004	Gohiida malaykajeandida bea samwaguun gweeriidaannyi jeeda eeniga ea gheanyanga beega, ak ghoaw foojeanda.
66016005	Ak ghaayiinyi malaykajeanda ambal beega nea gwayi, “Ang'iing'i guwosi doabiiwaat aba girgweaguutkaagu, ang'iing'eeda indi nea ghayi gindi, Ea Dea assagi Ghaydit.
66016006	Aba gideaba buuneeda niihiida foojeanda fuga ghaydidi ea gea sibanga, ak anidawi saawa foojeanda ghwali. Ak ea gidamiisa!”
66016007	Ak ghaayiinyi heeda wagiida nea gooyeawda, nea gwayi, “Huumwa gil Ng'uttamiida was Aseetta mideawa uurda, girgweaguutkaagu huumwa gil nea ghwadoabiiw!”
66016008	Gohiisa malaykajeandida bea ang'waniin gweeriidaannyi badayda aseetta, ak geenung' ghaghwarda buuneeda aba beasta;
66016009	ak geaghwarda buuneeda aba beasta ng'waan, ak ghamwaashta saawa gheawunga Aseetta mideawa uurda appadaydeaba sawanaduussu, ak ea maduukkuunana ak ghoadaw niny gigheambiitta.
66016010	Gohiisa malaykajeandida bea muudiin gweeriidaannyi badayda hoorgeeda gheambalmeedeaba diyeaydida, ak geenung' gamsaniit sugoochcheandumeadaannyi; hean ghwanyeannyea buuneeda ng'ushapkeakka nyaawa aba silalga
66016011	ak ghamwaashta Aseetta humng'eeda aba sawanaduutka nyaawa ea deanneaduutka nyaawa, ak ea maduukkuunana sinaweega nyaawa.
66016012	Gohiisa malaykajeandida bea lahiin gweeriidaannyi jeeda eenda haw suguura Frattiin, hean ghwajaam beagaaschi, ak geesissin naweeda sugoodiga leabu heeda ghayeawa.
66016013	Ng'atta ghaadaayi, ng'asheega rinna ghuutta ichchibooda ea ghuutta diyeayda ea gea ghuusiga sibanga ng'uyyeega, ea guroruunat samwagu munyas uurji udagheambagajeamajeega;
66016014	suuh guroruunatka meangeenda gil, sina gwadeagwajeega, inyeessa gwaritta ak gaweesa sugoodiga mida gigheawda bea ng'eanyiissean, ak ghoamughuush saawa aba ng'uchcheedida aba eaweetta haw bea Aseetta Hoauuriin.
66016015	“Asi, gaydoanda mareanghweanda! Ghang'wana siida majeek, nea ghaghamwat hang'weakaaschi ak ea mawa nea dawiish ak geadaa baspaseagaaschi!”
66016016	Ak goomuguushsa saawa hiji suguura aba ghuutta Ebraniya Armagedooni.
66016017	Gohiisa malaykajeandida bea ispwaan gweeriidaannyi humng'eeda, ak gwarinna nyeashta haw jeeda gheeda sibatta Aseetta, heeda hoorgeeda gheambalmeeda, nea gwayi, “Nigeawiit gwasa!”
66016018	Hean gwardu dadamandeeda, ea nyeashta, ea gighweendandeeda, ea sawooda haw bea ng'eanyiida dea eara heeda ghayi miigwardu dea uurji niih dea niibiideewa buuneeda badayda ng'eanyiida, aba gideaba sawooni bea ng'eanyiidean ahaw.
66016019	Hean gwaheelli mujiineetta hawiin niba samwagu, ak ghoabeada mujiinajeega emoojiga, ak ghwaapkaat Aseetta Babelooneetta hawiin, ak geattaw gweeriida difaayeeda nyarastaannyi.
66016020	Gilinyooh ea ng'eanyiida neaweesa beega gaygamng'aw, ak ea manda giijeega jea gudeadaah;
66016021	hean gang'adeesa buuneeda roopta haw bea lagheanga durmani muuchchi, ak goobitpissa buuneeda nea gwaleabu humng'eeda, ea eeyi bwak ea ghamwaashta buuneeda Aseetta aba sawanadeeda nyas aba lagheanga, ak ghoabeal fiih sawanadeedida.
66017001	Hean ghwahidu malaykajeanjagi bea jeedeaba giikka assispwa mideawa gweeraji ispwaan ak gwayeeshinean, “Beenni, gaydaahiimneey girgweaksiinda hiseadayda haw abiitta badayda beega saang'aan,
66017002	nea nihiseada sea sugoodiga badayda ng'eanyiida, ak gea mida badayda ng'eanyiida ea niboogit aba difaayeeda hiseadayeandumeadaannyi.”
66017003	Hean ghwaadan aba jeeda Gurorooda ea dawa dareapcheeda, ak ghaadaayi gatmooda nea goopteada aba badayda diyeayda areara nea ghwannyiit saseeda gheawunga ging'weakka, nea gwandeawa iheen ispwa ea gujaw damwanamughuush.
66017004	Ak gatmoodida ea niikwa hang'da oomu ea dea areara, nea siittaamdaamwa lagheanga meeng'meeng'i ea gea haw sheayeat ea sageekka, ak gwanda geattindaannyi bayookta mida lagheanga meeng'meeng'i biissa ghwanyiit ng'asheega munyas ea ririnyeanda hiseadayeandumeadaannyi;
66017005	ak gheamamdaannyi geeng'oorsa gheawunga makcheameeda, “Babelooneeda haw, gheamatta fuga hiseada bea ng'asheega munyas bea ng'eanyiida.”
66017006	Ghaadaayi gatmoodida, nea niboogit aba foojeanda fuga ghaydidi sea foojeanda sinuus appadayda Yeesu. Hean nea ghaadaayi gatmoodida ghahamwan ng'eanyi gidahaw.
66017007	Hean gwayeeshinean malaykajeanda, “Ghwasaan anda gihami ng'eanyi? Gaydarukuneey makcheameedeaba gatmoani, ea dea diyeayda mideawa iheen ispwa ea gujaw damwanamughuush aat gatmooniin.
66017008	Diyeaydideani idaahiin abeeda gwanda, ak ea mandana, ak gaygwadiyeanna uutta shoomanda mammudeana ak gawa heeda ng'asheega munyas. Ak fuga mida badayda ng'eanyiida miyeeng'oorsa gheawunga nyaawa jeeda gittaabooda eaweega dea sibwada sindeetta ng'eanyiida, gayghahamng'eanyi idaah diyeaydida. Aba gideaba gwanda, ak ea mandana ak gayghwahidu.
66017009	Ak niih geeguura heeda fughareeda mida weaghuumeeda: iheengiga as ispwaan gijeaga as ispwa apteadawa gatmoani gil;
66017010	ak gwanda eara sugoodi ispwa, nea muut aba jeannyaawa ea niibeada, akkalleala gwanda, ak niirja ea miighwahidu, nea iihidu gayghwashng'u gilinuwaas.
66017011	Nea diyeaydida mida ak ea mandanean, niny deaba sissi ak niny gaba jeedeaba giikka assispwaan, ak niny gawa jeeda ng'asheega munyas.
66017012	Ak gujakkiga attamwanamughuush idaahiin ea sugoodiga attamwanamughuush gil, was gea miighoang'ng'waay uurda sugochcheandumeeda, ak ea ninyas gheambalmeeda gawuurji sugoodiga aba aseadeanagi, sea diyeayda.
66017013	Saawa gaba fughareanagi ak saawa ghoadaw diyeaydida uurda nyaawa ea gheambalmeeda;
66017014	ak suuh gaygang'uchi sea Dayeenda Gisilleanda, ak gayghwajoar Dayeenda Gisilleanda saawa, aba gideaba niny Ng'uttamiida ng'uttamoojiga gil ea Sugoochcheanda sugoodiga, ak suuh mideawa ninyiin ea gea geguursa gea suloat ea gea doobiiweadi.”
66017015	Hean gwayeeshshinean, “Beegigeani idaahiin, bea heeda apteadawa hiseadaydideaniin, ada buuneeda gil ea emoojiga ea iidiga.
66017016	Ak gujakkiga attamwanamughuush idaahiin, ea diyeaydida ak gayghwasit hiseadaydida ak gajeenung' ghang'ut salgheang'da nea dawiish, ak gajeeyaak banyeagaaschi ak gajeenung' gamurjan aba beasta,
66017017	aba gideaba Aseetta niyiin guroruunatka nyaawa ak ghwasareanda gidagasiida nea gaba fughareanagi ak ghoadaw diyeaydida uurda sugoochcheandumeeda nyaawa, ea gwasa ng'asheega Aseetta.
66017018	Ak gatmoodida idaahiin ea mujiineetta hawiin gil mideawa gimbaliischooda appadayda sugoodiga badayda ng'eanyiideani.”
66018001	Iing'atta suuh ghaadaayi malaykajeanda nuut nea ghwararang'aana humng'eeda, nea gwandeawa gheambalmeeda haw; ak ghoabwaay ng'eanyiida gigheambiittaannyi.
66018002	Hean gaguurda aba nyeashta haw nea gwayi, “Niibeadi, niibeadi Babelooneeda haw! Niwosi heeda jea goobiida meang'ngeenda, ak ea heeda abiitta gilinyooh ea gurorooda muyi, ea heeda abiitta gilinyooh ea dariideanda muyi;
66018003	aba gideaba emoojiga sean nili difaayeeda ng'asheagaaschi munyas gaseadayyi, ak eara sugoodiga ng'eanyiida nihiseada sea niny, nea fuga ageakshi bea ng'eanyiida ea ninyas meanang'oochcheandumeeda aba uurda hiseadayeandumeadaannyi.”
66018004	Hean ghayiinyi ghuutta nuut nyaasha humng'eeda nea gwayi, “Aritteawana headaannyi, fugeasu, adooguuyeewi ring'eedaannyi, adiiduw ghoanyaschi sawanaduutkaaschi;
66018005	aba gideaba ring'eadaannyi sijip ea ghwahitta humng'eeda, ak eanipkaat ng'asheagaaschi munyas Aseetta.
66018006	Oattawa siida gidagoneegwa niny, ak ghoattawji niny niba iyyeenya aba sinaweagaaschi; Okkuuyeena nibiyyeenya aba badaydeaba niny aba jeeda bayookta aguuyeesa niny.
66018007	Aba gidaghambiitta geaw niny nea gwanda jeeda hiseadayeandumeeda, ottawa niny gheadeendida was sawanadeeda ea giiseaneegean. Aba gideaba gwayi niny aba jeadaannyi, ‘Neapteadi sugoochcheanda was gatmooda nea meawosi masinung'weanda, ak ea maydadaa giiseaneega,’
66018008	aba gideaba sawanaduutkaaschi gayghwahidu eaweechanjagi, miyeeda ea giiseaneega ea jalooda, nea niny gajeenung' ghwaak beasta; aba gideaba Ng'uttamiida was Aseetta gwandeawa uurda ak gaygoorgweaksa niny.”
66018009	Nea sugoodiga ng'eanyiida, hiseada abeeda gwahiseada sea niny, gaygooyeawda nea gaguuttu heareega appadaydeaba niny iidaa aroosta beasta sighwardaawa niny;
66018010	ak gayghamiinaada nea sheagi, aba muwda sawanadeadaannyi, nea gwayi, “Eamuy daannyi! eamuy daannyi! mujiineetta hawiin, mujiineeda Babelooni mideawa uurda! Aba gideaba jeemba aseadeenagi gayghwahidu girgweaksiindaang'u.”
66018011	Ak fuga ageakshachi bea ng'eanyiida gaygooyeawda nea gaguut heareega appadaydaannyi aba gideaba manda siida jea gutghwasha haleanjeannyaawa,
66018012	haleanjeeda sisna lagheanga meeng'meeng'i, ea lappiya, ea lagheanga hees sheayeat ea sageekka, ea hang'weakka miyaas bumbuni, gea oomng'i ea gea buudeega ea gea areeri, ea geetta hideeda, ea gilinyooh ea dabichcheanda sisna gujaweeda gil, ea gilinyooh ea dabichcheanda geetta haw sheayeat gil, ea dea gharinyeanda areara, ea gharinyeanda ea lagheanga suguura marumaru,
66018013	ea geetta ng'andit suguura mdalasiini, ea geediga ng'andidi siyiina jeeda nyeanyiida, ea hideeda ng'andit, ea nagheeda ng'andit, hideeda ng'andit bea dumbeecheanda, ea difaayi, ea nagheeda, ea dearanga miyaas bea ngano, ea dugwa ea gisilga, ea farasajeega, ea muttukwajeega, ea ging'ng'oonyanga, nea guroruunatka buuneeda.
66018014	“Haghweega bwariiy jeadaang'u ninung'useey heeda, ea hamichchoojigaagu ibwariinyi ea haleanjeeda miyeenooda nirooda aba headaang'u, ak ea maygudu ebiikta gichcha eanyas!”
66018015	Ak fuga ageakshachchi aba haleanjeeni, ghayi nyasa meanang'oochcheanduumeeda headaannyi, gayghamiinaada nea sheagi, aba muuwda sawanadeadaannyi, hean gooyeawda nea gaguuttu heareega aba ghuutta haw,
66018016	“Dashageada, dashageada, mujiineetta hawiin siikwealsa hang'da bumbun miyiin, ea hang'weakka omng'i ea gea areeriin, nea geetaamdaam aba lagheanga meeng'meeng'i, ea lagheanga sheayeeda haw, ea sageekka!
66018017	Aba jeemba aseadeanagi haleanjeeni seaniin sihista.” Ak fuga sean ambal maleambajeega ea fuga weay bareanyeekka aba maleambooda ea gearnoodiga maleambooda ea fuga ageakshi aba jeeda basooda, hean ghamiinaada nea sheagi
66018018	gooyeawda iidaa aroosta beasta sighwardaawa niny, “Ana mujiinajaan gil uurji mujiineani hawiin?”
66018019	Hean gwajaksa iheenga nyaawa birjeanda, ak gooyeawda nea gagiisan, hean gooyeawda nea gwayi, “Dashageada, dashageada, mujiineetta hawiin nea gea mideawa maleambajeega hees aba jeeda basooda ghwanyas baruureega aba meanang'oochcheandumeadaannyi! Ak aba jeemba aseadeanagi ea sijakta.
66018020	Ahoosana appadaydaannyi, Ea humng'eeda, Ea fuga ghaydidi ea giijasoodiga ea sibanga, aba gideaba Aseetta nugoneegwa girgweaksiinda appadaydaannyi!”
66018021	Hean gagatgat malaykajeanjagi mideawa uurda, lagheaneeda uurji lagheaneeda haw bea ng'ealdeayda ak gwajaksa jeeda basooda, nea gwayi, “Asi gajeejakseey ng'eanyi Babelooneetta was mujiineeda hawiin aba nyarasta, ak ea maygudeebiikta eadaah;
66018022	ak eara ghuusiga fuga mideawa gidondoorajeega ea gea sarman, ea gea seawiir ea gea aguul, ea maygudu eebiikta eeyiing'sa jeadaang'u earahay; ghana siida geariir aba giliwas gearinda maygudu eanyasa jeadaang'u earahay; ghana ghuutta lagheaneeda ng'ealshi maygudu eyiing'sa jeadaang'u earahay;
66018023	ak eara weeshinda gheaboong'nyeanda ea maygudu gabiikta ghoabwaay aba jeadaang'u earahay; ak eara ghuutta siida geeshshi ea dea gatmooda sighi maygudu ebiikta eyiing'sa jeadaang'u earahay; aba gideaba fiisu ikaagu ageakshiin ghayi saawa fuga hees bea ng'eanyiida gil, ak emoojiga sean easireengani aba beneetkweandumeadaang'u.
66018024	Nea jeadaannyi geenyasa foojeanda sibanga ea gea fuga ghaydidi, ea gea fuga ghayi sinuus appadayda ng'eanyiida.”
66019001	Ng'atta ng'asheesu ghaayiinyi ghuutta haw uurji dea emeeda saang'a aba humng'eeda, nea gwayi, “Haleeluuya! Lealeanooda ea giigheambiitta ea uurda gaba Aseetteanya,
66019002	aba gideaba girgweageadaannyi dea huumwa gil nea doabiiwaat; aba gideaba nirgweaksa hiseadaydida hawiin ghayi datas ng'eanyiida aba hiseadayeandumeandaannyiin, ak ea niwalda appadaydaannyi foojeanda soomjoogaaschi.”
66019003	Geebiikta gichcha echchuur nea geeyi, “Haleluuya! Aroosta leabu heedeaba gatmoodida gwadiyeada ea ghoaw damanda manda muudeanooda.”
66019004	Nea gweargiga at diktam ea ang'waniin sea diyeangiga assang'wan majeekcheewiin goobeedeayi ak ghoaghadoawan Aseetta apteada appadayda hoorgeeda gheambalmeeda nea gwayi, “Amin. Haleluuya!”
66019005	Hean gwarinna ghuutta nyaasha jeedeaba hoorgeetta bea gheambalmeedean nea gwayi, “Edumsheesiina Aseetteanya, agoogeani sean owaschi soomjoagaaschiin, agoogeeni owalli gheang'daanyiin, was gea manang'i ea gea hees.”
66019006	Hean ghaayiinyi ghuutta uurji dea emeetuw, ak ghwanyaashta ghuutta beega saang'a ak gabiissa ghwanyaashta dea gighweandandeeda haw nea gwayi, “Haleluuya! Aba gideaba Ng'uttamiida was Aseetteanya Hoauur nimbaliischi.
66019007	Asi ehoosana nea geeng'weelayi nea geattawji gigheambiitta, aba gideaba geeshshooda Dayeenda Gisilleanda nihidu, ak eara gatmoadaannyi ea nisissin geaw ea ghwahit;
66019008	ak ea sikwealsa hang'weakka miyaas bumbuni, meang'meang' nea miyaas,” aba gideaba hang'weakka miyaas sinaweega doabiiw bea fuga ghaydidi gil.
66019009	Hean gwayeeshshean malaykajeanda, “Ng'waara ng'asheesu: Ghang'wana fukka suguursa hamitta geshshooda Dayeenda Gisilleandean.” Ak gwayeeshshinean, “Suuh ng'asheega huumwa bea Aseetta.”
66019010	Ak geabeedeaysi madeeda geeshangaaschi ak ghaaghadoowannyi niny hean gwayeeshshinean, “Adiiduw gisni ng'asheesu! Aniini geawoschi soomjeanda sea ang'iing'i sea fuga iduupcheewi mideawa muuwunooda Yeesu. Ghadoawana Aseetta.” Aba gideaba muuwunooda Yeesu gurorooda sibaneandumeeda.
66019011	Hean ghaadaayi nea ghwajaada humng'eeda, ak ghaadaayi, faraseedeesh! Nea gwanda badaydaannyi siida suguura Doobiiwnatta ea Huumwa, ak niny aba doobiiwnatta goorgweaksa nea gwasin ng'uchcheeda.
66019012	Ak gheanyangaaschi gawuurji ngu'shapta beasta, ak uhuudaannyi gwanda shiipka saang'a; ak gheawunga sung'waar mwanala eara siih geaghus niny.
66019013	Ak niny ea sikwealsa hang'da sing'uda foojeanda, ak gheawungaaschi geeguura Ng'asheanda Aseetta.
66019014	Nea ghwaat geeshta Lugooda humng'eeda, nea gookkwa hang'weakka bumbuni, eashis nea miyaas, ak ghwaat geeshta farasajeega eeshish.
66019015	Ak gwarinna bwaangeeda ng'aniip ghuuttaannyi jea ghabwara emoojiga, ak gayghoahaaghwiida saawa bileangida gharinyeanda; nea niny ghoallapta ng'eanyi shoomanda difaayeeda bea nyarasta haw bea Aseetta Hoauur.
66019016	Ak badayda hang'daannyi ea gibeestaannyi geeng'oorsa, gheawunga Sugoochcheanda sugoodiga ea Ng'uttamiida ng'uttamoojiga.
66019017	Hean ghaadaayi malaykajeanda nea ghamiinaada aba badayda aseetta, nea goojuur aba ghuutta haw nea gwayeeshsha dariidakka ng'eatng'eatta aba bugusta humng'eeda, “Apkaani, abwada geat aba ghweelmeeda haw bea Aseetta,
66019018	ak ghoayaaji sasanuukka sugoodiga, ea sasanuukka shirikkaarajeega hees, ea sasanuukka fuga mideawa uurjeenga, ea sasanuukka farasajeega ea gea fuga ding'da, ea sasanuukka buuneessean, sea siida abal geaw ea ging'ng'oonyaneeda, dea mwanang' ea dea haw.”
66019019	Hean ghaadaayi diyeayda ea sugoodiga ng'eanyiida ea shirikkaarajeega nyaawa nea ghabwat geat nea gagasa gang'uchchi sea siitta apteada aba badayda farasin sea shirikkaareadaannyi.
66019020	Hean geang'ng'waay diyeaydida, sea sibaneeda ng'uyyeega ghayi sina gwadeagwajeega ammadeadaannyi, ak gwareengani fukkeanji ghayi ning'ng'waay giirooraneedeaba diyeaydida ea fukka ghadoawan gidasirattiida ninyiin. Hean geejaksa suuh assiyyeenyean jeeda basooda beasta nea majeekcheewi ak ghwaak beasta ea giikkayda.
66019021	Ak giikka sippuudiin geenuseadawa bwaangeedeaba siitta apteada aba badayda faraasiin, aba bwaangeeda rinna ghuuttaannyi; hean gwalang'u dariidakka sean aba banyeega nyaawa.
66020001	Hean ghaadaayi malaykajeanda nea ghwararang'aana humng'eeda, nea ghoang'ng'waanya geadi gidasiittinna shoomanda mammuudeana ea munyaloalajeanda haw.
66020002	Ak ghoang'ng'waay ichchibooda was ichchiboodida bea garayiin was meang'nyeandeenda ea Shattaani, ak ghwarada gweanyeew sagalama,
66020003	ak gwajaksa niny jeeda shoomanda, hean gwadukuta ak ghwayiin giroraneeda badaydaannyi, aba gideaba maygabiikta gichcha gwareengani emoojiga, ea ghang'atta gweannyeew sagalama. Amang'atta hiji gajeettin gilinuwaas.
66020004	Hean ghaadaayi hoorgajeega gheambalmeeda, nea goobiitbiida badahuukka fuga jea goorgweach. Ak ghaadaayi guroruunatka fuga ghayi silajaada gheatkweaka aba badayda muwunnooda Yeesu ea appadayda ng'asheanda Aseetta, ea giikka ghayi miih ghaghadoawan diyeaydideaniin ghana gitta sirattiidean nea miighwanyas giroraneadaannyi aba gheamamuuunatka nyaawa, ghana geattinga nyaawa. Ak gwaduuttu, ak goombaliischi sea Gristo gweannyeew sagalam.
66020005	Ak muscheekkiga siippuudiin ea mabiikta gwaduuttu ea ghang'atta gweannyeew sagalam. Niih duunooda madeeda gil.
66020006	Ghang'wana nea ghaydit siida mida jeeda duunnooda madeeda! Appadahuukkeaba fiisu miyeedeaba iyyeenya manda uurda ak gayghoaw ashoohoodiga Aseetta ea gea Gristo, ak gaygoombaliischi sea niny gweannyeew sagalam.
66020007	Ak iyasha gweannyeew sagalama, gajeettin Shattaani gwarinna ghealoonigaaschi
66020008	ak gayghwahidu ak gwareengani emoojiga mida murdajeega assang'wan bea ng'eanyiida, ak ea, Googu gil ea Magoogu, ak ghoawaam saawa aba ng'uchcheeda; nea monneeda nyaawa gwadeenna iseaskweanda basooda.
66020009	Hean ghwascheang'da gaweay badayda ng'eanyiida ak geneaweesa gealga fuga ghaydidi ea mujiineetta subwariiyiin; hean ghwararang'aan beasta leabu humng'eeda ak ghwaak saawa,
66020010	ak geejaksa meang'nyeandida reengani saawaan jeeda basooda beasta ea giikkayda heeda mida diyeaydida ea sibaneeda ng'uyyeega, ak gajeesawan askweari ea eawa ea ghoaw damanda manda muudeanooda.
66020011	Hean ghaadaayi hoorgeeda haw eesh bea gheambalmeeda ea siida apteadawa uhuuda; nea madeadaannyi gamng'aw ng'eanyiida ea humng'eeda, ak ea meadaaha heeda jea goobiida.
66020012	Hean ghaadaayi fuga nimeewa, gea hees ea gea manang'i, nea ghamiinaada aba madeeda hoorgeeda gheambalmeeda, hean geettin gittaabwajeega. Ak geettin gittaabwajeanda nuut, nea gittaabooda eaweega gil. Ak geergweaksa fukka nimeewean aba ng'asheega sing'oorsa jeedeaba gittaabwajeekka, giduurji gidaghayi nisin.
66020013	Gooruudu basooda fuga nimeewa mida jeadaannyi, ak gooruudu miyeeda ea Gheeda maloonghajeega fuga nimeewa mida jeadaannyi, ak geergweaksiina sean gidaghayi nisin.
66020014	Hean geejaksa miyeeda ea Gheeda maloonghajeega jeedeaba basoodida bea beastean. Nea niih ea miyeedeaba iyyeenya gil, basooni bea beastean;
66020015	Ak gilwas siih iimiyeeng'oorsa gheawungaaschi jeeda gittaabooda eaweega, hean geejaksa jeedeaba basoodida bea beastean.
66021001	Hean ghaadaayi humng'eeda eesh ea ng'eanyiida eesh; aba gideaba humng'eeda madeeda ea ng'eanyiida madeeda goolla ghang'atta, ak basooda ea mudugwanda.
66021002	Ak ghaadaayi mujiineeda ghaydit, was Yerusaleemooda eesh, nea ghwararang'aana humng'eeda heeda Aseetta, nea hidaat gawuurji sibeeda siittaamdaam aba siyeeda;
66021003	hean ghaayiinyi ghuutta haw nyaasha heeda hoorgeedida bea gheambalmeedean nea gwayi, “Ng'ulla, giibinda Aseetta gwandeayi sea buuneeda. Ak gaygwasin giibindaannyi sea saawa, ak gayghoaw fugaaschi ak Aseetta niny gaygwandeayi sea saawa;
66021004	ak gaygoobuus giliwas dabeakka aba gheanyanga nyaawa, ak ea maygudu gwanda miyeeda, ghana giiseaneega ghana shookka ghana sawanadeeda, maygutgwanda aba gideaba, ng'asheega madeeda goolla ghang'atta.”
66021005	Ng'atta gwayi siitta apteada aba badayda hoorgeeda gheambalmeedean, “Ng'ulla, gaydanung'u gaweeriidi haleanjeessean.” Ak gwayi gichcha, “Ng'waara ng'asheesu, aba gideaba ng'asheesu doobiiwanatta gil ak ea huumwa.”
66021006	Ak gwayeeshinean, “Nisa! Gideaba Aniini geawoschi Alfa ea Omeega, ging'eetta ea huydeanda. Siida bearji muwoosh gaydaadaw mwadaagha beega leabu gheang'deenda mideawa eaweega.
66021007	Nea dea jooriischi gaygwahearan haleanjeeni, ak gaydoaw Aseettaannyi nea niny gayghoaw balleandeanyu.
66021008	Ak gea giyoonnyi, ea gea mandeawana masaweega, ea gea ririnnyeanda, ea gea nuusa buuneeda, ea gea hiseada, ea beeneediga, ea gea gadoowani gida mawosa aseetta, ea gea naba ng'uyyeega sean, heennyaawa jeeda basooda yeada beasta gil ea giikkayda, nea niih ea miyeedeaba iyyeenya.”
66021009	Hean ghwahidu malaykajeanjagi bea jeedeaba giikka as ispwaan nea gwandeawa gweeraji ispwa nyiit sawanaduut ispwa huydean ak goobaloolan, nea gwayi, “Beenni hiji, ak gaydaahiimneeyi sibeeda, was gatmooda Dayeenda Gisilleanda.”
66021010	Hit ghwaadan aba Gurorooda ea ghoahiitanaan giijeeda haw, geaw, ak ghoahiimnaan mujineeda ghaydit was Yerusaleemu nea ghwararang'aana humng'eeda heeda Aseetta,
66021011	nea gwandeawa giigheambiitta Aseetta, ak weeshindaannyi gawuurji lagheaneeda haw sheayeat, gawurji lagheaneeda mur, ak ea miyaas nea ghameang'meang',
66021012	abeeda gwanda ghamarda haw, geaw, mideawa ghuusi damaniyyeenya, ak gidaghuudajeesu gwanda malaykaji damaniyyeenya, nea gidaghuudajeesu ea sing'oorsa gheawunga emooji damaniyyeenya was balloojiga Israeeli;
66021013	meatkweeda ghayeawa gwanda gidaghuudaji samwagu, wilooda ng'eanyiida ghayeawa gwanda gidaghuudaji samwagu, wilooda ng'eanyiida biyeara gidaghuudaji samwagu, heeda biyeara gwanda gidaghuudaji samwagu.
66021014	Ak ghamarda mujiini abeeda gwandeawa sindeechcheewi damaniyyeenya, ak badaydeaba sindeechcheekkiga gwanda gheawun damaniyyeenya bea giijasoodikka attamaniyyeeenya bea Dayeenda Gisilleandean.
66021015	Nea siitta abaloolaniin abeeda gwandeawa bileangida sisna lagheanga meeng'meeng'i, jea goodeena mujiineedida ea gidaghuudajeegaaschi ea ghamarda.
66021016	Nea mujiinean gooyang'deayyi meadajeega sean, nea geawundaannyi gooyang'deayyi sea baraknatta; ak goodean mujiini aba bileangidaannyi, gilomittaji sagalamnyooji iyyeenya ea bughalaji ang'wan; nea geawunda ea baraknatta ea geawunda gal humng'eeda gooyang'deayyi.
66021017	Hean goodeen eara ghamardaannyi, ak ghwanyas geattin bughala ea haradam ea ang'wan aba gidadeeniida buuneeda nea diitta ea malaykajeanda gil.
66021018	Ak ghamardida geadeasa lagheang'su murjeewi, ak mujiineedida geesna lagheanga meeng'meeng'i miyaas nea ghawaar ginyooh.
66021019	Nea sindeechcheekka ghamarda mujiini abeeda siittaamdaamwa aba giliwas laghaana haw sheayeat; dea madeeda ea mur, deabiyyeenya gameaji ea oomu, deaba samwagu ea ng'oreadi, deaba ang'wan ea nyawiish,
66021020	nea deaba muut ea bwaash, nea deaba lah aareara, nea deaba ispwa gameaji anyawiish, nea deaba sis ea booshcheanda, nea deaba shageash ghawaar booreega, nea deaba damanamughuush gameaji ghawaar booreega, deaba damwanagi ea dughwaang, deaba damaniyyeenya ea oomu.
66021021	Ak gidaghuudajeekka attamaniyyeenyean gwanda sageek damaniyyeenya, gilinyooh ea gidaghuut gil gwanda sageeyeanjagi, nea naweeda mujiini ea lagheanga meeng'meeng'i miyaas sing'ng'weerdaawa uurji giyoohi.
66021022	Ak ea mwaadaahi, gheeda sibatta Aseetta aba mujiini, aba gideaba gheennyaawa sibatta Aseetta Ng'uttamiida was Aseetta Hoauur ea Dayeenda Gisilleanda.
66021023	Ak mujiineedida ea magassa gideaba gayghoobwaay aseetta ghana sheeda, aba gideaba giigheambiitta Aseetta weeshindaannyi, ak gheaboong'nyeandaannyi ea Dayeenda Gisilleanda gil.
66021024	Aba gideaba weeshindaannyi gaygwaneayeewa emoojiga jeeda; ak sugoodiga ng'eanyiida gaygweadu giigheambiitta nyaawa jeadaannyi,
66021025	ak gidaghuudajeegaaschi ea mwajearat askweari earahay, aba gideaba jeani manda eaweeda;
66021026	ak saawa gaygweadu jeannyaawa giigheambiitta ea mureeda emoojiga.
66021027	Nea jeadaannyi ghanyea maygawa gidamuy, ghana deasina ng'asheega munyas ghana gea ng'uyyeega, geaghus giikka sing'oorsa jeeda gittaabooda eaweega bea Dayeenda Gisilleandean.
66022001	Hean ghoahiimnaan enda beega mideawa eaweega, nea eesh ea ghameang'meang', nea ghwadalalaana hoorgeeda Aseetta ea dea Dayeenda Gisilleanda,
66022002	nea bugusta naweadinga mujiini, earada, meatkwajeega sean bea enda, abeeda gwanda geetta eaweega, mideawa haghweega heeluut damaniyyeenya, nea inyeessa gooruudu haghweagaaschi gilashsheah; nea seengeaba geedi gaba giheapta emoojiga.
66022003	Ak ea maygutgwanda gilinyooh ea moshteayda gil, nea hoorgeeda gheambalmeeda bea Aseetta ea dea Dayeenda Gisilleanda gaygwanda jeadaannyi, nea soomjoogaaschi gayghoaghadoawan niny,
66022004	ak gayghwadaa gheamamdaannyi, nea gheawungaaschi gaygwanda gheamanunatka nyaawa.
66022005	Ak ea maygutgwanda eaweeda; nea magasa weeshinda gheaboong'nyeanda ghana aseetta aba gideaba Ng'uttamiida was Aseetta gayghoaw weeshinda nyaawa, saawa gaygoombaliischi ea ghoaw damanda manda muudeanooda.
66022006	Hean gwayeeshshinean, “Ng'asheesu ghwadoabiiw ak ea huumwa gil. Nea Ng'uttamiida, was Aseetta bea guroruunatka sibanga, abeeda gaygoojeagu malaykajeandaannyi goohiimsa soomjoagaaschi ng'asheega jea gabean ghwahidu.
66022007	Ak ging'ulayi, gaydahidu nea ghaalamwajaannyi.” Ghang'wana siida ang'ng'waay ng'asheega siramoaran aba jeedeaba gittaaboani.
66022008	Aniini Yohaana ghaayiinyi nea ghaadaayi ng'asheesu. Damandida ayiinyi nea ghaadaayiin, hean geabeedeaysi ng'eanyi ak ghaghadoawannyi aba madeeda malaykajeanda ahiimnaan ng'asheesuun;
66022009	hean gwayeeshshinean, “Adiiduw gisni gitta! Aniini geawoschi soomjeanda sea ang'iing'i sea fuga siduupcheewi was sibanga, ea fukka ang'ng'waay ng'asheegeaba gittaaboaniin. Aghadoawana Aseetta.”
66022010	Ak gwayeeshshean, “Adiiroori ng'asheega siramoaran bea gittaaboaniin, aba gideaba damanda nineekkiit.
66022011	Siida sina ng'asheega munyas daraanya sinooda ng'asheega munyas, dea mideawa ririnyeanda daraanya ririnyeanda, dea doabiiwaat daraanya doobiiwnatta, dea ghaydit ea daraanya ghaydidanda.
66022012	Ng'ulla, ghaawunnyi nea ghaalamwajaanyi, nea geayeadu gichchea daadaw siida, ak ghaadawji giliwas siih giduurji gidaghayi sin.
66022013	Aniini geawoschi Alfa ea Omeega, dea madeeda gil ea dea huydean, was dea ging'eetta ea dea huydean.”
66022014	Ghang'wana fuga ahuun hang'weakka nyaawa, ak gwandeawa doobiiwnatta jea gaweesiina geetta eaweega ak gaweay jeeda mujiini aba gidaghuudajeagaaschi.
66022015	Hoowa bea jaroodean gwanda gudajeega ea beneediga ea fuga hiseada ea fuga nuusa buuneeda ea fuga ghadoawani gidamwawosa aseetta, ea gilinyooh ghabwariiy ng'uyyeega nea gwasin.
66022016	“Aniini Yeesu, neajeagu malaykajeandeanyu headaang'u nea gweadu muwwunooni heeda ganisajeega. Aniini geawaschi hawunnyeanda ea jeatta Dawdi, was ming'weandida aboong'u bea muchchuunoodean.”
66022017	Ak gwayi Gurorooda ea Sibeeda, “Beenni.” Nea siida ing'shi dayi “Beenni.” Ak doani siida bearji muwooshta, nea dea gasa ea dageanda beega eaweega nea manda sheayeeda.
66022018	Geereekusi giliwas siih iiyi ramoorangeaba gittaaboani: giliwas siih iyahaat, gaygoheassa Aseetta sawanaduussu surgu aba jeedeaba gittaaboani,
66022019	ak giliwas siih igeanda gili aba jeeda ng'asheega siramoar bea gittaaboaniin, gaygageanda Aseetta headaannyi aba jeeda geettida bea eaweegean ea aba jeeda mujiineetta ghaydidiin, surgu ng'asheagaaschi aba jeedeaba gittaaboani.
66022020	Nea siida muuwwu ng'asheesu gwayi, “Asi aba huumwa ghaawunnyi nea ghaalamwajaanyi.” Amin. Beenni, Ng'uttamiida was Yeesu!
66022021	Gagasa anyasa dagheerjeandumeeda Ng'uttamiida was Yeesu agoogeeni sean owoschi ghaydidiini. Amin
