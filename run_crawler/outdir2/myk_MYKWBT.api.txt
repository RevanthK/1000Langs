40001001	Yesu Kirisa nᴐhᴐ tayirige sɛmɛ w'a we. Yesu ya foro saannaa Dawuda shi ni, Dawuda d'a foro Ibirayima shi ni.
40001002	Ibirayima w'a Ishaaga se. Ishaaga di Yakuba se. Yakuba di Zhuda ni wu ceboronamaa se.
40001003	Zhuda di Fɛrɛsi ni Zara se, pu nu wu bye Tamari. A Pɛrɛzi di Ɛsirᴐmu se, Ɛsirᴐmu di Arami se.
40001004	Arami di Aminadabi se. Aminadabi di Nasᴐn se. Nasᴐn di Salimᴐ se.
40001005	Salimᴐ di Bowazi se, wu nu wu bye Araxabi. Bowazi di Obɛdi se, wu nu wu bye Wuruti. Obɛdi di Zhese se.
40001006	Zhese di saannaa Dawuda se. Saannaa Dawuda di Solomani se, wee nu wu bi fɛnhɛ pye Uri shᴐ.
40001007	Solomani di Orobowamu se. Orobowamu di Abiya se. Abiya di Azafu se.
40001008	Azafu di Zhozafati se. Zhozafati di Zhoramu se. Zhoramu di Oziyazi se.
40001009	Oziyazi di Zhowatamu se. Zhowatamu di Akazi se. Akazi di Ezekiyasi se.
40001010	Ezekiyasi di Manase se. Manase di Amᴐ se. Amᴐ di Zhoziyasi se.
40001011	Zhoziyasi di Zhekoniya ni wu ceboronamaa se. Wee tuun wu ni a p'i Izirayɛli sipyii pu co na kari Babilᴐni ni.
40001012	Pee sipyii pu na co xᴐ na kari Babilᴐni ni, a Zhekoniya di Salacɛli se. Salacɛli di Zorobabɛli se.
40001013	Zorobabɛli di Abiyudi se. Abiyudi di Eliyakimu se. Eliyakimu di Azᴐri se.
40001014	Azᴐri di Sadᴐki se. Sadᴐki di Akimu se. Akimu di Eliyudi se.
40001015	Eliyudi di Eleyazari se. Eleyazari di Matan se. Matan di Yakuba se.
40001016	Yakuba di Yusufu se. A Yusufu di bye Mariyama poo we. Yesu we w'a yiri Kirisa ge, a Mariyama di wee se.
40001017	Shi wu segee kɛ ni shishɛɛrɛ wu ɲɛ Ibirayima ni Dawuda tɛ ni. Lee kadugo na a shi wu segee kɛ ni shishɛɛrɛ di bye Dawuda ni Izirayɛli shɛɛn coduun wu tɛ ni na kari Babilᴐni ni. A shi wu segee kɛ ni shishɛɛrɛ di bye na lᴐ wee tuun wu na na pa gbara Yesu seduun wu na.
40001018	Yesu Kirisa segana li le. Wu nu Mariyama wu bi bye Yusufu curᴐ. Ga na pu yaha pu sanha binnɛ ɲa wɛ, a Fɛfɛɛrɛ Munaa sefɛɛrɛ di digi Mariyama na, a w'i yere yacɛrɛ na.
40001019	Wu curᴐ Yusufu wu bye sipyitiimɛ, wu funŋᴐ bye wu Mariyama mɛgɛ kyɛɛgi wɛ. A w'i li kᴐn wuyɛ funŋᴐ ni na w'i tee curᴐrᴐ te kyɛɛgi ŋmᴐhᴐrᴐ ni.
40001020	Na Yusufu yaha ni kee fungᴐngᴐ ki ni, a Kilɛ wo mɛlɛkɛ wa di ba wuyɛ shɛ wu na ŋmunᴐgᴐ ni, na yi jo wu mu na: "Dawuda ja Yusufu, ma ganha bu fya Mariyama leŋɛ na wɛ, bani Fɛfɛɛrɛ Munaa sefɛɛrɛ ni w'a yere yacɛrɛ na.
40001021	Wu na ba funana se, m'a lee mɛgɛ le Yesu, bani wu na ba wu sipyii pu shᴐ pu jurumu wu na."
40001022	Kee keree ki bɛɛri ya pye mu, kᴐnhᴐ Kafᴐᴐ Kilɛ bi yemu jo wu taatuunnᴐ li wo Kilɛ tudunmᴐ wu ɲᴐ ni ge, yee ɲᴐ di fa na:
40001023	"Li wii, doɲiŋɛ fucɛri nacɛbaa na ba yere yacɛrɛ na, na funana se. Li mɛgɛ na le na 'Emanuwɛli,' " lee kᴐri ɲɛ "Kilɛ ɲɛ w`ee niŋɛ ni."
40001024	Ba Yusufu ya y`iri ŋmunumᴐ pu na wɛ, na li pye na bɛ ni Kafᴐᴐ wu mɛlɛkɛ wu wo kafilajo wu ni. A wu Mariyama furu pᴐ.
40001025	Ga pu ya pinnɛ ɲa wɛ, fo na shɛ Mariyama pye w'a tigi wu funazhiire na. A Yusufu di pya wu mɛgɛ le Yesu.
40002001	Yesu ya se Zhude fiige ki ni, Bɛtilɛhɛmu ni, saannaa Hɛrᴐdi caŋa ɲii ni. Wu nizexhᴐgᴐ ki na, a wᴐrᴐᴐ cɛvɛɛ pii di ba na y`iri Kilɛ-nᴐhᴐ na, na nᴐ Zheruzalɛmu ni.
40002002	A p'i yegeŋɛ pye na: "Yawutuu wo saan we w'a se nimɛ ge, mii wu wa wɛ? W`ee ya wu wᴐrᴐ ɲa, na w`ee yaha Kilɛ-nᴐhᴐ ke na, na ba di ba wu pɛlɛ."
40002003	Ba saannaa Hɛrᴐdi ya yee logo wɛ, a l'i wu ɲaha wᴐ fo xuuni, na fara Zheruzalɛmu shɛɛn bɛɛri na.
40002004	A Hɛrᴐdi di saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ pu bɛɛri pinnɛ, na pu yege na: "Kirisa wemu wu ɲɛ Saan ni Izirayɛli wo Shᴐvᴐᴐ wu ge, mii wu d'a yaa na se wɛ?"
40002005	A p'i wu ɲᴐ shᴐ na: "Zhude fiige ki ni Bɛtilɛhɛmu kulo li ni, bani Kilɛ tudunmᴐ w'a li ka na:
40002006	'Mu Bɛtilɛhɛmu we wu wa Zhude fiige ki ni ge, mu wa Zhude fanha kulogoo ki bɛɛri nifɛnhɛfɛnhɛnɛ_ɛ dɛ, bani ɲuŋᴐfᴐgbᴐ wa na ba foro mu ni, wee na ba wu shi Izirayɛli wu naha."'
40002007	Lee kadugo na a Hɛrᴐdi di wᴐrᴐᴐ cɛvɛɛ pu ŋmᴐhᴐ yiri, na pu yege xuuni, lee wᴐrᴐ li ɲaduun wu keree na.
40002008	Na xhᴐ na pu tun kari Bɛtilɛhɛmu ni, na jo: "Yi shɛ le pubinnɛ le sha xuuni. Yi bu shɛ li ɲa, yi ba yi jo na mu, kᴐnhᴐ na bɛ di shɛ li pɛlɛ."
40002009	Ba wᴐrᴐᴐ cɛvɛɛ p'a saan wu jomᴐ pu logo wɛ, na gari. P'a wᴐrᴐ lemu ɲa na pu yaha Kilɛ-nᴐhᴐ ki na ge, a lee wᴐrᴐ l'i doro pu ɲaha na, fo na shɛ nᴐ pubinnɛ li xuu wu ni, na yere wee xuu wu ɲuɲᴐ na.
40002010	Wᴐrᴐᴐ cɛvɛɛ p'a lee wᴐrᴐ li ɲa tuun wemu ni ge, na funŋᴐ taan xuuni.
40002011	Ba p'a j'e puga ki ni wɛ, na pubinnɛ le, ni li nu Mariyama ɲa. A p'i nuguro sin, na pubinnɛ li pɛlɛ, na pu yɛrɛyɛ ɲᴐ mugi, na pubinnɛ li kan sanni, ni pɛrɛwa yaŋmuyᴐ ya bɛ, yee ɲɛ nudanga yawurere, ni nudanga s`inmɛ pemu ɲɛ na mire ge.
40002012	Lee kadugo na, a Kilɛ di pu kaala ŋmunᴐgᴐ ni na pu ganha bu guri zhɛ Hɛrᴐdi y'iri wɛ. A p'i gari pu fiige ni koo latii ni.
40002013	Wᴐrᴐᴐ cɛvɛɛ pu nigaraga na a Kilɛ wo mɛlɛkɛ wa di wuyɛ shɛ Yusufu na ŋmunᴐgᴐ ni, na wu pye: "Y`iri, m'a baa kari ni pya wu ni wu nu wu ni Misira ni, m'a shɛ diin w`a fo di ba shɛ jo ni ma ni tuun wemu ni, bani Hɛrᴐdi na ba pya wu shaa di gbo."
40002014	A Yusufu di y`iri kee piinuŋᴐ ki ni, na baa ni pya wu ni wu nu wu ni, na kari Misira ni.
40002015	A p'i shɛ diin w`a fo na shɛ Hɛrᴐdi pye w'a xu. Kee keree k'a pye, kᴐnhᴐ Kafᴐᴐ Kilɛ ya jomᴐ pemu jo wu tudunmᴐ wu ɲᴐ ni ge, pee ɲᴐ di fa na: "Nɛ na ja wu yiri yeege Misira fiige ki ni."
40002016	Hɛrᴐdi ya li ɲa na wᴐrᴐᴐ cɛvɛɛ p'a wu ɲᴐ faanna ge, a wu luu di y`iri xuuni. A wu sipyii tun kari na pu Bɛtilɛhɛmu ni wu t`aan kulogoo ki funabiire ti bɛɛri gbo, temu ti ɲɛ ti yee sanha doro shuun t`aan wɛ ge, wᴐrᴐᴐ cɛvɛɛ p'a tuun wemu shɛ ge, na bɛ ni wee ni.
40002017	Wee tuun wu ni Kilɛ tudunmᴐᴐ Zheremi bi yemu jo ge, a yee ɲᴐ di fa. Wu bi jo na:
40002018	"Sipyii ya mɛhɛɛ logo na foro Arama koomᴐ pu ni: Xuguŋᴐᴐ ni sipyaa. Arasɛli w'a wu nᴐhᴐpiire yamɛhɛɛ suu. Pu ya wu fɛhɛŋɛ ta kᴐnhᴐ wu luu di ɲiŋɛ wɛ, bani p'a xu xᴐ."
40002019	Hɛrᴐdi nixhugo na a Kilɛ wo mɛlɛkɛ wa di wuyɛ shɛ Yusufu na ŋmunᴐgᴐ ni, na wu yaha Misira fiige ki ni.
40002020	A wee mɛlɛkɛ wu jo: "Y`iri m'a guri ni pya wu ni wu nu wu ni Izirayɛli fiige ki ni, bani piimu pu bi pya wu shaa di gbo ge, pee ya xu."
40002021	A Yusufu di y`iri, na guri ni pya wu ni wu nu wu ni Izirayɛli fiige ki ni.
40002022	W'a logo na Arikilasi w'a tiin wu to Hɛrᴐdi wu tatɛɛngɛ ki ni, na pye Zhude fiige ki saan ge, a Yusufu di fya wu ya sᴐᴐ na shɛ w`a wɛ. A Kilɛ di wu funŋᴐ to ŋmunᴐgᴐ ni, na wu shɛ Galile fiige ki ni.
40002023	A wu shɛ diin kulo la ni w`a lemu mɛgɛ ki ɲɛ na Nazarɛti ge, kᴐnhᴐ Kilɛ tudunmᴐᴐ pu bi yemu jo na Yesu na ba yiri Nazarɛti shɛn ge, yee ɲᴐ di fa.
40003001	Ayiwa, caŋa ka Yohana Batizelipye ya kari siwaga ki ni, Zhude fiige ki ni, na shɛ Kilɛ jomᴐ pu yɛrɛ li ɲᴐ kᴐn w`a.
40003002	Wu bi sipyii pu yɛri na: "Yi daajeŋɛ jo yi jurumu wu na, bani Kilɛ saanra t'a tɛɛŋɛ."
40003003	Yohana Batizelipye kaa Kilɛ tudunmᴐᴐ Ezayi bi byi na: "Mujuu l'a f`oro siwaga ki ni na: 'Yi Kafᴐᴐ wu koo li y`aa! Yi wu korogoo ki tii!' "
40003004	F`aya yemu yi bye Yohana na ge, yee bi y`aa ni ɲᴐhᴐyᴐ shiire ni, sɛɛgɛ di ɲɛ wu yapᴐgᴐ. Kabeeye ni wegeye funŋᴐ sɛrɛ, yee yi bye wu ɲᴐlige.
40003005	Zheruzalɛmu shɛɛn, ni Zhude fiige ki bɛɛri, ni Zhurudɛn Gba wu kabanugo kulogoo ki bɛɛri bi se Yohana y'iri,
40003006	na yeree pu jurumu wu na, na puyɛ kaan Yohana mu wu na batizeni Zhurudɛn Gba lᴐhᴐ ki ni.
40003007	Ba Yohana ya li ɲa na Farizhɛɛn, ni Sadushɛɛn niɲɛhɛmɛɛ pu bi ma na puyɛ kaan wu mu wu na batizeni wɛ, a wu pu pye: "Yee matᴐn nagoo piiri, jᴐgᴐ w'a yee kaala na yee pu paa Kilɛ wo loyire nibana li ɲaha na wɛ?
40003008	Kapyegee kiimu k'a li shɛɛ na y'a daajeŋɛ jo yi jurumu wu na ge, y'a kee pyi.
40003009	Yi ganha ba yi funyᴐ kᴐᴐn yɛ na Ibirayima wu ɲɛ yee to wɛ. Bani n'a da yi jo yi mu, Kilɛ na j'a ye faakageeye ye ɲɛri na pye Ibirayima nagoo.
40003010	Kacerege k'a lᴐ na xᴐ, di da tiye yi niyɛ yi cere. Tige bɛɛri ki ɲɛ ki ya nagoo nizaamaa pyi_i ge, kee na ba gᴐn, na ki w'a na ni.
40003011	"Nɛ kunni w'a yee batizeni lᴐhᴐ yɛ ni. Lee w'a li shɛɛ na y'a daajeŋɛ jo yi jurumu wu na. Ga wa w'a ma nɛ kadugo, wee fanha ya ɲɛhɛ nɛ wogo na. Ali na wu tanhaya ye yɛ pyaa bɛ wolo wu tᴐᴐyᴐ na, nɛ yaa ni lee ni wɛ. Wee na ba yi batize Fɛfɛɛrɛ Munaa ni na ni.
40003012	Wu shinma f`ᴐ f`ᴐ yaaga ki wa wu keŋɛ ni. Wu na ba sigiye yi f`ᴐ na wolo shinmapya wu ni. Wu na ba shinmapya wu kemɛ, na wu le wu kpᴐᴐn ni. Ga wu na ba sigiye yi s`orogo nafugibaaga ni."
40003013	Ayiwa, a Yesu di y`iri Galile fiige ki ni na pa Zhurudɛn Gba wu ɲᴐ na Yohana y'iri, kᴐnhᴐ Yohana di ba wu bɛ batize.
40003014	A Yohana di ganha na li shege, na jo: "Mu w'a yaa na nɛ batize goo, a m'i dɛrɛɛ na ma nɛ mu ya?"
40003015	A Yesu di wu pye: "Sᴐᴐ lee na, lee di bye mu nimɛ, bani lee pyegana li funŋᴐ ni w'`a da Kilɛ wo ɲidaan wu pye." A Yohana di sᴐᴐ, na wu batize.
40003016	Ba Yesu ya batize na xᴐ wɛ, na foro lᴐhᴐ ki ni. Taapile ni a fugba wu ɲᴐ di mugi. A Yesu di Kilɛ Munaa li ɲa li na diri na ma wu mu ba gbegbe shazhira ɲɛ wɛ, na ba do wu na.
40003017	A mujuu la di foro fugba wu ni na: "Nɛ ɲidaan Ja wu ɲɛ we, wu kaa l'a dan nɛ ni tɛhɛnɛ baa."
40004001	Lee kadugo na a Fɛfɛɛrɛ Munaa di Yesu ɲaha co na kari siwaga ni, kᴐnhᴐ Shitaanni di shɛ wu taanna wii.
40004002	A w'i suun le na ta cabyaa kɛlɛɛ shishɛɛrɛ (40) ni nibiiye kɛlɛɛ shishɛɛrɛ. Lee kadugo na, a xuugo di wu ta.
40004003	A Shitaanni di fulo wu na, na wu pye: "Ma bi ɲɛ Kilɛ wo Ja we, ye faakageeye ye pye na yi ɲɛri buuri."
40004004	A Yesu di wu ɲᴐ shᴐ na: "L'a ka Kilɛ Kafila wu ni na: 'Ɲᴐ yalige yɛ wa sipya ɲᴐ shaa wɛ, ga fo jomᴐ pemu bɛɛri Kilɛ ya yu ge."'
40004005	Lee kadugo na a Shitaanni di gari ni wu ni Fɛfɛɛrɛ Kulo li ni, na shɛ wu yaha Kilɛ-pɛɛŋɛ pugbᴐhᴐ ki ɲidii li ni,
40004006	na wu pye: "Ma bi ɲɛ Kilɛ wo Ja we, kᴐn to ɲiŋɛ na. Bani l'a ka Kilɛ Kafila wu ni na: 'Kilɛ na ma kaa jo wu mɛlɛkɛɛ pu mu, pee na ma co pu keye ni, kᴐnhᴐ ma tᴐᴐgᴐ ganha bu guu kagereŋɛ yafiin na wɛ."'
40004007	A Yesu di wu pye: "L'a ka bɛ sanha Kilɛ Kafila wu ni na: 'Ma ganha ma Kafᴐᴐ Kilɛ taanna wii wɛ."'
40004008	Lee kadugo na a Shitaanni di wu lᴐ sanha na shɛ yaha faabobotᴐᴐngᴐ ka fugba ni, na shɛ koŋᴐ saanra ti bɛɛri, ni ti nᴐᴐrᴐ wu bɛɛri shɛ wu na,
40004009	na wu pye: "Ma bu nuguro sin nɛ fɛɛ ni, na nɛ pɛlɛ, nɛ na ye bɛɛri kan ma mu."
40004010	Wee tuun wu ni a Yesu di wu pye: "Shɛ w`a dɛ, Shitaanni! Bani l'a ka Kilɛ Kafila wu ni na: 'M'a ma Kafᴐᴐ Kilɛ yɛ pɛlɛ, ma da labye pyi wee yɛ nigin mu."'
40004011	Ayiwa, a Shitaanni di laha wu t`aan, na gari, a mɛlɛkɛɛ pii di fulo wu na, na wu keree y`aa.
40004012	Ba Yesu ya pa yi logo na Yohana ya le kaso ni wɛ, a w'i y`iri wee xuu wu ni, na gari Galile fiige ki ni.
40004013	Ga wu ya ta tiin Nazarɛti kulo li ni wɛ, a wu shɛ diin Kapɛrinᴐmᴐ kulo li ni. Lee bye Galile Gba wu ɲᴐ ki na, Zabulᴐn wo koomᴐ pe ni Nɛfitali wo koomᴐ pu ni.
40004014	Lee ya pye mu, kᴐnhᴐ Kilɛ tudunmᴐᴐ Ezayi bi yemu jo ge, yee ɲᴐ di fa na:
40004015	"Zabulᴐn wo koomᴐ pe ni Nɛfitali wo koomᴐ pu ni, pee pemu pu ɲɛ Galile Gba wu ɲᴐ koomᴐ pe, Zhurudɛn Gba wu kadugo y'iri ge, shi watii shɛɛn ya ɲɛhɛ Galile wemu wo koomᴐ pu ni ge.
40004016	Sipyii piimu pu bi tiin nibiige ki ni ge, pee ya kpɛɛngɛ nigbᴐhᴐ ɲa. Piimu pu bi bye xu wo nibiige fiige ki ni ge, kpɛɛngɛ ya foro pee mu."
40004017	Wee tuun we ni Yesu ya Kilɛ Jozaama pu yɛrɛ li ɲᴐ kᴐn na byi. Wu bi yu na: "Yi daajeŋɛ jo yi jurumu wu na, bani fugba saanra t'a tɛɛŋɛ."
40004018	Caŋa ka, na Yesu yaha wu na ɲaari Galile Gba wu ɲᴐ ki na, a wu fyashaa shuun ɲa, p'i ɲɛ cebooloo: Simᴐ, wee wemu p'a byi na Pyɛɛri ge, ni wu ceborona Andire. J`ᴐ pu bi waa gba lᴐhᴐ ki ni.
40004019	A Yesu di pu pye: "Yi taha na fɛni, di yi pye sipyii shavɛɛ."
40004020	Taapile ni a p'i jᴐlᴐᴐ pu yaha w`a, na daha wu fɛni.
40004021	A wu shɛ ɲaha na, na ceboronamaa shuun wa bɛ ɲa. Pee bye Zebede wo jalaa shuun: Yakuba ni Yohana. Pu wo jᴐlᴐᴐ pee di bi jooli pu kᴐrᴐgᴐ funŋᴐ ni, ni pu to Zebede wu ni. A Yesu di pee bɛ yiri.
40004022	Taapile ni a pee bɛ di pu wo kᴐrᴐgᴐ ki yaha w`a ni pu to wu ni, na daha wu fɛni.
40004023	Yesu bi Galile fiige ki bɛɛri ɲaari, na kalaa kaan sipyii pu mu pu Kilɛ-pɛɛŋɛ piyɛyɛ yi ni. Wu bi fugba saanra ti wo Jozaama pu yu, na yama tuuyo yi bɛɛri xuu, na sipyii shuu pu fanhaxhᴐᴐrᴐ tuugo bɛɛri na.
40004024	A Yesu mɛgɛ di Siiri fiige ki bɛɛri c'iri. A sipyii p'i ganha na yama fɛɛ pu bɛɛri tugoo na ma wu mu. Gban tuuyo bɛɛri yi bye pee yama fɛɛ pii ni: Jinaa bye pii ni, pii di ɲɛ kirikirizaannaa fɛɛ, kabanuxuyo fɛɛ ɲɛ pu ni. A Yesu di pu bɛɛri cuuŋᴐ.
40004025	A sipyiɲɛhɛmɛɛ di daha wu fɛni. Pee bi y`iri Galile fiige ki ni, ni Dekapoli fiige ke, ni Zheruzalɛmu kulo le, ni Zhude fiige ke, ni Zhurudɛn Gba wu kadugo y'iri.
40005001	Ayiwa, ba Yesu ya sipyiire ti ɲa wɛ, na dugi tiin faaboboŋᴐ ki ɲuŋᴐ ni. A wu wo kalaapiire t'i fulo wu na.
40005002	A wu ɲᴐ kᴐn na pu kalaa na:
40005003	"Piimu p'a li cɛ na funmᴐ fɛɛ pee ɲɛ Kilɛ shizhaa na ge, pee ɲɛ duba nagoo, bani pee wuuro ti ɲɛ fugba saanra te.
40005004	Piimu wo zᴐlᴐᴐ p'a mɛhɛɛ suu ge, pee ɲɛ duba nagoo. Bani pee logoo na ba ɲiŋɛ.
40005005	Piimu pu ɲɛ ni lotangaa ni ge, pee ɲɛ duba nagoo. Bani pee na ba ɲiŋɛ ki ta na pye cɛn.
40005006	Piimu p'a tiimɛ la pyi ba yalige ni logbaga ɲɛ_ɛ ge, pee ɲɛ duba nagoo. Bani pee funyᴐ na ba ɲiŋɛ.
40005007	Piimu p'a ɲuŋᴐ ɲaari pu samaa na ge, pee ɲɛ duba nagoo. Bani Kilɛ na ba ɲuŋᴐ ɲaari pee na.
40005008	Piimu wo zᴐlᴐᴐ pu ɲɛ fɛɛfɛɛ ge, pee ɲɛ duba nagoo. Bani pee na ba Kilɛ ɲa.
40005009	Piimu p'a ɲaɲiŋɛ shaa k'i bye pu ni pu sipyiɲii tɛ ni ge, pee ɲɛ duba nagoo. Bani pee na ba yiri Kilɛ nagoo.
40005010	Kanhama ya nᴐni piimu na Kilɛ wo ɲidaan bye funŋᴐ ni ge, pee ɲɛ duba nagoo. Bani pee wuuro ti ɲɛ fugba saanra te.
40005011	"Sipyii ba yi shɛhɛlɛ, na yi kana, na kakuuŋᴐᴐ tuuyo bɛɛri wo kafinɛyɛ tɛri yi na nɛ mɛgɛ wuu na, wee tuun wu ni yi ɲɛ duba nagoo.
40005012	Yi funyᴐ yi taan fo xuuni, bani yi saraa w'a pɛlɛ fugba wu ni. Kilɛ tudunmᴐᴐ piimu p'a toro yee ɲaha na ge, mu p'a pee bɛ kanha lee kanhagana li na.
40005013	"Yee pu ɲɛ ke koŋᴐ ke wo suumᴐ. Ga suumᴐ tipoomᴐ bu foro pu ni, ɲaha na pu taan sanha wɛ? Pee suumᴐ pe da j'a yaaga bɛ ɲᴐ nige wɛ, fo na pu w'a kpɛɛngɛ na sipyii tᴐᴐyᴐ ni p'a danhana.
40005014	Yee pu ɲɛ ke koŋᴐ ke wo kpɛɛngɛ. Kulo lemu l'a teŋɛ faaboboŋᴐ ɲuŋᴐ ni ge, lee ya j'a ŋmᴐhᴐ wɛ.
40005015	Wa shishiin ya sokinna leni m'a yaaga shigile wu ɲuŋᴐ ni wɛ. Ga yaaga ka ɲuŋᴐ ni ma ma wu taha, kᴐnhᴐ wu da kpɛɛngɛ yeege puga ki jevɛɛ pu bɛɛri mu.
40005016	Mu yee bɛ wo kpɛɛngɛ k'a yaa na f`oro lee forogana li na sipyii pu mu, kᴐnhᴐ pu da yi wo kapyegee nizaaŋaa ki ɲaa, pu da baraga tɛri yi fugba To Kilɛ wu na.
40005017	"Yi ganha ba giin na nɛ pa di ba saliya we, kelee Kilɛ tudunmᴐᴐ pu wo jomᴐ pu gbo wɛ. Nɛ ta pa di ba yee gbo wɛ, ga nɛ pa di ba yi ɲᴐ fa.
40005018	Can na n'a da yi jo yi mu, na fugba we ni ɲiŋɛ ke yaha, Kilɛ wo saliya wu kamapile nifɛnhɛfɛnhɛnɛ bɛ, kelee wu kamapile fuduunᴐ nigin bɛ wa da zhᴐ do wɛ, fo na shɛ keree ki bɛɛri nᴐ ki tɛhɛnɛ na.
40005019	Lee wuu na sipyaa sipya w'a saliya wu ɲᴐmɛɛ nifɛnhɛfɛnhɛnɛ nigin bɛ kyɛɛgi ge, na nugo na sipyii pu kalaa lee ni ge, weefᴐᴐ na ba bye fugba saanra ti wo sipyii pu bɛɛri wo nifɛnhɛfɛnhɛnɛ. Ga sipya wemu ba saliya wu koo ɲaari, na sipyii pu kalaa lee ni, weefᴐᴐ na ba bye fugba saanra ti wo sipyigbᴐ wa.
40005020	N'a da yi jo yi mu, yee bu bye yee di ya saliya karamᴐgᴐlᴐᴐ pee, ni Farizhɛɛn pu j'a tiimɛ ni wɛ, yee da ba j'e bada fugba saanra ti ni wɛ.
40005021	"Yee ya yi logo na l'a shɛ w`ee sefɛlɛɛ pu na na: 'Ma ganha ga sipya gbo wɛ,' sipyaa sipya w'a wu sipyiɲii gbo ge, kiiri wu da gᴐn ma na.
40005022	Ga nɛ kunni w'a da yi jo yi mu jo sipyaa sipya w'a luu yirige wu ceboro t`aan ge, kiiri ya yaa na kᴐn weefᴐᴐ na. Wemu bu wu ceboro pye na nahanaha wu ɲɛ wii, kiirikᴐᴐn kuruŋᴐ k'a yaa na kiiri kᴐn weefᴐᴐ na. Wemu bu wu ceboro pye na wu sicere fᴐᴐ, weefᴐᴐ ya yaa na le Jahanɛmɛ wo na ki ni.
40005023	Lee wuu na, ma bu y`iri, na saraga lᴐ, na ma da zhɛ ki wolo gan Kilɛ mu saraya yi tawologo ki ni. A ma funŋᴐ di do li na na kabɛbaana la m'a pye ma ceboro wa na.
40005024	Ayiwa, m'a yaa na saraga ki yaha saraya yi tawologo ki ni, m'a guri, m'a fɛnhɛ shɛ bɛ ni ma ceboro wu ni, m'a na kuri pa ma saraga ki wolo ma kan Kilɛ mu.
40005025	Sipya wa bu jaagi shan ma na kaa la na, na ma yiri kiirikᴐᴐn pu mu. La le mayɛ ni, m'a bɛ ni wee kiiri kᴐnɲii wu ni na yi yaha koo li na, kᴐnhᴐ wu ganha bu shɛ ma le kiirikᴐᴐn pu keŋɛ ni, pee di ma kan gɛdii pu mu pu le kaso ni wɛ.
40005026	Can na n'a da yi jo ma mu, ma bu j'e wee kaso wu ni, ma da ga foro w`a ni wari pile nigin bɛ foo ni wɛ.
40005027	"Yee ya yi logo na l'a shɛ na: 'Ma ganha ga dᴐdᴐᴐrᴐ pye wɛ.'
40005028	Ga nɛ kunni w'a da yi jo yi mu jo sipyaa sipya w'a cee wii, na wu la pye ge, weefᴐᴐ ya dᴐdᴐᴐrᴐ pye xᴐ ni wee cee wu ni wu zᴐ wu na.
40005029	Ayiwa wee tuun wu ni, ma kanige ɲii le bu da lee na ɲɛ kaɲuŋᴐ di ma le jurumu ni, li wɛhɛlɛ wolo, m'a li w'a taliige ni. M'a buun ma ceepuuro ti yatɛngɛ nigin yɛ ni, lee ya pᴐrᴐ ma mu ma ceepuuro ti bɛɛri ti j'e Jahanɛmɛ ni.
40005030	Ma kanige keŋɛ ke shiin bi ɲɛ kaɲuŋᴐ di ma le jurumu ni, ki kᴐn w'a taliige ni. M'a buun ma ceepuuro ti yatɛngɛ nigin yɛ ni, lee ya pᴐrᴐ ma mu ma ceepuuro ti bɛɛri ti j'e Jahanɛmɛ ni.
40005031	"Y'a jo bɛ sanha na: 'N'a wemu ba da wu shᴐ gbaga xᴐ, wufᴐᴐ wu gbaxᴐᴐrᴐ sɛmɛ y`aa kan wu mu.'
40005032	Ga nɛ kunni w'a da yi jo yi mu jo sipyaa sipya w'a wu shᴐ gbaga xᴐ, dᴐdᴐᴐrᴐ di ya ta pye kee gbaga ke wo kaxᴐᴐ ɲuŋᴐ_ɛ ge, dᴐdᴐᴐrᴐ ni weefᴐᴐ ya cee wu le. N'a wemu bɛ w'a ceforogo ka leŋɛ ge, dᴐdᴐᴐrᴐ wee bɛ ya pye.
40005033	"Yee ya yi logo sanha na l'a shɛ w`ee sefɛlɛɛ pu na na: 'Ma ganha ga kaaga k`aa, m'a guri m'a kee kyɛɛgi wɛ. Ga kaaga bɛɛri m'a k`aa Kafᴐᴐ ɲaha t`aan ge, kee bɛɛri ɲᴐ fa fo ki tɛhɛnɛ.'
40005034	Ga nɛ kunni w'a da yi jo yi mu jo yi ganha ba gari bada wɛ. Yi ganha ba gari fugba we na wɛ, bani wee ɲɛ Kilɛ wo saanra koro le.
40005035	Yi ganha ba gari ɲiŋɛ ke na wɛ, bani kee ɲɛ Kilɛ wo tᴐᴐyᴐ tatahaŋa. Yi ganha ba gari Zheruzalɛmu kulo li na wɛ, bani lee ɲɛ Saangbᴐ wu wo kulo le.
40005036	Ma ganha ba gari mayɛ pyaa wo ɲuŋᴐ ke bɛ na wɛ, bani ma da j'a ma ɲuzhige nigin we wa bɛ fiinŋɛ kelee di ki wᴐ wɛ.
40005037	Yi sii jo yɛ 'Uun' kelee 'Ahayi'. Ya bu fara yee na, Shitaanni ni yee ya foro.
40005038	"Yee ya yi logo na l'a shɛ na: 'Ɲii li ɲɛ ɲii wo tɛgɛ, gaan di ɲɛ gaan wo tɛgɛ.'
40005039	Ga nɛ kunni wa da yi jo yi mu jo wa shishiin ganha ga kakuunᴐ taga kakuunᴐ la foo tᴐ wɛ. Sipya wa bu kadaa ja ma kanige ɲibɛgɛ ni, ke ki bɛ tagi wu mu.
40005040	Sipya wa ba giin wu ma yiri fanha mu, wu ma fadebire shᴐ ma na, fadegbᴐhᴐ kiyɛ pyaa bɛ kan wu mu.
40005041	Fanhafᴐᴐ wa bu ma karamu na fo ma wu wo tuguro lᴐ, m'a kilo nigin ɲaari ni ti ni, ti lᴐ wu mu, m'a kiloo shuun ɲaari ni ti ni.
40005042	Wa bu yaaga ka ɲɛɛri ma mu, wu kan. Wa ba foo shaa ma mu, ma ganha bu zhe lee ni wɛ.
40005043	"Yee ya tee yi logo na l'a shɛ na: 'Ma ɲii wu taan ma mu,' m'a ma pɛn kᴐ.
40005044	Ga nɛ kunni w'a da yi jo yi mu, yi pɛɛn pu taan yi mu! Piimu p'a taha yaha yi na na gana ge, y'a Kilɛ ɲɛɛri pee mu.
40005045	Yi To Kilɛ we wu wa fugba we ni ge, kᴐnhᴐ yi ba bye wee wo nagoo. Bani wee ya wu wo caŋa ki yeege sipyikuuŋᴐ ni sipyisaama bɛɛri mu. W'a zanha shaan sipyitiimɛ ni sipyitiibaaga bɛɛri mu.
40005046	Yee ya taan sipyii piimu mu ge, yee bu daan ni pee yɛ ni, kuduun wekɛ y'i da da lee ni wɛ? Ali ta lee ninunᴐ bɛ fanhafɛɛ wari shᴐvɛɛ pu bɛ wa byi wɛ?
40005047	Yee ba yi cebooloo pu yɛ nigin shaari, kagbᴐᴐ li wa lere ya? Ta lee ninunᴐ bɛ Kilɛ cɛbaalaa pu bɛ wa byi wɛ?
40005048	Yee kunni pu pye sipyii piimu ɲᴐ ya fa ge, ma na jo ba yi fugba To Kilɛ wu ɲᴐ ya fa fagana lemu na wɛ.
40006001	"Yi kasɛɛgɛ yaha yiyɛ na, yi wo Kilɛ koo ɲara li ganha bu da bye na yiyɛ shɛɛ yɛ sipyii na wɛ. Yi ba lee pyi, yi da ba kuduun ta yi fugba To Kilɛ wu mu wɛ.
40006002	Ma ba da yaaga ka kan funmᴐ fɛɛ mu, ma ganha ba maga wi mayɛ ɲahagbaa na wɛ. Lee shuun shuun jovɛɛ pu wa byi Kilɛ-pɛɛŋɛ piyɛyɛ ye, ni kakuutoroyo yi ni, kᴐnhᴐ p'i da masᴐŋᴐ taa na y`iri sipyii y'iri. Can na n'a da yi jo yi mu jo pee ya pu wo kuduun wu ta na xᴐ.
40006003	Ga ma ba da yaaga kan funmᴐ fɛɛ mu, ma kanige keŋɛ ba kemu kaan, kamɛnɛ wogo ki ya yaa na kee cɛ wɛ,
40006004	kᴐnhᴐ kee yakanga ke di bye ŋmᴐhᴐrᴐ wogo. Lee bu bye mu, ma To wu w'a kaŋmᴐhᴐŋᴐᴐ ɲaa ge, wee na lee wo kuduun kan ma mu.
40006005	"Yi ba Kilɛ ɲɛɛri, yi ganha bu da bye shuun shuun jovɛɛ pii shi wɛ. Pee wo ɲidaan wu ɲɛ mɛ na yeree na Kilɛ ɲɛɛri Kilɛ-pɛɛŋɛ piyɛyɛ yi ni, ni kakuutoroyo yi ni, kᴐnhᴐ sipyii pu bɛɛri di da pu ɲaa. Can na n'a da yi jo yi mu jo pee ya pu wo kuduun wu ta na xᴐ.
40006006	Ga ma ba da ɲɛrɛgɛ pye, j'e ma puga, m'a gbura ki tᴐ w'a mayɛ na, m'a Kilɛ ɲɛɛri. Ma To we w'a keree bɛɛri ɲaa ge, wee na lee wo kuduun kan ma mu.
40006007	Yi ba da Kilɛ ɲɛɛri, yi ganha ba ɲuŋᴐ baa jomᴐ yu, yi da guroo pee ninumᴐ na y'a yu tᴐᴐɲii niɲɛhɛŋɛɛ ni, ba Kilɛ cɛbaalaa pii ya li pyi wɛ. Pee wa ma giin na pee bu jomᴐ pe ɲɛhɛ, na pee jomᴐ pe ɲɛhɛ funŋᴐ ni Kilɛ w'a da pee wo ɲɛrɛgɛ ki shᴐ.
40006008	Yi ganha bu da yiyɛ yaha pee shi wɛ! Bani yee mago wa yaŋmuyᴐ yemu na ge, yee To w'a yee cɛ na ta yee sanha yi ɲɛɛri wu mu wɛ.
40006009	Y'a Kilɛ ɲɛɛri mumɛ: 'W`ee To Kilɛ, mu wemu wu wa fugba we ni ge, Mu mɛgɛ ki pye fɛɛfɛɛ.
40006010	Ma saanra ti pa. Ma ɲidaan w'a byi ɲiŋɛ ke na, Ma na jo ba w'a byi pyegana lemu na fugba we ni wɛ.
40006011	W`u niɲaa ɲᴐlige kan w`u mu.
40006012	M'a w`u kakuuyo yi yafa w`u mu, ba w`ee bɛ ya w`u sipyiɲii wo kakuuyo yi yafani pu mu wɛ; p'a yemu pyi w`u na ge.
40006013	Ma ganha bu w`u yaha w`u j'e nᴐwuuro ni wɛ, ga m'a w`u tanha Shitaanni na. [Bani saanra te, ni sefɛɛrɛ te, ni nᴐᴐrᴐ we, yee bɛɛri ɲɛ Mu woyo tɛhɛnɛ baa. Amiina.]'
40006014	"Yi ba sipyii pu samaa wo kakuuyo yi yafani pu mu, yi fugba To wu na ba yi bɛ wo kakuuyo yi yafa yi mu.
40006015	Ga yi bu bye yi ya sipyii pu samaa wo kakuuyo yi yafani pu mu wɛ, yi To Kilɛ wu da ba yi bɛ wo kakuuyo yi yafa yi mu wɛ.
40006016	"Yi ba da suun le tuun wemu ni, yi ganha bu yi ɲahaya tanha, ba shuun shuun jovɛɛ pii ya li pyi pyegana lemu na wɛ. Pee wa ma pu wo ɲahaya yi tanha, kᴐnhᴐ wa bɛɛri bu pu ɲa, wufᴐᴐ di li cɛ na suun p'a le. Can na n'a da yi jo yi mu, pee ya pu wo kuduun wu ta na xᴐ.
40006017	Ga ma ba da suun le, ma ɲaha ki je, m'a lasikoli fara ma ɲuŋᴐ ki na,
40006018	kᴐnhᴐ sipyii ganha bu li cɛ na suun m'a le wɛ, fo ma To Kilɛ wu yɛ, wee wemu w'a ma funŋᴐ cɛ ge. Ma To Kilɛ wu w'a kaŋmᴐhᴐŋᴐᴐ ki ɲaa ge, wee na lee wo kuduun kan ma mu.
40006019	"Yi ganha ba naafuu faari da yɛri naha yiyɛ mu ke koŋᴐ ke na wɛ. Fyɛɛnrɛ ni tatᴐn ya wu kyɛɛgi, nagaalaa bɛ di gburaya kyɛɛgi na jin, na yuli.
40006020	Ga y'a naafuu faari y'a yɛri yiyɛ mu fugba wu ni. Fyɛɛnrɛ ni tatᴐn wa w`a di wu kyɛɛgi wɛ, nagaa bɛ di wa w`a wu gbura kyɛɛgi j'e, wu wu yu wɛ.
40006021	Bani xuu wemu ni ma naafuu wa ge, w`a ma zᴐ wu bɛ funzhaga wa.
40006022	"Sipya ɲ`ii ki ɲɛ wu ceepuuro sokinna. Ma ɲ`ii ki bu ɲᴐ, ma ceepuuro ti bɛɛri na ba bye kpɛɛngɛ ni.
40006023	Ga ma ɲ`ii ki bu bye ki ya ɲᴐ wɛ, ma ceepuuro ti bɛɛri t'a da bye nibiige ni. Ayiwa, kpɛɛngɛ ke ki ɲɛ mu ni ge, piige bu j'e kee ni, kee na ɲɛri nibiicogoŋᴐ dɛ!
40006024	"Sipya wa shishiin da j'a da kapyeŋɛɛ pyi ɲuŋᴐfɛɛ shuun mu wɛ. Bani wa na bɛn wu mu, wa na daan wu mu, kelee wu nᴐrᴐ wa na, wu laraga kᴐn we wu na. Yee da j'a da kapyeŋɛɛ pyi Kilɛ mu, yi da ki pyi naafuu bɛ mu wɛ.
40006025	"Lee wuu na n'a da yi jo yi mu, yi ganha ba yi funyᴐ shaa ni yi ɲᴐshaga ni na ɲaha y'a da li, kelee ɲaha y'a da gbuu wɛ. Yi ganha ba yi funyᴐ shaa ni yi c'ere f`aya ni, na ɲaha y'a da leni wɛ. Ta munaa ya ye yalige na, ceepuuro bɛ d'a ye c'ere f`aya na wɛ?
40006026	Yi shazhɛɛrɛ te wii fugba we ni. Ti wa yemɛ nuri wɛ, t'i wa shinma kᴐᴐn wɛ, t'i wa shinma kemɛɛ na yɛri kpᴐngᴐᴐ ni wɛ. Ga yee fugba To wu ti ɲᴐ shaa. Ta yee ya ye shazhɛɛrɛ na na kanha wɛ?
40006027	Jᴐgᴐ wu wa yee ni, wemu na j'a ali jɛɛrɛ bɛ fara wuyɛ pyaa shi wu na ni funzhaga ni wɛ?
40006028	Ɲaha na y'i yi funyᴐ shaa ni yi c'ere faleye kaa ni wɛ? Yi sige yaweye yi fyɛngana li wii, y'a fyɛɛnrɛ nizaara temu pyi ge! Yi wa kapyeŋɛɛ pyi wɛ, y'i wa f`aya shin wɛ!
40006029	Ga n'a da yi jo yi mu, ali saannaa Solomani ni wu naafuu wu bɛɛri ni, wu f`aŋa ka ya ke yawege ke ka fyɛnrɛ nigin bɛ xᴐ saana ni wɛ.
40006030	Ɲ`a ke ki wa sige ki ni niɲaa, na ta na di da ba kee s`orogo ɲiga na ge. Ni Kilɛ ya kee nᴐhᴐ tᴐni lee tᴐgana li na, ta wu da ba yee nᴐhᴐ tᴐ xuuni na ye kee na wɛ? Yee n'a daa w'a c`ɛrɛ dɛ!
40006031	Lee wuu na yi ganha ba yi funyᴐ shaa na: 'Ɲaha w`ee da da li wɛ?' kelee 'Ɲaha w`ee da da gbuu wɛ?' kelee 'Ɲaha w`ee di da da leni w`u f`aya wɛ?'
40006032	Kilɛ cɛbaalaa p'a ye yaŋmuyᴐ ye bɛɛri shaa. Yee fugba To wu kunni ya li cɛ na yee mago wa ye yaŋmuyᴐ ye na.
40006033	Yi fɛnhɛ ya Kilɛ wo saanra te ni wu wo tiimɛ pe shaa. Lee kadugo na Kilɛ na ye yaŋmuyᴐ ye bɛɛri kan yi mu, na la taha yi na.
40006034	Yi ganha ba yi funyᴐ shaa ni ɲiga kaa ni wɛ! Yi ɲiga keree yaha ɲiga keŋɛ ni! Caŋa bɛɛri ki ɲɛ ni ki ɲuŋᴐ cᴐnrᴐmᴐ ni.
40007001	"Yi ganha ba pu samaa jaagi wɛ! Kᴐnhᴐ yi bɛ ganha bu ba jaagi wɛ.
40007002	Bani jaagigana lemu na yee wa sipyii pu samaa jaagi ge, lee jaagigana le na yee bɛ wa da ba jaagi. Yaaga kemu ni yee wa sipyii pu wo daanna wu pyi ge, kee yaaga ke ninuŋᴐ ni yeeyɛ pyaa bɛ wo daanna wa da ba bye.
40007003	Kagaanra le li wa mu ceboro wu ɲii ni ge, ɲaha na mu di lee wii, na ta puga tinbara di ɲɛ muyɛ pyaa ɲii ni, mu di ya lee ɲaa_i wɛ?
40007004	Kelee dii mu di da j'a ma ceboro pye: 'Yere di kagaanra le wolo ma ɲii li ni!' na ta puga tinbara di ɲɛ mu wuu li ni wɛ?
40007005	Shuun shuun jovᴐᴐ dɛ, fɛnhɛ puga tinbara le wolo mayɛ pyaa ɲii le ni. Lee bu bye ma na j'a ɲa xuuni, na kagaanra li wolo ma ceboro wu ɲii li ni.
40007006	"Yi ganha ba fɛfɛɛrɛ yaŋmuyᴐ waa puun mu wɛ! Kᴐnhᴐ pu ganha bu da ŋmahana ɲɛri yi fɛni p'i yi shɛɛngi shɛɛngi wɛ. Yi ganha ba yi pɛɛwa kuun waa shaalaa mu wɛ! Kᴐnhᴐ pu ganha bu da wu tanhana tanhana wɛ.
40007007	"Y'a ɲɛɛri, yi na da daa. Y'a zhaa, yi na da ɲaa. Y'a gbura ki kuuni, gbura ki na da muri yi mu.
40007008	Bani sipyaa sipya w'a ɲɛrɛgɛ pyi ge, wee na da daa. Wemu w'a zhaa ge, wee na da ɲaa. Wemu w'a gbura ki kuuni ge, gbura ki na da muri weefᴐᴐ mu.
40007009	Yee wa bɛɛri ja w'a buuri ɲɛɛri wu mu ge, jᴐgᴐ wu wa yee ni wemu na kagereŋɛ kan wu ja wu mu buuri wu wege ni wɛ?
40007010	Kelee ja wu bu fya ɲɛɛri wu mu, w'i wᴐ kan wu mu fya wu wege ni wɛ?
40007011	Wee tuun wu ni, yee piimu p'a kolo ge, yee bi yasaaya kangana cɛ mu yi nagoo pu mu. Ayiwa, ta yee fugba To wu da ba yasaaya kan fo xuuni yi ɲɛɛrivɛɛ pu mu wɛ?
40007012	Yi funŋᴐ wa sipyii p'a keree kiimu bɛɛri pyi yi mu ge, y'a kee shi pyi pu bɛ mu, bani wee wu ɲɛ Kilɛ tudunmᴐᴐ Musa wo saliya we ni Kilɛ tudunmᴐᴐ pii wo kalaa we.
40007013	"Y'a jin kuɲᴐᴐ nifɛnhɛfɛnhɛnɛ li ni. Bani koo lemu l'a kari kakara ti wo xuu wu ni ge, lee ya pɛlɛ, li tajege ki bɛ d'a pɛlɛ. Sipyiɲɛhɛmɛɛ p'a se lee koo le ni.
40007014	Ga koo lemu l'a kari ɲ`ii sicuumᴐ pu ni ge, lee koo l'a c`ɛrɛ, li tajege ki bɛ d'a c`ɛrɛ. Sipyii piimu p'a jin lee ni ge, pee ya ɲɛhɛ wɛ.
40007015	"Piimu p'a puyɛ faanna na Kilɛ tudunmᴐᴐ pee ɲɛ ge, y'a yiyɛ kasɛri pee na! Pu ma ma yee mu ba dubyaa ɲɛ wɛ, ga p'i ɲɛ yacoyo.
40007016	Pu kapyegee ki na y'a da ba pu cɛ. Ta ɛrɛzɛn nilɛ ya daa mɛ xhuyo tige na? Kelee ta nitoroŋᴐ na da xhutᴐᴐnyᴐ tige na?
40007017	Tige kemu ya ɲᴐ ge, yasɛyɛ nizaaya k'a byi; tikuuŋᴐ bɛ di yasɛyɛ niguuyo pyi.
40007018	Tisaaŋa da ga j'a yasɛyɛ niguuyo pye wɛ; tikuuŋᴐ bɛ di wa da ga j'a yasɛyɛ nizaaya pye wɛ.
40007019	Tige bɛɛri ki ɲɛ ki ya nagoo nizaamaa pyi_i ge, kee na ba gᴐn, na ki w'a na ni.
40007020	Lee cɛgana li na yee da ba tudunmᴐᴐ kafinɛjuu pu cɛ pu kapyegee ki na.
40007021	"Sipyii piimu bɛɛri p'a nɛ pyi: 'Kafᴐᴐ, Kafᴐᴐ' ge, pee bɛɛri wa da ba j'e fugba saanra ti ni_i dɛ, fo piimu yɛ p'a nɛ fugba To wu wo ɲidaan wu pyi ge.
40007022	Kiiri wu cagᴐngᴐ sipyiɲɛhɛmɛɛ na ba yu na: 'Kafᴐᴐ, Kafᴐᴐ, ta w`ee ya keree nibaŋaa jo mu mɛgɛ na, na jinaa kᴐri yeege yama fɛɛ ni, na kakanhaŋaa niɲɛhɛŋɛɛ pye mu mɛgɛ na wɛ?'
40007023	Wee tuun wu ni nɛ ma li shɛ pu na jo: 'Nɛ yee cɛ bada wɛ. Yee kakuubyii piiri, yi laha na t`aan dɛ!'
40007024	"Lee wuu na, sipyaa sipya w'a nɛ jomᴐ pu nuri, na pu koo ɲaari ge, weefᴐᴐ ya foro n'a fungᴐngᴐ fᴐᴐ wa fɛni, wemu ya wu puga yereŋɛ faaya ɲuŋᴐ ni ge.
40007025	A zangbᴐhᴐ di ba ni kafɛɛgbᴐhᴐ ni, a gbalaa p'i ɲi fo na golo wo. Ga lee la shishiin ya j'a ke puga ke shan wɛ, bani faaya na ki nᴐhᴐ ya teŋɛ.
40007026	Ga sipyaa sipya ba nɛ jomᴐ pu nuri, wufᴐᴐ di ya pu koo ɲaari wɛ, weefᴐᴐ ya foro fungᴐngᴐ baa fᴐᴐ wa fɛni, wemu ya wu wo puga yereŋɛ gbazhɛnhɛ ɲuŋᴐ ni ge.
40007027	A zangbᴐhᴐ di ba ni kafɛɛgbᴐhᴐ ni. A gbalaa p'i ɲi fo na golo wo. A kee puga k'i gurulo. A ki togana di golo."
40007028	Ayiwa, ba Yesu ya wee kalaa wu kan xᴐ wɛ, a wu kalaa wu kangana l'i sipyiire ti ɲaha wᴐ xuuni,
40007029	bani wu wo we, ni pu wo saliya karamᴐgᴐlᴐᴐ pu wo wu bye ninumᴐ wɛ. Wu wo kalaa wu bi byi ni sefɛɛrɛ ni.
40008001	Ayiwa, ba Yesu ya tigi faaboboŋᴐ ki na wɛ, a sipyiire niɲɛhɛrɛ di daha wu fɛni.
40008002	Wee tuun wu ni a togo fᴐᴐ wa di fulo wu na, na nuguro sin wu fɛɛ ni, na wu pye: "Kafᴐᴐ, mu bu sᴐᴐ, go mu na j'a nɛ cuuŋᴐ."
40008003	A Yesu di wu keŋɛ yeege, na gbᴐn wu na, na jo: "Nɛ sᴐᴐ mu wu cuuŋᴐ!" Taapile ni a togo k'i xhᴐ, a wu bye fɛɛfɛɛ.
40008004	Lee kadugo na a Yesu di wu pye: "Kasɛɛgɛ yaha mayɛ na, ma ganha bu ye ɲaha jo wa shishiin bɛ mu wɛ. Ga shɛ mayɛ shɛ saraya ɲaha shᴐᴐnrivᴐᴐ wu na. Musa ya saraga kemu kaa jo ge, m'a kee wolo. Kee na ba li shɛ na m'a cuuŋᴐ."
40008005	Ayiwa, ba Yesu ya j'e Kapɛrinᴐmᴐ kulo li ni wɛ, a sᴐrᴐsii ɲuŋᴐfᴐᴐ wa di fulo wu na, na wu ɲɛɛri na:
40008006	"Kafᴐᴐ, nɛ kapyebye wu nizinnɛgɛ ki ɲɛ puga. Wu kabanuyo shuun wu bɛɛri w'a xu. Kanhama pu ɲɛ wu ɲuŋᴐ ni fo pu nigbᴐ."
40008007	A Yesu di wu pye: "N'a da zhɛ wu cuuŋᴐ."
40008008	Ga, a wee sᴐrᴐsii ɲuŋᴐfᴐᴐ wu jo: "Kafᴐᴐ, nɛ yaa mu wu j'e nɛ puga wɛ. Ga ɲᴐmɛɛ nigin yɛ jo, lee na nɛ wo kapyebye wu cuuŋᴐ.
40008009	Bani ɲuŋᴐfɛɛ pii wo fanha nᴐhᴐ ni nɛ ɲɛ, sᴐrᴐsii pii di ɲɛ nɛ bɛ mu. Nɛ bu wee wa pye: 'Shɛ!' W'a gari. Nɛ bu wa bɛ pye: 'Pa!' Wee bɛ na ba. Nɛ bu na kapyebye wu pye: 'Le pye!' W'a lee pye."
40008010	Ba Yesu ya pee jomᴐ pu logo wɛ, a lee di wu fo. Sipyii piimu p'a taha wu fɛni ge, a wu pee pye: "Can na n'a da yi jo yi mu, nɛ sanha we wo n'a daa wu tuugo ɲa sipya wa shishiin mu Izirayɛli fiige ki ni wɛ.
40008011	N'a da yi jo yi mu sanha jo sipyiɲɛhɛmɛɛ na ba ba na y`iri Kilɛ-nᴐhᴐ ni camutomᴐ ni. Pee ni Ibirayima ni Ishaaga ni Yakuba yɛ na ba binnɛ diin, na li fugba saanra ti ni.
40008012	Ga fugba saanra ti mɛgɛ ya taha piimu na ge, pee na ba w'a kpɛɛngɛ na nibiige ki ni. Pee na ba mɛhɛɛ suu w`a, na ganhaa kuri."
40008013	Lee kadugo na a Yesu di sᴐrᴐsii ɲuŋᴐfᴐᴐ wu pye: "Ta se puga! Lemu m'a sha ge, lee li pye ma mu na saha ni ma n'a daa wu ni." A wu kapyebye wu juuŋᴐ lee taapile li ni.
40008014	A Yesu di gari Pyɛɛri kaban, na shɛ Pyɛɛri yafezhᴐ wu ta w'a sinnɛ ceefuuro keŋɛ ni.
40008015	A Yesu di gbᴐn wu keŋɛ na, a ceefuuro t'i wu yaha. A wu y`iri, na wu keree y`aa.
40008016	Ba yakoŋᴐ k'a pa nᴐ wɛ, a sipyii p'i ganha na ma Yesu mu ni sipyii niɲɛhɛmɛɛ ni, jinaa ɲɛ piimu ni ge. A wu pee jinaa pu kᴐri yeege pee sipyii pii ni juu nigin na, na yama fɛɛ pu bɛɛri cuuŋᴐ.
40008017	Lee funŋᴐ ni Kilɛ tudunmᴐᴐ Ezayi bi jomᴐ pemu jo ge, a pee ɲᴐ di fa na: "W'a ɲuŋᴐ le w`ee wo fanhaxhᴐᴐrᴐ ti t`aan, ni w`ee wo yama pu ni."
40008018	Ba Yesu ya sipyiire ti ɲa t'a pa wu kuuri wɛ, a wu wu kalaapiire ti pye: "W`u shɛ gba wu kadugo."
40008019	A saliya karamᴐgᴐ wa di fulo Yesu na, na wu pye: "W`u karamᴐgᴐ, xuu bɛɛri ni m'a se ge, nɛ na daha ma fɛni."
40008020	A Yesu di wu pye: "Sige puun wa ni wejeye ni, fugba shazhɛɛrɛ di ɲɛ ni shiire ni. Ga tashᴐngᴐ wa Sipya Ja wu mu kemu ɲɛ wuyɛ pyaa wogo wɛ."
40008021	A wu kalaapire la bɛ di wu pye: "Kafᴐᴐ, na yaha di ba fɛnhɛ na to wu le."
40008022	A Yesu di wee pye: "Xuu pu yaha sipyixuyo ye mu yee di da pee leni, m'a daha na fɛni!"
40008023	Lee kadugo na a Yesu ni wu kalaapiire t'i j'e kari kᴐrᴐgᴐ ka ni.
40008024	Taapile ni a kafɛɛgbᴐhᴐ ka di y`iri lᴐhᴐ ki ɲuŋᴐ ni fo na lokuruyo pye yi na zhaa di kᴐrᴐgᴐ ki tᴐ. Lee bi Yesu ta wu na ŋmunᴐᴐ.
40008025	A wu kalaapiire t'i fulo wu na, na wu ɲɛ, na wu pye: "Kafᴐᴐ, w`u na da gori lᴐhᴐ ni, y`iri m'a w`u ɲuŋᴐ wolo!"
40008026	A Yesu di pu pye: "Ɲaha na yee di fyagi mɛ wɛ? Yee n'a daa w'a c`ɛrɛ dɛ!" Wee tuun wu ni a wu y`iri, na sɛlɛ kafɛɛgɛ ke ni lokuruyo yi na, a tunmᴐ pu bɛɛri di yere.
40008027	A lee di bye pii sipyii pii mu kakanhana, a p'i jo: "We n'a we di ɲɛ sipya wekɛ tuugo, fo kafɛɛgɛ ni lᴐhᴐ bɛ na wu ɲᴐmɛɛ coni wɛ?"
40008028	Ayiwa, ba Yesu ya nᴐ gba wu kadugo y'iri, Gadara fiige ki ni wɛ, a namaa shuun wa di foro faya yi ni, na ba wu ɲuŋᴐ c'iri. Jinaa pu bye pee ni. Pu bi sii kolo kolo fo na koo li pye sipya bɛ ya gbara w'a doroo li ni nige wɛ.
40008029	A p'i ɲᴐ kᴐn na xhuulo, na yu: "Ɲaha mu di zhaa w`ee fɛni wɛ, Kilɛ Ja we? Kanhama m'a pa di ba zhan w`u ɲuŋᴐ ni, na ta pu tuun di sanha nᴐ_ɛ ya?"
40008030	Lee bi shaagbaga nijeŋɛ ka ta ki na naha w`a taliige ni.
40008031	A jinaa p'i Yesu ɲɛɛri na: "Ma bu w`u kᴐri, ma di w`u yaha w`u shɛ j'e pii shaalaa pii ni."
40008032	A Yesu di jo: "Y'a se!" A p'i foro namaa shuun wu ni, na shɛ j'e shaalaa pu ni. A kee shaagbaga ki bɛɛri di gburogi, na digi yaŋa gologoloyo yi ni, na shɛ j'e gba lᴐhᴐ ki ni, na xhu w`a.
40008033	A pee shaanahamaa p'i baa kari kanha ki ni, na shɛ yi bɛɛri paari. Lemu l'a bi pye pii jinaa sipyii shuun we na ge, a p'i yee bɛ ɲaha jo.
40008034	Wee tuun wu ni, a kulo li shɛɛn pu bɛɛri di foro, na shɛ Yesu ɲuŋᴐ c'iri. Ba p'a wu ɲa wɛ, na wu kemɛ ɲɛɛri na wu foro pu wo fiige ki ni.
40009001	Wee tuun wu ni a Yesu di kᴐrᴐgᴐ ka lᴐ, na guri gba wu kᴐn sanha, na ba wuyɛ pyaa wo kulo li ni.
40009002	A sipyii pii di ba wu mu ni n'a kabanuxuyo shuun fᴐᴐ wa ni yasinnɛgɛ ka na. Ba Yesu ya pee wo n'a daa wu ɲa wɛ, na n'a kabanuxuyo shuun fᴐᴐ wu pye: "Na ja, lowaa le mayɛ ni, ma jurumu w'a yafa ma mu."
40009003	Wee tuun wu ni a saliya karamᴐgᴐlᴐᴐ pii di ganha na yu puyɛ funyᴐ ni na: "Kilɛ mɛgɛ we ya gyɛɛgi mɛ."
40009004	Yemu p'a bi yu puyɛ funyᴐ ni ge, a Yesu di yee cɛ, na pu pye: "Ɲaha na ke fungᴐnkuuŋᴐ ke d'a tigi yee funyᴐ ni wɛ?
40009005	Na jo: 'Ma jurumu w'a yafa ma mu.' kelee na jo: 'Y`iri, ma da ɲaari!' Lekɛ l'a faha wɛ?
40009006	Ga kᴐnhᴐ y'i li cɛ na se wa Sipya Ja wu ni w'a sipyii pu wo jurumu wu yafani pu mu ɲiŋɛ ki na." A wu kabanuxuyo shuun fᴐᴐ wu pye: "Y`iri, m'a ma yasinnɛgɛ ki lᴐ, ma da se puga!"
40009007	A wu y`iri, na gari puga.
40009008	Ba sipyiire t'a lee ɲa wɛ, na fya. A p'i baraga taha Kilɛ na tee sefɛɛrɛ ti tuugo gan wuu na sipyii mu.
40009009	A Yesu di laha wee xuu wu ni, na gari. Wu nigariwo, a wu n'a wa nidɛɛngɛ ɲa fanhafɛɛ pu wari wu tashᴐgᴐ ki ni, wu mɛgɛ di ɲɛ na Macoo. A wu wee pye: "Taha na fɛni." A Macoo di y`iri, na daha wu fɛni.
40009010	Caŋa ka a Yesu di ba gari Macoo kaban. Na wu yaha wu na li. A fanhafɛɛ wari shᴐvɛɛ ni jurumupyii niɲɛhɛmɛɛ piitiilee bɛ di shɛ binnɛ na li ni wu ni, na fara wu kalaapiire ti bɛ na.
40009011	Ba Farizhɛɛn p'a lee ɲa wɛ, na ganha na Yesu wo kalaapiire ti pyi: "Ɲaha na yee wo karamᴐgᴐ w'i li ni fanhafɛɛ wari shᴐvɛɛ, ni jurumupyii piitiilee bɛ ni wɛ?"
40009012	Ba Yesu ya yee logo wɛ, na jo: "Sicuumᴐ fɛɛ mago ɲɛ wɛrɛ fᴐᴐ na wɛ, fo yama fɛɛ.
40009013	Yi shɛ yi funyᴐ sha ni pe jomᴐ pe kᴐri ni na: 'Y'a ɲuŋᴐ ɲaari yiyɛ na, nɛ Kilɛ wa lee fɛni na toro saraya t`aan.' Bani sipyii piimu p'a tii ge, nɛ ta pa di ba pee yiri wɛ, fo jurumupyii."
40009014	Lee kadugo na a Yohana Batizelipye wo kalaapiire t'i fulo Yesu na, na wu yege na: "Ɲaha na w`ee ni Farizhɛɛn di suun leni, na ta mu wo kalaapiire t'i ya leni_i wɛ?"
40009015	A Yesu di pu ɲᴐ shᴐ na: "Cenabun poo kaafɛɛ na j'a ɲahaya tanha na pu ni cenabun poo wu yaha shiizhan ya? Bada! Ga caŋa ka wa ma, cenabun poo wu na ba shᴐ pu na, p'a ganha na suun leni wee tuun wu ni.
40009016	"Sipya wa shishiin da ga favonᴐ tara falɛgɛ na wɛ. Lee bu bye, favonᴐ li na falɛgɛ ki kile zhɛɛngi, kee tashɛngɛŋɛ ki na bɛlɛ.
40009017	Duvɛn nivomᴐ bɛ di ya leni foroyo nilɛyɛ ni wɛ. Lee bu bye bɛ, foroyo yi na zhɛɛngi, duvɛn wu na wo, foroyo yi bɛ na gyɛɛgi. Ga foroyo nivoyo ni duvɛn nivomᴐ ya leni. Lee bu bye, ma da buun ka shishiin ni wɛ."
40009018	Na Yesu yaha pee jomᴐ pu na, a Yawutuu wo ɲahagbaa fᴐᴐ wa di ba nuguro sin wu fɛɛ ni, na wu pye: "Nɛ poro fucɛɛrɛ l'a xu nimɛ nimɛ. Ga pa ma keŋɛ taha wu na, wu na ɲɛ."
40009019	A Yesu ni wu kalaapiire t'i y`iri, na binnɛ kari ni wu ni.
40009020	Lee bi cee wa bɛ ta w'a yee kɛ ni shuun ta shishan na woni wu fɛni. A wee cee w'i ba Yesu kadugo y'iri, na ba gbᴐn wu fadegeŋɛ na.
40009021	Wee cee wu bi yi yu wuyɛ funŋᴐ ni na: "Nɛ bu sii j'a ta kpᴐn yɛ wu fadeŋɛ ke na, nɛ na juuŋᴐ."
40009022	A Yesu di ŋmahana ɲɛri, na wee cee wu ɲa, na wu pye: "Na poro, lowaa le mayɛ ni, ma n'a daa w'a ma cuuŋᴐ." Taapile ni a cee wu juuŋᴐ.
40009023	Ba Yesu ya nᴐ wee ɲahagbaa fᴐᴐ wu kaban na faanwii pu ɲa, na sipyiire ti bɛ ta tunmᴐ pu na wɛ,
40009024	a w'i jo: "Yi y`iri foro, bani pya wu ya ta xu wɛ, ga w'a ŋmunᴐᴐ." A p'i ganha na wu la wo.
40009025	Ba sipyiire t'a foro wɛ, a Yesu di j'e puga ki ni, na pya wu co wu keŋɛ ke na, a pya w'i y`iri.
40009026	A lee kaa l'i jaaga na kee fiige ki bɛɛri c'iri.
40009027	A Yesu di y`iri wee xuu wu ni, na gari. A fyɛnmɛɛ shuun wa di daha wu na, na sɛlɛ, na yu: "Dawuda Ja, ɲuŋᴐ ɲaari w`u na."
40009028	Ba w'a nᴐ puga wɛ, a fyɛnmɛɛ p'i fulo wu na. A wu pu yege na: "Yee ya d`a li na na nɛ na j'a yee ɲ`ii ki mugi ya?" A p'i jo: "Uun, Kafᴐᴐ."
40009029	Wee tuun wu ni a Yesu di gbᴐn pu ɲ`ii ki na, na pu pye: "Lemu y'a zhaa ge, li pye yi mu na saha ni yi wo n'a daa wu ni."
40009030	A pu ɲ`ii k'i mugi. A Yesu di yi jo waha pu mu na: "Yi ganha bu sipya wa shishiin yaha wu le cɛ wɛ!"
40009031	Ga, a p'i gari, na shɛ ganha na Yesu kaa yu kee fiige ki bɛɛri ni.
40009032	Ba Yesu ya pa foro w`a na gaaŋi wɛ, a sipyii pii di ba wu mu ni n'a wa ni, jina wu bye wu ni. Wee bi wu pye bobo.
40009033	A Yesu di wee jina wu kᴐri, a n'a wu j'a na yu. A l'i bye kakanhana sipyiire ti bɛɛri mu. A p'i ganha na yu na: "Le kaa le la tuugo sanha bye ɲa Izirayɛli fiige ki ni bada wɛ!"
40009034	Ga, a Farizhɛɛn pu kunni di ganha na yu na: "Jinaa ɲuŋᴐfᴐᴐ fanha ni, w'a jinaa pu kᴐri."
40009035	Yesu bi ɲaari kulogoo ki bɛɛri ni: kugbᴐhᴐᴐ fara kupiire na, na sipyiire ti kalaa pu Kilɛ-pɛɛŋɛ piyɛyɛ yi ni. Wu bi fugba saanra ti Jozaama pu yɛrɛ li pyi, na sipyii pu wo yama tuuyo yi bɛɛri xuu, ni pu fanhaxhᴐᴐrᴐ ti bɛɛri.
40009036	Ba w'a sipyiire ti ɲa wɛ, a pu ɲiɲaara di j'e wu ni. Bani sipyiire ti bi sii kanha, samᴐhᴐrᴐ bɛ di ɲɛ pu ni wɛ, ba nahavᴐᴐ baa dubyaa ɲɛ wɛ.
40009037	Ayiwa, a wu wu kalaapiire ti pye: "Shinma nigᴐnbaama w'a ɲɛhɛ, ga kapyebyii pu d'a c`ɛrɛ.
40009038	Lee wuu na, yi shinma wu kafᴐᴐ wu ɲɛɛri na wu kapyebyii pii bɛ tun sanha, p'i shɛ wu shinma wu kᴐn."
40010001	Lee kadugo na a Yesu di wu kalaapiire kɛ ni shuun wu yiri, na fanha kan pu mu p'a jinaa kᴐri p'a yeege sipyii ni, p'i da yama tuuyo bɛɛri xuu, ni fanhaxhᴐᴐrᴐ ti bɛɛri.
40010002	Pee Tudunmᴐᴐ kɛ ni shuun wu mɛyɛ yi wa ye: Nizhiimɛ wu ɲɛ Simᴐ p'i wu pyi na Pyɛɛri, ni wu ceborona Andire. Zebede jalaa shuun: Yakuba ni Yohana.
40010003	Filipe ni Batelemi; Tomasi ni Macoo, wee wemu wu bi fɛnhɛ pye fanhafɛɛ wari shᴐvᴐᴐ ge; Alife ja Yakuba ni Tade;
40010004	Simᴐ wemu wu bi bye Zelᴐtilee kuruŋᴐ ki ni ge, ni Zhuda Isikariyᴐti, wee w'a pa Yesu le keŋɛ ni.
40010005	A Yesu di kalaapiire kɛ ni shuun wu tun, na pu pye: "Shi wemu ɲɛ Yawutuu wɛ, yi ganha bu shɛ wee y'iri wɛ! Yi ganha bu da j'e Samari shɛɛn wo kulo la shishiin bɛ ni wɛ!
40010006	Izirayɛli fiige ki sipyii piimu p'a piin ba dubyaa ɲɛ_ɛ ge, yi shɛ pee y'iri.
40010007	Yi nigariwuu, y'a sipyii pu yɛri, yi da yi yu pu mu na fugba saanra t'a tɛɛŋɛ!
40010008	Y'a yama fɛɛ pu cuuŋᴐ! Yi da xuu pu ɲɛni! Y'a togo fɛɛ pu cuuŋᴐ, yi da pu pyi fɛɛfɛɛ! Yi da jinaa pu kᴐri y'a yeege sipyii pu ni! Ma fuu na y'a lee ta, yi bɛ p'a li kaan ma fuu na.
40010009	Yi ba gaaŋi, yi ganha bu sanni kelee warifyɛn lᴐ wɛ! Yi ganha bu waripyaa bɛ lᴐ le yiyɛ fɛni wɛ!
40010010	Yi ganha bu kushɛyɛrɛyɛ, kelee fadeye shuun, kelee tanhaya, kelee pubiin lᴐ wɛ! Bani kapyebye ya sii yaa ni wu ɲᴐlige ni.
40010011	Yi bu j'e kulo bɛɛri ni, kugbᴐᴐ la, kupire la, yi see sipya sha wemu na zᴐᴐ wu yi tirige ge. Y'i diin weefᴐᴐ mu fo yi kariduun ba shɛ nᴐ.
40010012	Yi ba da j'e puga bɛɛri ni y'i fɛnhɛ f`o pye na: 'Kilɛ wu ɲaɲiŋɛ kan yi mu!'
40010013	Kee puga ki bu da k'a yaa ni yi wo ɲaɲiŋɛ ki ni, kee na digi pu na. Ga kee puga ki ba da ki ya yaa ni yi wo ɲaɲiŋɛ ki ni wɛ, yi wo ɲaɲiŋɛ ki na guri na pa yi mu.
40010014	Puga bɛɛri kelee kulo bɛɛri l'a she li da yi tirige wɛ, kelee pu ya yi jomᴐ logo wɛ, yi ba f`oro wee xuu wa ni, y'i yi tᴐᴐyᴐ gbazhɛnhɛ ɲahara wo w`a.
40010015	Can na n'a da yi jo yi mu jo Sodᴐmu ni Gᴐmᴐᴐri shɛɛn wo kanhama keree na ba bᴐrᴐ lee kulo li wogoo na kiiri wu cagᴐngᴐ."
40010016	"Li wii, n'a yi tun na kari ba dubyaa ɲɛ mɛ yacoyo niŋɛ ni wɛ. Wee tuun wu ni, yi kasɛɛgɛ yaha yiyɛ na ba wᴐlᴐᴐ ɲɛ wɛ! Y'i bye sipyii piimu ya la yu ni wa ni wɛ, ba gbegbe shazhɛɛrɛ ɲɛ wɛ!
40010017	Y'a yiyɛ kasɛri sipyii pii na dɛ, bani pu na ba yi leni kiirikᴐᴐn kuruyo yi keŋɛ ni, na yi kpᴐᴐn ni kashɛngɛɛ ni pu wo Kilɛ-pɛɛŋɛ piyɛyɛ yi ni.
40010018	Pu na ba se ni yi ni gbafɛnɛɛrɛɛ ni saannaa mu nɛ mɛgɛ wuu na. Lee na ba bye kaɲuŋᴐ yi na Kilɛ wo Jozaama pu jo pu mu, na pu jo shi wu sama bɛ mu.
40010019	Pu ba yi leni keye ni tuun wemu ni, yi nijoyo ni yi jogaŋaa ganha bu da bye yi mu funzhaga wɛ. Jomᴐ pemu y'a da ba jo ge, pee na ba digi yi funyᴐ ni wee tuun wuyɛ pyaa ni.
40010020	Bani yiyɛ pyaa wa da ba bye pee jomᴐ pe jovɛɛ wɛ, ga yi To Kilɛ wu wo Munaa li l'a da ba yu yi ɲᴐyᴐ na.
40010021	"Ceboro na ba wu ceboro le keŋɛ ni, kᴐnhᴐ p'i wu gbo. To na ba lee tuugo pye wu pya na. Nagoo bɛ na ba y`iri pu sefɛɛ fɛni, kᴐnhᴐ p'i pu gbo.
40010022	Sipyii bɛɛri na ba yi kᴐ nɛ mɛgɛ wuu na, ga wemu bu j'a luu mara fo tɛhɛnɛ na, weefᴐᴐ na zhᴐ.
40010023	Pu ba yi kana kulo la ni, yi ma baa kari latii ni! Ga n'a da yi jo yi mu jo yani yee pu Izirayɛli kulogoo ki bɛɛri ɲaari ge, Sipya Ja wu na guri ba.
40010024	"Kalaapire ya pɛlɛ li kalaato na wɛ; kapyebye ya pɛlɛ wu ɲuŋᴐfᴐᴐ na wɛ.
40010025	Kalaapire tɛhɛnɛ li wa na pye ba li kalaato wu ɲɛ wɛ. Kapyebye bɛ tɛhɛnɛ li ɲɛ na pye ba wu ɲuŋᴐfᴐᴐ ɲɛ wɛ. Ni p'i wa kpᴐᴐn fᴐᴐ wu mɛgɛ yiri na Belizebuli, mɛgɛ kemu na ba yiri kpᴐᴐn li sipyii pu na ge, ta kee da ba golo Belizebuli na wɛ?
40010026	"Wee tuun wu ni yi ganha ba fyagi sipyii na wɛ! Bani yaaga ka shishiin niŋmᴐhᴐŋᴐ wa kemu da ba foro kpɛɛngɛ na wɛ. Kaŋmᴐhᴐnᴐ la shishiin wa lemu da ba jɛ wɛ.
40010027	N'a yemu yu yi mu nibiige ni ge, y'a yee yu kpɛɛngɛ na! Y'a kalᴐhᴐrᴐ temu nuri ge, y'a duri kataya na yi da yee caaga!
40010028	Piimu na j'a sipya gbo, na ta p'i da j'a yafiin bɛ pye wu munaa na_ɛ ge, yi ganha ba fyagi pee na wɛ! Ga, wemu wu da j'a sipya gbo, na ma munaa bɛ le Jahanɛmɛ ni ge, y'a fyagi wee na!
40010029	Ta cᴐnrilᴐᴐ shuun bɛ p'a bɛrɛɛ wari pile wɛ? Ga lee bɛ na, ali wee wa nigin bɛ, wu ya dun ɲiŋɛ na yee To Kilɛ wu gaɲa ni wɛ.
40010030	Ga yee kunni, Kilɛ ya ali yee ɲuzhiire teyɛ pyaa bɛɛri ɲᴐ cɛ.
40010031	Lee wuu na yi ganha ba fyagi wɛ; y'a ye cᴐnrilᴐᴐ niɲɛhɛmɛɛ na!
40010032	"Sipyaa sipya w'a yere li na sipyii ɲaha t`aan na nɛ wo wee ɲɛ ge, nɛ bɛ na ba yere li na na fugba To wu ɲaha t`aan, na weefᴐᴐ ɲɛ nɛ wo.
40010033	Ga wemu bu foro nɛ kaa t`aan sipyii ɲaha t`aan, nɛ bɛ na ba foro weefᴐᴐ kaa t`aan na fugba To wu ɲaha t`aan.
40010034	"Yi ganha ba giin na ɲaɲiŋɛ ni nɛ pa ɲiŋɛ ke na_ɛ dɛ! Nɛ ta pa ni ɲaɲiŋɛ ni wɛ, fo ŋmᴐpara.
40010035	Nɛ pa na pa bɛganhara le ja ni wu to tɛ ni, porofᴐᴐ ni wu nu tɛ ni, ni ja shᴐ ni wu yashᴐ tɛ ni.
40010036	Sipya puga shɛɛn yɛ pyaa ki da ba bye wu pɛɛn.
40010037	Sipyaa sipya to kelee wu nu kaa l'a taan wu mu na toro nɛ t`aan ge, weefᴐᴐ ya yaa ni nɛ ni wɛ. Sipyaa sipya ja kelee wu poro kaa l'a taan wu mu na toro nɛ t`aan ge, weefᴐᴐ ya yaa ni nɛ ni wɛ.
40010038	Sipya wemu ya wu korikoritige lᴐ, na daha nɛ fɛni wɛ, weefᴐᴐ ya yaa ni nɛ ni wɛ.
40010039	Sipya wemu w'a giin wu wu munaa mara niɲaa ge, wee na ba buun li ni ɲiga na. Ga wemu w'a bᴐnri wu munaa ni niɲaa nɛ wuu na ge, wee na ba wu munaa ɲuŋᴐ wolo ɲiga na.
40010040	"Sipya wemu bu yee co xuuni, nɛ w'a co xuuni. Sipya wemu bu nɛ co xuuni, we w'a nɛ tun ge, we w'a co xuuni.
40010041	Sipya wemu bu Kilɛ tudunmᴐ wa co xuuni, na bani Kilɛ tudunmᴐ wu ɲɛ wii, kuduun we w'a yaa ni Kilɛ tudunmᴐ ni ge, weefᴐᴐ na wee ta. Sipya wemu bu sipyitiimɛ co xuuni, na bani w'a tii, kuduun wemu w'a yaa ni sipyitiimɛ ni ge, wufᴐᴐ na wee ta.
40010042	Can na n'a da yi jo yi mu, sipyaa sipya w'a cɛɛgbuu ɲii loɲiŋɛ nidiige yɛ pyaa bɛ kan we nᴐhᴐcɛrɛɛ we wa mu, na bani wu ɲɛ nɛ kalaapire ge, weefᴐᴐ da ga fᴐ lee wo kuduun ni wɛ."
40011001	Ayiwa, ba Yesu ya wee kalaa wu kan xᴐ wu kalaapiire kɛ ni shuun wu mu wɛ, a w'i y`iri wee xuu wu ni, na shɛ ganha na sipyii pu kalaa, na Kilɛ Jozaama pu yɛrɛ li kaan pu mu kabanugo kulogoo ki ni.
40011002	Lee bi Yohana Batizelipye ta w'a Shᴐvᴐᴐ wu kapyegee ki bɛɛri kaa logo na wu yaha kaso wu ni. Wee tuun wu ni a w'i wu kalaapiire ta tun wu mu na pu shɛ wu yege na:
40011003	"P'a Shᴐvᴐᴐ wemu kaa jo na wu na ba ba ge, mu wu wa laa, ta w`u watii ɲaha wii?"
40011004	A Yesu di pu ɲᴐ shᴐ na: "Y'a lemu ɲaa, na yemu nuri ge, yi shɛ lee paari Yohana mu na:
40011005	Fyɛnmɛɛ wa ɲaa, faannaa di ɲaari, togo fɛɛ di juuŋᴐ, ɲudunnᴐᴐ di nuri, xuu di ɲɛni, Kilɛ Jozaama p'i yu la baa fɛɛ mu.
40011006	Sipya wemu ɲuŋᴐ ya kyɛɛgi nɛ na wɛ, weefᴐᴐ ɲɛ duba pya."
40011007	Ba Yohana wo kalaapiire t'a kari wɛ, a Yesu di ɲᴐ kᴐn na yu ni sipyiire ti ni Yohana shizhaa na na: "Ɲaha yee d'a shɛ wii siwaga ki ni wɛ? Kafɛɛgɛ ya wahagaanra lemu ɲɛri ge, lere ya?
40011008	Wee tuun wu ni yee d'a shɛ ɲaha wii wɛ? Fazaaya fᴐᴐ gɛ? Ga piimu p'a fazaaya leni ge, pee ya daa saannaa piyɛyɛ ni.
40011009	Yee d'a shɛ ɲaha wii wɛ? Kilɛ tudunmᴐ gɛ? Uun, n'a da yi jo yi mu jo ali w'a pɛlɛ Kilɛ tudunmᴐ na.
40011010	Bani l'a ka Kilɛ Kafila wu ni wu shizhaa na na: 'Li wii, n'a na tudunmᴐ we tun ma ɲahagbaa na wu ma koo li y`aa yaha ma ɲaha na.'
40011011	Can na n'a da yi jo yi mu jo sipya wa shishiin sanha se Adama nagoo ni wemu w'a pɛlɛ Yohana Batizelipye na wɛ. Ga lee bɛ na fugba saanra ti wo sipyii pu bɛɛri wo nifɛnhɛfɛnhɛnɛ ya pɛlɛ wu na.
40011012	Na co Yohana Batizelipye wo Kilɛ Jomᴐ pu yɛrɛ li na, fo na pa nᴐ nimɛ na, yatɛnwaya na fugba saanra t'a daa. Piimu p'a yatɛnyɛ waha ge, pee p'a ti taa.
40011013	Kilɛ tudunmᴐᴐ pu bɛɛri, na fara Kilɛ tudunmᴐᴐ Musa wo saliya wu na, pee bɛɛri ya fugba saanra ti kaa jo, fo na pa nᴐ Yohana Batizelipye wo tuun wu na.
40011014	Yi bu da yi na giin di yi ɲaha cɛ, Kilɛ tudunmᴐᴐ Eli wemu wo ba kaa l'a fɛnhɛ jo ge, Yohana wu ɲɛ wee Eli we.
40011015	Wemu na logo ge, wu logo.
40011016	"Nɛ na j'a niɲaa wo sipyii pii taanna ni jᴐgᴐ yɛ ni wɛ? Pu ɲɛ ba nᴐhᴐpiire ta ɲɛ wɛ, temu ya tiin pinnɛrɛ kpɛɛngɛ na ge, na pu kaafɛɛ pyi:
40011017	'W`ee ya faangaa wi yee mu, yee di ya ta xᴐnhᴐ wɛ. Lee kadugo na a w`ee di yamɛhɛɛ su yee mu yee di ya ta yiyɛ ɲiɲaara yahana yaha wɛ.'
40011018	Bani Yohana ya pa, wu ya li wɛ, w'i ya gbuu wɛ. A p'i jo na: 'Jina wu ɲɛ wu ni.'
40011019	A Sipya Ja wu ba, na ganha na li na gbuu, a p'i jo na: 'Laɲɛhɛrɛ fᴐᴐ ni gba fᴐᴐ wu ɲɛ we n'a we. Fanhafɛɛ wari shᴐvɛɛ ni jurumupyii pii bɛ wo naɲii wu ɲɛ wii.' Ga kaɲii ya kan Kilɛ wo fungᴐngᴐ fɛɛrɛ ti mu wu kapyegee ki gbᴐᴐrᴐ ni."
40011020	Ayiwa, Yesu ya wu kakanhaŋaa nigbᴐhᴐᴐ ki fanha pye kulogoo kiimu ni ge, a wu ɲᴐ kᴐn na kee kaa yu. Bani kee kulogoo ki shɛɛn ya ta sᴐᴐ na daajeŋɛ jo pu wo jurumu wu na wɛ. A w'i jo:
40011021	"Bᴐᴐngᴐ ki wa yee Korazɛn shɛɛn wogo! Bᴐᴐngᴐ ki wa yee Bɛtisayida shɛɛn wogo! Bani kakanhaŋaa kiimu k'a pye yee ni ge, kee da bi bye Tiiri ni Sidᴐn kulogoo ki ni, nimɛ bi da pee ta pee ya daajeŋɛ jo, na pu jurumu wu yaha l'a mᴐ, na bᴐrᴐyᴐ le puyɛ na, shᴐᴐnrᴐ ni.
40011022	Lee wuu na, n'a da yi jo yi mu jo Tiiri ni Sidᴐn wo kanhama keree na ba bᴐrᴐ yee wogoo ki na kiiri wu cagᴐngᴐ.
40011023	Mu do Kapɛrinᴐmᴐ? Go mu wa giin na mu na ba yirige fo fugba we ni ya? Ahayi dɛ! Mu da ba dirige fo Jahanɛmɛ we ni. Bani kakanhaŋaa kiimu k'a pye mu ni ge, kee da ba bye Sodᴐmu kulo li ni, nimɛ bi da li ta li na ɲɛ sanha.
40011024	Lee wuu na, n'a da yi jo yi mu jo Sodᴐmu wo kanhama pu na ba bᴐrᴐ mu wo pu na kiiri wu cagᴐngᴐ."
40011025	Wee tuun wu ni a Yesu di jo: "Na To Kilɛ, fugba ni ɲiŋɛ ki Kafᴐᴐ, n'a baraga taha ma na, bani m'a kii keree kii ŋmᴐhᴐ fungᴐnyᴐ fɛɛ ni kalaagbᴐ fɛɛ na, na ki shɛ nᴐhᴐpiire na.
40011026	Uun, na To Kilɛ, bani lee l'a taan mu mu.
40011027	Nɛ To w'a keree ki bɛɛri le nɛ keŋɛ ni. Wa shishiin ya Kilɛ Ja wu cɛ wɛ, fo To Kilɛ wu yɛ nigin. Wa shishiin bɛ di ya To Kilɛ cɛ wɛ, fo wu Ja wu yɛ nigin, ni wu la ɲɛ wu To wu shɛ sipya wemu na ge.
40011028	Y'a ma na mu, yee piimu bɛɛri p'a kanha, tuguro di ɲɛ yi ɲuyᴐ ni ge; nɛ na ŋmᴐnᴐ kan yi mu.
40011029	Yi na wo zhu wu taha yi katiye ni, y'i yere nɛ di da yi kalaa, yi zᴐlᴐᴐ pu na tifahama ta. Bani nɛ ɲuŋᴐ k'a peŋi, nɛ luu bɛ d'a taan.
40011030	Nɛ wo zhu wu ya dugo wɛ, fanha bɛ di ɲɛ nɛ wo tuguro ti ni wɛ."
40012001	Caŋa ka Yesu ni wu kalaapiire t'a pa doroo shinma kɛrɛyɛ ya tɛ ni. Kee caŋa k'i bi bye Yawutuu pu wo cadɛɛngɛ ka. Lee bi xuugo ta wu kalaapiire ti na, a pee di shinma sɛyɛ ya kᴐn, na ganha na yee wo pya wu wo na guri.
40012002	Ba Farizhɛɛn p'a lee ɲa wɛ, na Yesu pye: "Li wii, kaa lemu ya yaa li pye cadɛɛngɛ ni_i ge, go lee mu wo kalaapiire t'a byi mɛ!"
40012003	A Yesu di pu pye: "Tuun wemu ni xuugo ya pa saannaa Dawuda ni wu tahama-nᴐhᴐmᴐᴐ pu ta ge, w'a lemu pye ge, yee sanha lee kalaa_i gɛ?
40012004	W'a j'e Kilɛ-pɛɛŋɛ puga ki ni, buuri we p'a wo na gaan Kilɛ mu ge, na wee lᴐ. A wu ni wu tahama-nᴐhᴐmᴐᴐ p'i shɛ wee li. Na ta watii bi li wee buuri we ni, ni saraya ɲaha shᴐᴐnrivɛɛ pu yɛ bɛ wɛ.
40012005	L'a ka saliya wu ni na saraya ɲaha shᴐᴐnrivɛɛ pu ma kapyeŋɛɛ pyi Kilɛ-pɛɛŋɛ pugbᴐhᴐ ki ni cadɛɛngɛ ni; lee di ɲɛ kakuunᴐ wɛ. Ta yee sanha lee bɛ kalaa wɛ?
40012006	Na ta wa di wa naha wemu ya ye Kilɛ-pɛɛŋɛ pugbᴐhᴐ ki na ge, di yee jo yi mu.
40012007	'Y'a ɲuŋᴐ ɲaari yiyɛ na, nɛ wa lee fɛni, na toro saraya t`aan.' Yee da bi pee jomᴐ pe kᴐri cɛ dɛ, yee bi da jaagi shan pii sipyii pii na tawaga ni wɛ.
40012008	Bani Sipya Ja wu ɲɛ cadɛɛngɛ ki bɛ Kafᴐᴐ."
40012009	A Yesu di y`iri w`a, na gari na shɛ j'e pu Kilɛ-pɛɛŋɛ puga ka ni.
40012010	Lee bi n'a wa ta w`a wu keŋɛ ke na waha. A sipyii p'i Yesu yege na: "Na sipya cuuŋᴐ cadɛɛngɛ ni, ta lee ya saha?" P'a yee jo bani pu bi giin p'i kaɲuŋᴐ sha p'i wu tᴐᴐgᴐ le.
40012011	Ga, a Yesu di pu pye: "Dubya nigin pe bu shɛ da wa mu yee ni, a wee dubya w'i do wege ni cadɛɛngɛ ni, ta wufᴐᴐ da zhɛ wu wolo wɛ?
40012012	Ta sipya ya ye fo na shɛ ganha dubya na wɛ? Lee wuu na do, na kasaana pye cadɛɛngɛ ni, lee ya ɲᴐ."
40012013	Wee tuun wu ni a Yesu di n'a wu pye: "Ma keŋɛ ki sanha!" A wu keŋɛ ki sanha, a k'i juuŋᴐ ba keki ɲɛ wɛ.
40012014	A Farizhɛɛn p'i foro, na shɛ puyɛ ɲa, kᴐnhᴐ p'i gbogana sha Yesu na.
40012015	Ba Yesu ya lee cɛ wɛ, a w'i y`iri wee xuu wu ni. A sipyiɲɛhɛmɛɛ di daha wu fɛni. Piimu pu bye ni yama ni ge, a Yesu di pee bɛɛri cuuŋᴐ.
40012016	Ga, a wu yi jo na waha pu mu na wee ɲɛ sipya wemu ge, na pu ganha bu yee jo wa shishiin bɛ mu wɛ.
40012017	Lee ya pye mu kᴐnhᴐ Kilɛ bi yemu jo Kilɛ tudunmᴐᴐ Ezayi ɲᴐ na ge, yee ɲᴐ di fa na:
40012018	"Na kapyebye wu we, nɛ wemu ɲaha bulo ge. Na ɲidaan wo we, wu kaa l'a dan na ni fo xuuni. Nɛ na ba na Munaa li tirige wu na. Wu na ba shi wu sama kalaa tiimɛ keree ni.
40012019	W'a da ba nakaara pyi wɛ. W'a da ba nama kᴐᴐn wɛ. Sipya wa shishiin wa da ga wu mujuu logo kakuutoroyo ni wɛ.
40012020	Wahagaan lemu ya kuri ge, w'a da ga lee sana kɛgi wɛ. Sokinna wemu kpɛɛngɛ ya jin w`a ge, w'a da ga wee sama fugi wɛ. Mu w'a da ba bye fo na shɛ tiimɛ pu pye p'a se ta.
40012021	Shi we bɛɛri na ba wu pye pu tadaŋa."
40012022	Lee kadugo na a p'i ba wu mu ni n'a wa ni, jinaa pu bye wu ni, wee bye fyɛn, na nᴐhᴐ pye bobo. A Yesu di wu cuuŋᴐ. A wu j'a na ɲaa, na yu bɛ.
40012023	A lee di bye kakanhana sipyiire ti bɛɛri mu, a p'i ganha na yu na: "Ta we ya sii mɛ saannaa Dawuda Ja wu wɛ?"
40012024	Ga ba Farizhɛɛn p'a yee logo wɛ, na jo: "Jinaa ɲuŋᴐfᴐᴐ Belizebuli fanha ni we n'a we ya jinaa pu kᴐri."
40012025	Ga, a Yesu di pu fungᴐnyᴐ cɛ na jo: "Saanra bɛɛri t'a y`iri tiyɛ kaa na ge, tee na gyɛɛgi. Kulo bɛɛri, kelee puga bɛɛri, ki sipyii bu y`iri puyɛ kaa na, kee na gyɛɛgi.
40012026	Shitaanni di bu y`iri na Shitaanni wa kᴐri, li ɲɛ kanna Shitaanni w'a y`iri wuyɛ kaa na. Shitaanni di bu y`iri wuyɛ kaa na, wu saanra ti na bye dii kyɛɛgi baa wɛ?
40012027	Ni yee wa yu na jinaa ɲuŋᴐfᴐᴐ Belizebuli baraga ni nɛ jinaa pu kᴐri, wee tuun wu ni yee wo sipyii piimu p'a pu kᴐri ge, pee di pu kᴐri jᴐgᴐ baraga ni wɛ? Yee wo sipyii puyɛ pyaa ki da ba kiiri kᴐn yee na.
40012028	Ga nɛ bu da nɛ na jinaa pu kᴐri Kilɛ Munaa li baraga ni, lee w'a li shɛɛ na Kilɛ saanra t'a nᴐ yee na.
40012029	"Wa na j'a pye dii na j'e fanhaɲɛhɛŋɛ fᴐᴐ puga, di wu yaŋmuyᴐ kuu na ta ma ya fɛnhɛ wu pᴐ_ɛ wɛ? Ga ma bu fɛnhɛ wu pᴐ, ma na j'a j'e puga ki ni na yaŋmuyᴐ yi kuu.
40012030	"Sipya wemu ɲɛ nɛ ɲii wɛ, nɛ pɛn wu ɲɛ weefᴐᴐ. Sipya wemu ya nɛ tɛri na sipyii pu pinnɛɛ wɛ, weefᴐᴐ ya pu caaga.
40012031	Lee wuu na, n'a da yi jo yi mu jo sipyii ya jurumu wemu bɛɛri pyi, na fanhara temu bɛɛri pyi Kilɛ na ge, kee bɛɛri na j'a yafa pu mu. Ga wa bu Fɛfɛɛrɛ Munaa li fanha, wufᴐᴐ da lee wo yafa ta bada wɛ.
40012032	Sipyaa sipya w'a joguumᴐ jo w'a Sipya Ja na ge, lee na yafa wufᴐᴐ mu. Ga wemu bu Fɛfɛɛrɛ Munaa li mɛgɛ kyɛɛgi, weefᴐᴐ da lee wo yafa ta naha ke koŋᴐ ke na wɛ, w'i da li yafa ta laxhara bɛ ni wɛ.
40012033	"Tige kemu bu ɲᴐ, ki yasɛyɛ bɛ na ɲᴐ. Tige kemu bu golo, ki yasɛyɛ bɛ na golo, bani ki yasɛyɛ fɛni p'a tige cɛni.
40012034	Yee piimu p'a kolo ba mateŋɛɛ ɲɛ_ɛ ge, dii yee di da j'a kafila nizaama jo wɛ? Bani lemu l'a sipya zᴐ we ɲi ge, lee l'a f`oro wu ɲᴐ ke ni.
40012035	Sipyisaama w'a yasaaya kilee na yeege wu yasaaya tayahaŋa ni; sipyikuuŋᴐ di yakuuyo kilee na yeege ki yakuuyo tayahaŋa ni.
40012036	N'a da yi jo yi mu jo sipyii ya joguumᴐ pemu bɛɛri yu ge, pu na ba yege yee bɛɛri na kiiri wu cagᴐngᴐ.
40012037	Kiiri na ba gᴐn ma na, na kaɲii kan ma mu na saha ni ma ɲᴐjomᴐ pu ni, kelee na ma jaagi na saha ni ma ɲᴐjomᴐ pu ni."
40012038	Ayiwa, a saliya karamᴐgᴐlᴐᴐ pii, ni Farizhɛɛn pii di Yesu pye: "Karamᴐgᴐ, w`ee funŋᴐ ki wa m'a ɲaha shɛshɛɛrɛ kakanhana la pye ma shɛ w`u na."
40012039	A Yesu di pu ɲᴐ shᴐ na: "Niɲaa sipyii pii p'a kolo, na nᴐhᴐ pye ɲᴐmɛɛ baa fɛɛ ge, pee p'a ɲaha shɛshɛɛrɛ kakanhana shaa, ga la shishiin da zhɛɛ pu na wɛ, fo Kilɛ tudunmᴐᴐ Zhonasi wuu le.
40012040	Ba Zhonasi ya ta caya taanri ni piiye taanri fya nagaŋa ki funŋᴐ ni wɛ, mu Sipya Ja wu bɛ da ba da caya taanri ni piiye taanri ɲiŋɛ ke ni.
40012041	Ninive shɛɛn na ba y`iri na niɲaa wo sipyii pii jaagi kiiri wu cagᴐngᴐ caŋa, bani Ninive shɛɛn ya daajeŋɛ jo pu wo jurumu wu na Zhonasi wo Kilɛ jomᴐ yɛrɛ li baraga ni. Na ta wa di ɲɛ naha wemu ya ye Zhonasi na ge.
40012042	Kiiri wu cagᴐngᴐ, Seba fiige ki Saanzhᴐ wu na ba y`iri wu niɲaa sipyii pu jaagi, bani wee ya pa na y`iri ɲiŋɛ ki tɛhɛnɛ na. Kᴐnhᴐ wu ba saannaa Solomani wo fungᴐngᴐ fɛɛrɛ jomᴐ pu logo. Wa di wa naha wemu w'a pɛlɛ Solomani na ge!
40012043	"Jina bu foro sipya ni tuun wemu ni, tɛyɛ yemu y'a waha waha ge, w'a ganha na ɲaari yee ni na taŋmᴐŋᴐ shaa, ga w'i da ki ta wɛ.
40012044	Wee tuun wu ni w'a jo wuyɛ funŋᴐ ni na: 'Na puga kemu ni nɛ foro ge, n'a da guri da se kee ni.' W'a guri kari, na shɛ kee puga ki niwaga ta p'a ki pᴐ fɛɛfɛɛ, na ki kemɛ xuuni.
40012045	Wee tuun wu ni w'a gari na shɛ ba ni jinaa gbarashuun watii ni, piimu ya kolo wuyɛ pyaa ki na ge. Wu ni pee na ba j'e kee puga ki ni, na diin w`a. Lee funŋᴐ ni wee sipya we wo taxᴐgᴐ na ba golo na toro taashiinɛ li bɛ t`aan. Mu shiin l'a da ba bye niɲaa wo sipyikuuyo ye bɛ wo shizhaa na."
40012046	Ayiwa, na Yesu yaha wu na yu ni sipyiire ti ni, a wu nu we, ni wu ceboronamaa p'i nᴐ, na yere kpɛɛngɛ ki na. Pu funŋᴐ ki bye p'i jo ni wu ni.
40012047	A sipya wa di Yesu pye: "Ma nu we ni ma ceboronamaa pu niyereye yi wa kpɛɛngɛ ke na, pu funŋᴐ ki wa p'i jo ni ma ni."
40012048	A Yesu di wee ɲᴐ shᴐ na: "Jᴐgᴐ yɛ pu ɲɛ nɛ nu ni nɛ ceboronamaa pu wɛ?"
40012049	Ba w'a yee jo wɛ, na keŋɛ shɛ wu kalaapiire ti na, na jo: "Nɛ nu ni nɛ ceboronamaa pu piiri naha.
40012050	Nɛ To we wu ɲɛ fugba wu ni ge, sipyaa sipya w'a wee wo ɲidaan pyi ge, wee wu ɲɛ nɛ ceborona, ni nɛ ceboroshᴐ, ni nɛ nu."
40013001	Kee caŋa kiyɛ pyaa a Yesu di foro puga ki ni, na gari na shɛ diin Galile Gba wu ɲᴐ ki na.
40013002	A sipyiɲɛhɛmɛɛ di ba binnɛ, na wu maha fo w'a j'e tiin kᴐrᴐgᴐ ka ni. A sipyiire ti bɛɛri di yere lᴐhᴐ ki ɲᴐ ki na.
40013003	A wu ganha na keree niɲɛhɛŋɛɛ yu pu mu taleŋɛɛ ni. A wu jo: "Caŋa ka n'a wa ya foro na kari wu tɛgɛ ni di zhɛ wu alikama shi w'a fenɛ shi wagana na.
40013004	Na wu yaha wu na wee nuguzhi wu waa, a wu nuguro ta di do koo ni tɛgɛ ki ɲᴐ na. A shazhɛɛrɛ di ba tee jᴐ.
40013005	A ta di do faaga ɲuŋᴐ ni pogoo kii ni. A tee di wɛri fin, bani poɲɛhɛrɛ bye w`a wɛ.
40013006	Ba caya y'a pa yeree wɛ, a t'i fanhaŋa, na waha, bani nire tatii bye ti na wɛ.
40013007	A nuguro ta di do xhuyo niŋɛ ni. A xhuyo y'i ganha na lɛgi, na ba ti co, na ti li.
40013008	A nuguro ta di do ɲijeŋɛ na. A tee di fin, na lɛ na pya le. Pile la ma pyaa xhuu nigin (100) pye, la ma kɛlɛɛ gbaara (60) pye, la ma kɛlɛɛ taanri (30) pye."
40013009	Ba w'a yee jo xᴐ wɛ, na jo: "Wemu na logo ge, wu logo."
40013010	Lee kadugo na a Yesu kalaapiire t'i fulo wu na, na wu pye: "Ɲaha na mu di yu ni sipyiire ti ni taleŋɛɛ ni wɛ?"
40013011	A Yesu di pu pye: "Na fugba saanra ti wo ŋmᴐhᴐrᴐ ti cɛ, yee mu lee ya kan. Ga ti jɛ wu ya ta kan pii mu wɛ.
40013012	Bani la ɲɛ wemu mu ge, la na ba gan wee mu na fara lee na, l'a ɲɛhɛ wu mu. Ga la ɲɛ wemu mu wɛ, ali nifɛnhɛfɛnhɛnɛ lemu bɛ li ɲɛ wu mu ge, li bɛ na zhᴐ wu na.
40013013	Lee wuu na nɛ yu ni pu ni taleŋɛɛ ni, bani pu wa na wii, p'i ya yaaga ɲaa wɛ. P'a niwegee shaan, p'i ya yi nuri wɛ, p'i ya yi ɲaha bɛ cɛni wɛ.
40013014	Kilɛ tudunmᴐᴐ Ezayi ya yemu jo pu shizhaa na ge, yee ɲᴐ ya fa na: 'Yee na ba niwegee shan, na yi logo, ga y'i wa da yi ɲaha cɛ wɛ. Yi na ba ɲ`ii taan, na wii, ga y'i wa da yaaga bɛ ɲa wɛ.
40013015	Bani pii sipyii pii niwegee k'a waha. P'a pu niwegee tᴐ, na pu ɲ`ii tᴐ. Pu funŋᴐ ya pye p'i ɲa pu ɲ`ii ki ni wɛ, p'i logo pu niwegee ki ni wɛ, p'i yi ɲaha cɛ pu fungᴐnyᴐ yi na wɛ. Lee funŋᴐ ni pu da ba nɛ mu, kᴐnhᴐ nɛ pu cuuŋᴐ wɛ.'
40013016	Ga yee kunni, yee ɲɛ duba nagoo, bani yee ɲ`ii ki wa ɲaa, yi niwegee k'i nuri.
40013017	Can na n'a da yi jo yi mu, lemu yee wa ɲaa ge, Kilɛ tudunmᴐᴐ niɲɛhɛmɛɛ ni sipyitiimɛɛ niɲɛhɛmɛɛ pii funŋᴐ ya pye na lee ɲa, ga p'i ya li ɲa wɛ. Yemu yee wa nuri ge, pu funŋᴐ ya pye na yee logo, ga p'i ya yi logo wɛ.
40013018	"Ayiwa, yi niwegee shan ni nuguro ti wo talenɛ li kᴐri wu ni.
40013019	Piimu p'a fugba saanra ti jomᴐ pu nuri, p'i ya pu ɲaha cɛ_ɛ ge, pee ɲɛ ba koo ɲᴐ nuguro ɲɛ wɛ. Shitaanni na ba pee jomᴐ pe wolo pu funyᴐ ni.
40013020	Faaga wo nuguro ti ɲɛ piimu ge, pee na jomᴐ pu logo, na pu co tᴐvuyo na ni fundanga ni.
40013021	Ga nire di ɲɛ pu na wɛ, p'a bye pu da mᴐ lee ni wɛ. Cᴐnrᴐmᴐ bu wa ta, kelee sipyii bu daha wu fɛni na gana pee jomᴐ pe wuu na, wu ɲuŋᴐ na wakaraa kyɛɛgi.
40013022	Xhuyo niŋɛ wo nuguro ti ɲɛ piimu ge, pee na jomᴐ pu logo, ga ke koŋᴐ ke wo funzhakeree ni naafuu la piinŋɛ na pu cᴐnri fo pu da nagoo pye wɛ.
40013023	Ɲijeŋɛ wo nuguro ti ɲɛ piimu ge, pee na pe jomᴐ pe logo, na pu ɲaha cɛ. P'a nagoo niɲɛhɛmɛɛ pye. Pile la ma pyaa xhuu nigin (100) pye, la ma kɛlɛɛ gbaara (60) pye, la ma kɛlɛɛ taanri (30) pye."
40013024	Ayiwa, a Yesu di talenɛ la bɛ jo pu mu na: "Fugba saanra t'a foro kaa lemu fɛni ge, lee li wa mɛ. N'a wa w'a yashi nijemɛ w'a wu tɛgɛ ni.
40013025	A wee n'a wu pɛn di ba y`iri nibiige ka ni, na sipyii pu bɛɛri yaha pu na ŋmunᴐᴐ. Ɲ`a kemu k'a foro alikama fɛni ge, na shɛ kee ɲakuuŋᴐ ki wo pya wa w'a alikama wu tɛ ni, na gari.
40013026	A alikama wu fin, na ba sɛyɛ pye. A ɲakuuŋᴐ ki bɛ di foro yere.
40013027	A tɛgɛ ki kafᴐᴐ wu wo kapyebyii p'i ba wu pye: 'W`u kafᴐᴐ, ta yashi nijemɛ bɛ mu ya w'a ma tɛgɛ ki ni wɛ? Ke ɲakuuŋᴐ ke d'a y`iri mii wɛ?'
40013028	A wu pu ɲᴐ shᴐ na: 'Nɛ wo pɛn wa w'a le pye.' A kapyebyii p'i wu pye: 'Ta ma funŋᴐ ki wa w`u shɛ kee ɲakuuŋᴐ ke kᴐᴐngi?'
40013029	A wu jo: 'Ahayi, nɛ fyagi jo yee bu shɛ kee kᴐᴐngi, yi ganha bu da alikama wu bɛ kᴐᴐngi wɛ.
40013030	Yi yi bɛɛri yaha w`a y'i binnɛ lɛ. Yalᴐᴐrᴐ ti lᴐduun ba nᴐ, wee tuun wu ni nɛ na ba yi jo yalᴐᴐrᴐ ti lᴐvɛɛ pu mu jo pu fɛnhɛ ɲakuuŋᴐ ke kᴐn fᴐlᴐ, p'i ki pᴐ, p'i ki s`orogo, pu bu xhᴐ p'i alikama wu kemɛ le na kpᴐᴐn le ni.' "
40013031	Lee kadugo na a Yesu di talenɛ la bɛ jo pu mu sanha na: "Fugba saanra t'a foro mutaridi pile fɛni. A n'a wa di li lᴐ nugi wu tɛgɛ ni.
40013032	L'a c`ɛrɛ foro yashi wu sama bɛɛri t`aan, ga li bu fin tuun wemu ni, l'a bɛlɛ na toro naxhoo wu tiye yi saya bɛɛri t`aan. L'a ɲɛri tige fo shazhɛɛrɛ na ti shiire tɛri ki geye na."
40013033	Ayiwa, a Yesu di talenɛ la bɛ jo pu mu sanha na: "Fugba saanra ti ɲɛ ba buuri shizhɛnhɛrɛ ɲɛ wɛ. Cee wa ya tee le wu farani myɛ kiloo kɛlɛɛ shuun ni kaguro (25) ni na tᴐnhᴐ, a wu bɛɛri di y`iri."
40013034	A Yesu di pe jomᴐ pe bɛɛri jo sipyiire ti mu taleŋɛɛ ni. Wu bi yu ni pu ni talenɛ baa wɛ.
40013035	W'a lee pye kᴐnhᴐ Kilɛ tudunmᴐ w'a bi yemu jo ge, yee ɲᴐ di fa na: "Nɛ na ba yu ni pu ni taleŋɛɛ ni. Keree kiimu k'a bi ŋmᴐhᴐ fo koŋᴐ ki yaaduun wu ni ge, nɛ na ba kee yu pu mu."
40013036	Ayiwa, a Yesu di sipyiire ti yaha w`a, na gari puga. A wu kalaapiire t'i fulo wu na, na wu pye: "Ɲakuuŋᴐ ki k'a foro tɛgɛ ki ni ge, lee talenɛ le kᴐri jo w`u mu."
40013037	A Yesu di jo: "Wemu w'a yashi nijemɛ wu w'a ge, wee ɲɛ Sipya Ja.
40013038	Tɛgɛ ke, kee ɲɛ koŋᴐ ke yashi nijemɛ we, wee ɲɛ fugba saanra ti wo nagoo pee. Ɲakuuŋᴐ ke, kee di ɲɛ Shitaanni wo nagoo pee.
40013039	Pɛn wemu w'a ɲakuuŋᴐ ki pya wu w'a ge, wee ɲɛ Shitaanni wuyɛ pyaa. Yalᴐᴐrᴐ ti lᴐduun we, wee ɲɛ koŋᴐ ki taaxᴐᴐ le. Yalᴐᴐrᴐ ti lᴐvɛɛ pee, pee ɲɛ mɛlɛkɛɛ.
40013040	Ba sipya ma ɲakuuŋᴐ kᴐᴐngi, na ki w'a mɛ na ni wɛ, mu l'a da ba bye koŋᴐ ki taaxᴐᴐ li ni.
40013041	Piimu bɛɛri p'a sipyii pu ɲuŋᴐ kyɛɛgi n'a daa wu na, ni piimu p'a kakuuŋᴐᴐ pyi ge, Sipya Ja wu na ba wu mɛlɛkɛɛ pu tun p'a shɛ pee sipyii pii bɛɛri niŋɛ wolo wu wo saanra ti ni,
40013042	na pu w'a kanragaa na ki ni. P'a ganha na mɛhɛɛ suu w`a, na ganhaa kuri.
40013043	Ga piimu p'a pye sipyitiimɛɛ Kilɛ mu ge, pee na ba ɲ'i pu To wu saanra ti ni ba caŋa ɲɛ wɛ. Wemu na ye logo ge, wu yi logo."
40013044	A Yesu di jo sanha na: "Fugba saanra ti ɲɛ ba naafuu ɲɛ wɛ, naafuu wemu w'a ŋmᴐhᴐ tɛgɛ ka ni ge. A n'a wa di wu ɲa, na guri wu ŋmᴐhᴐ sanha. A wu fundanga wo di shɛ wu keŋɛ yaŋmuyᴐ bɛɛri pɛrɛ, na ba kee tɛgɛ ki shᴐ."
40013045	A Yesu di jo sanha na: "Fugba saanra ti ɲɛ ba kuun pɛrɛvᴐᴐ ɲɛ wɛ, wemu ya kuun nizaama shaa ge.
40013046	Ba w'a kuun pɛɛwa wo wa ɲa wɛ, a wu wu keŋɛ yaŋmuyᴐ bɛɛri pɛrɛ, na shɛ wee kuun wu shᴐ."
40013047	A Yesu di nugo jo sanha na: "Fugba saanra ti ɲɛ sanha bɛ ba j`ᴐ ɲɛ wɛ, sipyii ma wu w'a gba lᴐhᴐ ni, na fyaa tuuyo bɛɛri co.
40013048	Ba j`ᴐ w'a ɲi wɛ, jᴐwaa pu na wu yeege shan gba wu ɲᴐ ki na. P'a diin, na fyaa pu shᴐᴐnri. P'a fyacemɛɛ pu le pu yɛrɛyɛ ni, na niguuyo yi w'a.
40013049	Mu l'a da ba bye koŋᴐ ki taaxᴐᴐ li ni. Mɛlɛkɛɛ p'a da ba sipyisaamaa pu shᴐᴐnri na wolo sipyikuuyo yi ni.
40013050	P'a sipyikuuyo yi w'a kanragaa na ki ni. P'a ganha na mɛhɛɛ suu, na pu ganhaa kuri w`a."
40013051	Lee kadugo na a Yesu di pu yege na: "Ta yee ya kii keree kii bɛɛri ɲaha cɛ?" A p'i jo: "Uun."
40013052	A wu pu pye sanha na: "Ayiwa, saliya karamᴐgᴐ wa bɛɛri w'a kalaa fugba saanra ti keree ki ni ge, wee ya foro puga fᴐᴐ wa fɛni wemu ya kafoŋᴐᴐ ni kalɛgɛɛ taa na f`oro wu naafuu tayahaŋa ni ge."
40013053	Ba Yesu ya taleŋɛɛ ki jo xᴐ wɛ, na laha wee xuu wu ni.
40013054	Kulo lemu ni w'a lɛ ge, a wu gari w`a, na shɛ sipyiire ti ɲᴐ kᴐn na galaa Kilɛ-pɛɛŋɛ piyɛyɛ yi ni. A lee di bye pu mu kakanhana, a p'i ganha na yu na: "Mii wu d'a te fungᴐngᴐ fɛɛrɛ te ta wɛ? Dii wu d'a pye na jani kii kakanhaŋaa kii na wɛ.
40013055	Ta wu ɲɛ mɛ mɛnizhe n'a wu ja wu wɛ? Ta wu nu bɛ wu ɲɛ mɛ Mariyama wɛ? Ta wu ceboronamaa bɛ pu ɲɛ mɛ Yakuba, Yusufu, Simᴐ ni Zhude wɛ?
40013056	Ta wu ceboroshaa pu bɛɛri bɛ pu ɲɛ naha w`u niŋɛ ni wɛ? Wu d'a y`iri mii ni ke fanha ke bɛɛri ni wɛ?"
40013057	A kee keree kii di pu pye pu ya d`a Yesu na wɛ. A Yesu di pu pye: "Kilɛ tudunmᴐ ya pɛɛŋɛ taa xuu bɛɛri ni, fo wuyɛ pyaa kulo le, ni wuyɛ pyaa puga ke."
40013058	A w'i bye wu ya kakanhaŋaa niɲɛhɛŋɛɛ pye w`a wɛ, bani pu ya d`a wu na wɛ.
40014001	Wee tuun we ni gbafɛnɛɛrɛɛ Hɛrᴐdi Antipasi ya Yesu kaa logo.
40014002	A wu wu kapyebyii pu pye: "Yohana Batizelipye wu ɲɛ we n'a we, wee w'a sii wii. W'a ɲɛ na foro xu ni, lee l'a wu pye wu na jani kii kakanhaŋaa kii na."
40014003	Ayiwa, Hɛrᴐdi bi pu pye p'a Yohana co, na shᴐnhᴐyᴐ le wu na, na wu le kaso ni. Wu ceborona Filipe shᴐ Hɛrᴐjasi wuu na Hɛrᴐdi bi lee pye.
40014004	Bani Yohana bi li shɛɛ wu na na: "Li ya ta saha mu wu we cee we leŋɛ wɛ."
40014005	Hɛrᴐdi funŋᴐ ki bye na Yohana gbo, ga wu bi fyagi sipyiire ti na, bani pee bi Yohana jateni Kilɛ tudunmᴐ.
40014006	Lee bɛ na, a Hɛrᴐdi wo cazege caŋa ki wo kalenɛ l'i ba nᴐ, a Hɛrᴐjasi poro fucɛɛrɛ l'i y`iri na xhᴐnhᴐ sipyiyirilee pu ɲahagbaa na. A lee di sii taan Hɛrᴐdi ni,
40014007	fo w'a k`aa fucɛɛrɛ li mu na li bu yaaga bɛɛri ɲɛɛri wee mu, na wee na kee kan li mu.
40014008	Li nu wu wo ɲᴐjomᴐ funŋᴐ ni, a fucɛɛrɛ l'i Hɛrᴐdi pye: "Yohana Batizelipye ɲuŋᴐ taha yaaga ka na ma kan nahamɛ na mu!"
40014009	A lee di saan wu ɲaha tanha. Ga na wu yaha w'a k`aa na xᴐ wu sipyiyirilee pu ɲii na, a wu ɲuŋmuu li ɲᴐ yaha fucɛɛrɛ li mu.
40014010	A wu wa yaha kari w'a shɛ Yohana ɲuŋᴐ ki kᴐn kaso wu ni.
40014011	A p'i ba ni ki ni, na ki taha yaaga ka na, na pa gan fucɛɛrɛ li mu l'a shɛ gan li nu wu mu.
40014012	A Yohana wo kalaapiire t'i shɛ wu nixhugo ki lᴐ na shɛ le, na xhᴐ na shɛ yee ɲaha jo Yesu mu.
40014013	Ba Yesu ya yee logo wɛ, a wu j'e kᴐrᴐgᴐ ka ni, na y`iri wee xuu wu ni, na laha sipyiire ti t`aan na kari sipoŋᴐ ki xuu wa ni. Ga, a sipyiire t'i wee xuu wu cɛ. A p'i foro kanha ki ni, na gari tᴐᴐyᴐ na Yesu fɛni.
40014014	Ba Yesu ya foro kᴐrᴐgᴐ ki ni wɛ, na pee sipyiɲɛhɛmɛɛ pu ɲa, a pu ɲiɲaara di j'e wu ni. A wu pu yama fɛɛ pu cuuŋᴐ.
40014015	Ba yakoŋᴐ k'a pa nᴐ wɛ, a Yesu wo kalaapiire t'i fulo wu na, na wu pye: "Caŋa k'a xᴐ toro, w`ee di ɲɛ sipoŋᴐ ni naha. Sipyiire ti yaha kᴐnhᴐ p'i shɛ yaligee sha shᴐ kulogoo ki ni."
40014016	A Yesu di pu pye: "Pu ya yaa na kari wɛ, yiyɛ pyaa ki yalige kan pu mu!"
40014017	Ga, a p'i wu pye: "Buuri ɲuyᴐ kaguro ni fyaa shuun yɛ wu ɲɛ w`ee mu naha."
40014018	A Yesu di pu pye: "Yi pa ni yee ni naha!"
40014019	Lee kadugo na a Yesu di sipyiire ti pye na pu tiin ɲapurege ki ni. A wu yee buuri ɲuyᴐ kaguro ni fyaa shuun wu lᴐ, na ɲaha ke yirige le fugba we ni, na baraga taha Kilɛ na. A wu xhᴐ na yee buuri ɲuyᴐ yi kɛgi kɛgi na kan wu kalaapiire ti mu, a pee di wu kan sipyiire ti mu.
40014020	A pu bɛɛri di li na din. Yalige kemu k'a kori ge, a p'i kee saŋa kemɛ fo na sagaŋaa kɛ ni shuun ɲi.
40014021	Pee yalilimɛɛ pii bye sipyii namaa kabᴐfoŋᴐᴐ kaguro (5000) shi, c`ee ni nᴐhᴐpiire niŋɛ ɲɛ wɛ.
40014022	Ba p'a xᴐ wɛ, taapile ni a Yesu di yi jo waha wu kalaapiire ti mu, na pu j'e kᴐrᴐgᴐ ki ni, p'i gba wu kᴐn wu ɲaha na, yani wu sipyiire ti yaha ge.
40014023	Ba w'a pu yaha xᴐ wɛ, na dugi kari faaboboŋᴐ ki na wu yɛ nigin, na shɛ Kilɛ ɲɛɛri. A piige k'i ba wᴐ na wu yaha wu yɛ w`a.
40014024	Kᴐrᴐgᴐ ki bi lii na xᴐ koɲᴐ ki na. A lokuruyo di ganha na ki sani, bani kafɛɛgɛ ki bi jirini pu na.
40014025	Xhupee mɛhɛɛ suduun wu ni, a Yesu di ganha na ɲaari lᴐhᴐ ki ɲuŋᴐ ni na se wu kalaapiire ti y'iri.
40014026	Ba kalaapiire t'a wu ɲa wu na ɲaari lᴐhᴐ ki ɲuŋᴐ ni wɛ, a pu jaalaa di y`iri fo xuuni. A p'i ganha na yu: "Yafugunᴐ li ɲɛ le!" A p'i fya fo na sipyaa waa.
40014027	Ga taapile ni a Yesu di pu pye: "Yi yi logoo ki waha, nɛ wu wa, yi ganha bu da vya wɛ!"
40014028	A Pyɛɛri di jo: "Kafᴐᴐ, ni mu wu w'a sii wii, na pye na bɛ di ɲaari shɛ ma y'iri lᴐhᴐ ki fugba ni."
40014029	A Yesu di wu pye: "Ta ma!" A Pyɛɛri di foro kᴐrᴐgᴐ ki ni, na ganha na ɲaari na se Yesu y'iri lᴐhᴐ ki fugba ni.
40014030	Ga w'a pa kafɛɛgɛ ki ta k'a pɛlɛ ge, na fya. A wu ɲᴐ kᴐn na diri lᴐhᴐ ki ni, na sipile w'a na: "Kafᴐᴐ, na shᴐ!"
40014031	Taapile ni a Yesu di wu keŋɛ yeege na wu co, na wu pye: "Mu wo n'a daa w'a kanha c`ɛrɛ ba! Ɲaha na ma d'a mayɛ kaala wɛ?"
40014032	A pu shuun wu bɛɛri di j'e kᴐrᴐgᴐ ki ni, a kafɛɛgɛ k'i yere.
40014033	Ayiwa, piimu p'a bye kᴐrᴐgᴐ ki ni ge, a pee di nuguro sin Yesu fɛɛ ni, na wu pɛlɛ na wu pye: "Can na Kilɛ Ja mu ya sii!"
40014034	A Yesu ni wu kalaapiire t'i gba wu kᴐn, na nᴐ Zhɛnɛzarɛti fiige ki ɲiŋɛ ki na.
40014035	A wee xuu wu wo sipyii p'i Yesu cɛ. A p'i wu kaa caaga taga wee xuu wu bɛɛri c'iri, fo sipyii pu na pu yama fɛɛ pu tugoo na ma.
40014036	A p'i Yesu ɲɛɛri na wu yere p'i gbᴐn yɛ wu fadegeŋɛ ke na. Sipyii piimu bɛɛri p'a kpᴐn ki na ge, a pee bɛɛri di juuŋᴐ.
40015001	Farizhɛɛn p'a, ni saliya karamᴐgᴐlᴐᴐ pii bi y`iri Zheruzalɛmu ni na pa Yesu y'iri. A pee di ba wu yege na:
40015002	"Ɲaha na mu wo kalaapiire t'i w`ee sefɛlɛɛ pu wo kalɛgɛɛ ki kyɛɛgi wɛ? Pu ba da li, pu da pu keye je wɛ."
40015003	A Yesu di pu pye: "Yee do? Ɲaha na yee di Kilɛ wo ɲᴐmɛhɛɛ ki kyɛɛgi yi wo kalɛgɛɛ ki fɛni wɛ?
40015004	Kilɛ ya jo: 'Ta ma to ni ma nu pɛlɛ.' W'a jo sanha na: 'Wa bu joguumᴐ jo ni wu to kelee ni wu nu ni, na weefᴐᴐ ya yaa na wu gbo.'
40015005	Ga yee kunni wa sipyii pu kalaa na sipya bɛɛri w'a wu to kelee wu nu pye na: 'Nɛ bi da j'a na naafuu wemu taga mu tɛgɛ ge, wee ya kan xᴐ Kilɛ mu.'
40015006	Na li ɲɛ nige fanha kaa weefᴐᴐ ɲuŋᴐ ni wu wu to kelee wu nu wu tɛgɛ wɛ. Lee funŋᴐ ni yee ya Kilɛ jomᴐ pu pye ɲuŋᴐ baa, na daha yiyɛ pyaa wo kalɛgɛɛ fɛni.
40015007	Yee shuun shuun jovɛɛ piiri! Kilɛ tudunmᴐᴐ Ezayi ya kapaŋaa kiimu jo yee shizhaa na ge, k'a saha fo xuuni. W'a bi jo:
40015008	'Ɲᴐyᴐ yɛ ni pii sipyii pii ya nɛ pɛlɛ, ga pu zᴐlᴐᴐ d'a lii nɛ na fo xuuni.
40015009	Tawaga ni p'a nɛ pɛlɛ, pu wo kalaa w'i ɲɛ sipyii wo ɲᴐmɛhɛɛ yɛ."'
40015010	A Yesu di sipyiire ti yiri, na pu pye: "Yi niwegee shan y'i ye logo!
40015011	Yaaga kemu k'a jin sipya ɲᴐ ni, na se ma funŋᴐ ke ni ge, kee ya sipya nᴐrᴐgᴐ wɛ. Ga lemu l'a f`oro sipya ɲᴐ ke ni ge, lee l'a wu nᴐrᴐgᴐ."
40015012	A Yesu wo kalaapiire t'i fulo wu na, na wu pye: "Go m'a li cɛ na ma jomᴐ p'a waha Farizhɛɛn pu na gɛ?"
40015013	A wu pu pye: "Tige bɛɛri ki ɲɛ nɛ fugba To Kilɛ we ya ta ki nᴐri_i ge, yee bɛɛri na ba gᴐᴐngi laha w`a.
40015014	Yi pu yaha w`a, fyɛnmɛɛ pu ɲɛ pii, na fyɛnmɛɛ pii wo kagaangaa co. Fyɛn wa bu fyɛn wa kagaan co, pu shuun wu bɛɛri na do wege ni."
40015015	A Pyɛɛri di jo: "Lee talenɛ le kᴐri jo w`u mu."
40015016	A Yesu di jo: "Yee bɛ sa! Yee sanha sii fungᴐngᴐ fɛɛrɛ ta_ɛ ya?
40015017	Ta yee ya li cɛ na yaaga yaaga k'a jin sipya ɲᴐ ni ge, ma yacɛrɛ le ni kee ma j'e, lee kadugo t`aan na ba shɛ foro yaara tashɛgɛ ke ni wɛ?
40015018	Ga lemu l'a f`oro sipya ɲᴐ ke ni ge, wu zᴐ we ni lee ya f`oro. Lee l'a sipya nᴐrᴐgᴐ.
40015019	Sipya zᴐ we ni fungᴐnkuuyo ye ya f`oro ma na jo sipyigbuu, dᴐdᴐᴐrᴐ, ceshaara ni namazhaara, ni nagaara, ni kafinɛyɛ, ni mɛkyɛɛgɛrɛ.
40015020	Kee keree kii k'a sipya nᴐrᴐgᴐ, ga na li ni kejebaaya ni, lee ya sipya nᴐrᴐgᴐ wɛ."
40015021	Lee kadugo na a Yesu di y`iri wee xuu wu ni, na gari Tiiri ni Sidᴐn fiige ki ni.
40015022	Kana shɛn cee wa bye tiinnɛ na kee fiige ki ni. A wee di ba Yesu mu, na mujuugbᴐᴐ w'a na: "Kafᴐᴐ, Dawuda Ja we, ɲuŋᴐ ɲaari na na, jina wa wu ɲɛ nɛ poro fucɛɛrɛ li ni, wee ya wu kana fo xuuni."
40015023	Ga Yesu ya ta wu ɲᴐ shᴐ ali ni kafila kaŋa nigin bɛ ni wɛ. A wu kalaapiire t'i fulo wu na, na wu ɲɛɛri na wu wee cee we le koo ni, kᴐnhᴐ wu ganha ba xhuulo da ɲaari pu fɛni wɛ.
40015024	A Yesu di pu pye: "Nɛ ta tun piitiilee mu wɛ, fo Izirayɛli wo nagoo pu yɛ, pee piimu p'a piin ba dubyaa ɲɛ_ɛ ge."
40015025	A wee cee wu ba nuguro sin Yesu fɛɛ ni, na wu ɲɛɛri na: "Kafᴐᴐ, na tɛgɛ!"
40015026	A Yesu di wu pye: "Li ya ta saha pu nᴐhᴐpiire yalige lᴐ w'a pobiire mu wɛ."
40015027	A cee wu jo: "Yee wa can, Kafᴐᴐ. Ga yaliɲahara temu t'a y`iri pobiire ti kafᴐᴐ wu tabali wu fugba ni, na dun ɲiŋɛ na ge, pobiire ti wa tee li."
40015028	A Yesu di wu pye: "Cee we, ma n'a daa w'a pɛlɛ. Kilɛ wu li pye ma mu na saha ni ma ɲidaan ni." A cee wu poro fucɛɛrɛ l'i juuŋᴐ lee taapile li ni.
40015029	Lee kadugo na a Yesu di y`iri wee xuu wu ni, na gari Galile Gba wu ɲᴐ na. A wu dugi tiin faaboboŋᴐ ka na.
40015030	A sipyiire t'i ganha na ma wu mu ni yama fɛɛ tuuyo bɛɛri ni: tᴐrᴐᴐ nigin nigin fɛɛ, fyɛnmɛɛ, taa fɛɛ, boboo ni yama fɛɛ niɲɛhɛmɛɛ piitiilee bɛ. A p'i ba ni pee yama fɛɛ pu ni Yesu mu, a wu pu cuuŋᴐ.
40015031	Ba sipyiire t'a boboo pu ɲaa pu na yu, taa fɛɛ p'i juuŋᴐ, tᴐrᴐᴐ nigin nigin fɛɛ di ɲaari, fyɛnmɛɛ di ɲaa wɛ, a lee di bye pu mu kakanhana fo xuuni. A p'i ganha na Izirayɛli wo Kilɛ wu sᴐni.
40015032	Ayiwa, a Yesu di wu kalaapiire ti yiri, na pu pye: "Pii sipyii pii ɲiɲaara ti wa nɛ ni, bani niɲaa ɲɛ pu caŋa taanri wogo nɛ y'iri naha, ɲᴐyalige ka shishiin di ɲɛ nige pu mu wɛ. Nɛ funŋᴐ wa di pu kuugo wuu le koo ni, pu fanha ki pa shɛ xhᴐ koo na wɛ."
40015033	A wu kalaapiire t'i wu pye: "Mii w`ee di da yalige ta naha ke sipoŋᴐ ke ni di pii sipyii pii bɛɛri ɲᴐ sha wɛ?"
40015034	A Yesu di pu yege na: "Buuri ɲuyᴐ juu yi wa yee mu wɛ?" A p'i wu ɲᴐ shᴐ na: "Buuri ɲuyᴐ gbarashuun ni fyabigee k'a."
40015035	A wu sipyiire ti pye na pu tiin ɲiŋɛ ki na.
40015036	A wu xhᴐ, na yee buuri ɲuyᴐ gbarashuun we ni fyagaa ki lᴐ, na baraga taha Kilɛ na, na yi kɛgi kɛgi na kan wu kalaapiire ti mu. A pee di yi kan sipyiire ti mu.
40015037	A pu bɛɛri di li na din. A kalaapiire t'i sagaŋaa gbarashuun ɲi buuri ɲukoroyo yi saya na.
40015038	Piimu p'a kee yalige ki li ge, pee bye namaa kabᴐfoŋᴐᴐ shishɛɛrɛ (4000), c`ee ni nᴐhᴐpiire niŋɛ ɲɛ wɛ.
40015039	A Yesu di sipyiire ti yaha kari. Lee kadugo na a wu j'e kᴐrᴐgᴐ ka ni na kari Magadan ɲiŋɛ ki na.
40016001	Caŋa ka Farizhɛɛn ni Sadushɛɛn pii ya pa fulo Yesu na kᴐnhᴐ p'i wu taanna wii. A p'i wu pye na wu ɲaha shɛshɛɛrɛ kakanhana la pye pee ɲii na lemu ya y`iri fugba we ni ge.
40016002	A Yesu di pu pye: "Fugba we bu ɲaaŋa na foro caŋa d'a to xᴐ, yee na jo na: 'Zanha da ba ɲiga na wɛ.'
40016003	Fugba wu bu ɲaaŋa fo na wuu ɲimuguɲᴐ na, yee na jo na: 'Zanha ki da do niɲaa.' Fugba wu wo ɲɛɲaa le, yee ya lee keree cɛ na shᴐᴐnri kiyɛ ni. Ga yee di da j'a we tuun we wo ɲaha shɛshɛɛrɛ ti kᴐri cɛ wɛ!
40016004	Niɲaa sipyii pii p'a kolo, na nᴐhᴐ pye ɲᴐmɛɛ baa fɛɛ ge, pee p'a ɲaha shɛshɛɛrɛ kakanhana shaa, ga la shishiin da zhɛɛ pu na wɛ, fo Kilɛ tudunmᴐᴐ Zhonasi wuu le." Lee kadugo t`aan a Yesu di pu yaha w`a, na gari.
40016005	Tuun wemu ni Yesu kalaapiire ti bi gaaŋi gba wu kadugo y'iri ge, a pu funŋᴐ di wᴐ pu ya ta buuri lᴐ wɛ.
40016006	A Yesu di pu pye: "Yi fungᴐnyᴐ ta! Y'a yiyɛ kasɛri Farizhɛɛn ni Sadushɛɛn wo buuri shizhɛnhɛrɛ ti na!"
40016007	A p'i puyɛ pye na: "W'a ye yu, bani w`ee ya ta buuri lᴐ wɛ."
40016008	Yemu pu bi yu ge, a Yesu di yee cɛ na jo: "Yee n'a daa w'a kanha c`ɛrɛ dɛ! Ɲaha na yee di yiyɛ pyi na buuri ɲɛ yee mu_i wɛ?
40016009	Yee sanha sii ye ɲaha cɛ nimɛ bɛ_ɛ ya? Nɛ buuri ɲuyᴐ kaguro wu kɛgi kɛgi sipyii kabᴐfoŋᴐᴐ kaguro (5000) wu na ge, buuri wemu w'a kori ge, sagaŋaa juu wu d'a ɲi wɛ?
40016010	Nɛ buuri ɲuyᴐ gbarashuun wu kɛgi kɛgi sipyii kabᴐfoŋᴐᴐ shishɛɛrɛ (4000) wu na ge, buuri wemu w'a kori ge, sagaŋaa juu wu d'a ɲi wɛ?
40016011	Nɛ na yee pye: 'Y'a yiyɛ kasɛri Farizhɛɛn ni Sadushɛɛn wo buuri shizhɛnhɛrɛ te na.' A ɲaha di yee pye yee ya ta li cɛ nago kanna nɛ ta na buuri kaa yu yee mu_i wɛ?
40016012	Ayiwa, a wu kalaapiire t'i na li cɛ lee na, na wu bi ta pu pye na p'a puyɛ kasɛri buuri shizhɛnhɛrɛ na wɛ, na ga p'a puyɛ kasɛri Farizhɛɛn ni Sadushɛɛn wo kalaa wu na."
40016013	A Yesu ni wu kalaapiire t'i shɛ nᴐ Sezare Filipe fiige ki ni. A wu wu kalaapiire ti pye: "Sipyii pu wa Sipya Ja wu pyi na jᴐgᴐ wu ɲɛ wɛ?"
40016014	A p'i wu ɲᴐ shᴐ na: "Pii wa yu na Yohana Batizelipye mu ɲɛ, pii di yu na Eli, pii bɛ di yu sanha na Zheremi, kelee Kilɛ tudunmᴐ watii."
40016015	A Yesu di pu yege na: "Ga yee do, yeeyɛ pyaa ki mu, nɛ di ɲɛ jᴐgᴐ wɛ?"
40016016	A Simᴐ Pyɛɛri di wu pye: "Kirisa mu ɲɛ, wee wemu wu ɲɛ Saan, na nᴐhᴐ pye Izirayɛli wo Shᴐvᴐᴐ wu ge, Kilɛ ɲ`ii wo wu wo Ja we."
40016017	A Yesu di wu pye: "Zhonasi ja Simᴐ, mu ɲɛ duba pya, bani wemu w'a we can we shɛ mu na ge, weefᴐᴐ ɲɛ Adama pya wɛ. Ga nɛ To Kilɛ wemu wu ɲɛ fugba wu ni ge, wee w'a wu shɛ mu na.
40016018	N'a da li shɛ ma na jo Pyɛɛri ma ɲɛ, lee kᴐri ɲɛ faaga. N'a da ba na Egilizi wu yereŋɛ kee faaga ki na. Adɛsi gburaya da j'a wu yereŋɛ wɛ.
40016019	N'a da ba fugba saanra ti kenikaangaa ki kan ma mu. Ma bu kaa lemu bɛɛri koro kan ɲiŋɛ ke na, lee koro na gan fugba we ni. Ma bu kaa lemu bɛɛri koro tᴐ ɲiŋɛ ke na, lee koro na dᴐ fugba wu ni."
40016020	Lee kadugo na a Yesu di yi jo waha wu kalaapiire ti mu na pu ganha bu yee jo wa shishiin bɛ mu na wee wu ɲɛ Kirisa wu wɛ.
40016021	Na co wee tuun wu na a Yesu di ɲᴐ kᴐn na yi fiinŋɛ na yu wu kalaapiire ti mu na: "Li waha l'i waha, fo nɛ bu shɛ Zheruzalɛmu ni. Nᴐhᴐlɛɛ, ni saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ pu na ba nɛ kanha fo xuuni w`a. Pu na ba nɛ gbo, ga nɛ na ba ɲɛ na foro xu ni na caxhugo caŋa taanri wogo ki na."
40016022	A Pyɛɛri di gari ni wu ni kabanugo, na shɛ ɲᴐ kᴐn na yu ni wu ni na: "Ahayi Kafᴐᴐ, lee wa da ma ta wɛ! Kilɛ wu ma tanha lee na!"
40016023	Ga, a Yesu di ŋmahana ɲɛri na Pyɛɛri pye: "Toro laha na t`aan, mu Shitaanni we! Nɛ ɲuŋᴐ mu wa zhaa da gyɛɛgi mɛ, bani mu fungᴐngᴐ ɲɛ Kilɛ keree na wɛ, fo sipyii wogoo."
40016024	Lee kadugo t`aan a Yesu di wu kalaapiire ti pye: "Wa funŋᴐ bi ɲɛ wu binnɛ ni na ni, wu she wuyɛ ni, wu wu korikoritige ki lᴐ taha na fɛni.
40016025	Bani sipya we w'a giin wu wuyɛ pile munaa ɲuŋᴐ wolo niɲaa ge, wee na ba buun wu munaa ni ɲiga na. Ga we w'a bᴐnri wu munaa ni niɲaa nɛ wuu na ge, wee wu da ba guri wuu munaa li ta ɲiga na.
40016026	Li na ba ɲaha ɲᴐ sipya na wu koŋᴐ yaŋmuyᴐ bɛɛri ta, wu ba buun wuyɛ pile munaa ni wɛ? Yaaga kekɛ sipya di da ba j'a daga wu munaa ɲuŋᴐ wolo wɛ?
40016027	Ayiwa, Sipya Ja wu kuuni na ba ba ni wu mɛlɛkɛɛ pu ni, wu To wu nᴐᴐrᴐ wu ni. Lee ba bye tuun wemu ni, wu na ba sipyii pu bɛɛri nigin nigin saraa na bɛ ni pu kapyegee ni.
40016028	Can na n'a da yi jo yi mu, sipyii pii pu wa naha ge, pii wa da xhuu pu ni bada na ta pu ya Sipya Ja wu ɲa tapaga ni ba saan ɲɛ_ɛ wɛ."
40017001	Lee kadugo na ba cabyaa gbaara ya toro wɛ, a Yesu di gari ni Pyɛɛri, ni Yakuba, ni wu ceborona Yohana ni faabobotᴐᴐngᴐ ka fugba ni.
40017002	A Yesu ɲɛwiinɛ l'i shɛ ɲɛri pu ɲii na. A wu ɲaha k'i ganha na ɲ'i ba caŋa ɲɛ wɛ, a wu f`aya yi bɛ di fiinŋɛ ba kpɛɛngɛ ɲɛ wɛ.
40017003	Taapile ni a p'i Musa ni Eli ɲa pee na yu ni Yesu ni.
40017004	Lee na a Pyɛɛri di Yesu pye: "Kafᴐᴐ w`ee bu gori naha, lee ya ɲᴐ xuuni dɛ. Ma bu sᴐᴐ, nɛ na buguloo taanri yereŋɛ. Mu wo nigin, Musa wo nigin ni Eli wo nigin."
40017005	Na wu yaha pee jomᴐ pu na, a ɲahaŋa ka di ɲ'i ɲ'i na pa, na ba pu tᴐ. A mujuu la di foro kee ɲahaŋa ki ni na: "Nɛ ɲidaan Ja wu ɲɛ we. Wu kaa l'a dan nɛ ni fo xuuni. Y'a wu nijoyo nuri!"
40017006	Ba kalaapiire t'a pee jomᴐ pu logo wɛ, a p'i sii fya fo xuuni, fo p'a buri buri, na pu ɲahaya ye buri ɲiŋɛ na.
40017007	A Yesu di fulo na gbᴐn gbᴐn pu na, na jo: "Yi ganha bu fya wɛ! Yi y`iri!"
40017008	A p'i pu ɲahaya yi yirige, ga pu ya sipya watii ɲa nige wɛ, fo Yesu yɛ.
40017009	Ba p'a diri faaboboŋᴐ ki na wɛ, a Yesu di yi jo waha pu mu na: "Kaa lemu y'a ɲa ge, yi ganha bu lee ɲaha jo sipya wa shishiin bɛ mu wɛ, fo Sipya Ja wu ba ɲɛ na foro xu ni tuun wemu ni."
40017010	Lee kadugo t`aan a kalaapiire t'i wu yege na: "Wee tuun wu ni ɲaha na saliya karamᴐgᴐlᴐᴐ p'i yu na Eli w'a yaa na fɛnhɛ pa wɛ?"
40017011	A wu pu pye: "Uun, Eli w'a yaa na pa, na ba keree ki bɛɛri gbegelevonᴐ gbegele.
40017012	Ga n'a da yi jo yi mu, Eli ya pa xᴐ, ga sipyii p'i ya ta wu cɛ wɛ, na wu pye pu ɲidaan pyegana na. Lee kanhagana le ninunᴐ na p'a da ba Sipya Ja wu bɛ kanha."
40017013	Wee tuun wu ni a kalaapiire t'i na li cɛ na Yohana Batizelipye kaa wu bi byi.
40017014	Ba p'a pa j'e sipyiire ti ni wɛ, a n'a wa di fulo Yesu na, na nuguro sin wu fɛɛ ni,
40017015	na jo: "Kafᴐᴐ, ɲuŋᴐ ɲaari na ja wu na, bani ɲuzhanga ki wa wu na. W'a kanha fo xuuni. Tɛɛgɛɛ kii ni ɲuŋᴐ ki ma wu shan na ni, kelee lᴐhᴐ ni.
40017016	Nɛ pa ni wu ni ma kalaapiire ti mu, ga p'i ya j'a wu cuuŋᴐ wɛ."
40017017	A Yesu di jo: "Ee! Yee kunni ɲɛ sipyikuuyo n'a daa baa fɛɛ! Nɛ na gori yaha naha ni yee ni fo tuun wekɛ wɛ? Nɛ na yee keree xu fo tuun wekɛ wɛ? Pa ni ma pya wu ni naha!"
40017018	A Yesu di din jina wu na, a w'i foro pya wu ni. A pya wu juuŋᴐ lee taapile li ni.
40017019	A kalaapiire t'i ba fulo Yesu na pu yɛ na, na wu yege na: "Ɲaha na w`ee di ya j'a we jina we kᴐri yeege pya wu ni_i wɛ?"
40017020	A Yesu di pu pye: "Bani yee n'a daa w'a c`ɛrɛ toro. Can na n'a da yi jo yi mu, yee n'a daa wu da bi ali mutaridi pilere bɛ xᴐ pɛɛrɛ ni, yee bi da yi jo ke faaboboŋᴐ ke mu na ki y`iri naha, k'i shɛ mɛ, k'a gari. Kaa la shishiin bi da ga yee j'a wɛ. [
40017021	Ga ke jina tuugo ke foromᴐ ya taan wɛ, fo suun ni Kilɛ-ɲɛrɛgɛ.]"
40017022	Caŋa ka, na Yesu ni wu kalaapiire ti yaha shiizhan Galile ni, a wu pu pye: "Pu na ba Sipya Ja wu le sipyii keye ni.
40017023	Pu na ba wu gbo, ga wu caxhugo caŋa taanri wogo, wu na ba ɲɛ sanha." A kalaapiire ti ɲahaya di danha fo xuuni.
40017024	Ayiwa, ba Yesu ni wu kalaapiire t'a nᴐ Kapɛrinᴐmᴐ kulo li ni wɛ, a Kilɛ-pɛɛŋɛ pugbᴐhᴐ ki wo wari wu shᴐvɛɛ p'i fulo Pyɛɛri na, na wu pye: "Yee wo karamᴐgᴐ wu ya gaan Kilɛ-pɛɛŋɛ pugbᴐhᴐ ki wo wari wu ni_i gɛ?"
40017025	A Pyɛɛri di jo: "Uun, w'a gaan wu ni." Ba Pyɛɛri ya j'e puga ki ni wɛ, a Yesu di fɛnhɛ jomᴐ pu lᴐ, na jo: "Pyɛɛri, mu funŋᴐ na jᴐgᴐ wu d'a yaa na munaa pɛrɛmɛ, kelee katahaŋaa ki wo wari wu kaan ke koŋᴐ ke wo saannaa pu mu wɛ? Saannaa pu wo nagoo laa piitiilee?"
40017026	A Pyɛɛri di wu pye: "Piitiilee." A Yesu di jo: "Lee funŋᴐ ni, ma cɛ kantiinlɛɛ niŋɛ wa lee ni_i sa!
40017027	Ga lee bɛ na, kᴐnhᴐ w`u ganha bu kawaa pye pii sipyii pii na wɛ, shɛ ŋmɛhɛnɛ la w'a gba wu ni. Fyashiimɛ wemu w'a da ma ŋmɛhɛnɛ li lᴐ ge, m'a wee ɲᴐ mugi. Ma na wari tuuŋᴐ ka ta w`a, m'a shɛ kee kan nɛ ni mu wo munahaa ki pɛrɛmɛ."
40018001	A kalaapiire t'i fulo Yesu na, na wu yege na: "Wekɛ wu ɲɛ pu bɛɛri wo ɲahagbaa fᴐᴐ fugba saanra ti ni wɛ?"
40018002	A Yesu di nᴐhᴐcɛɛrɛ la yiri, na lee yereŋɛ pu niŋɛ ni,
40018003	na jo: "Can na n'a da yi jo yi mu, yee bu bye yee di ya ɲɛri ba nᴐhᴐpiire ɲɛ_ɛ wɛ, yee da ga ba j'e fugba saanra ti ni bada wɛ.
40018004	Sipya wemu w'a wuyɛ tirige na pye ba le nᴐhᴐcɛɛrɛ le ɲɛ_ɛ ge, weefᴐᴐ wu ɲɛ pu samaa bɛɛri wo ɲahagbaa fᴐᴐ fugba saanra ti ni.
40018005	Sipyaa sipya w'a le nᴐhᴐcɛɛrɛ le la shi co xuuni nɛ wuu na ge, nɛ w'a co xuuni.
40018006	"Te nᴐhᴐpiire te t'a d`a nɛ na ge, sipyaa sipya w'a le la ɲuŋᴐ kyɛɛgi ge, li bi da bᴐrᴐ weefᴐᴐ mu na faatabaaga pᴐ wu katige ni, na wu w'a suumᴐ lᴐhᴐ nᴐhᴐdaan.
40018007	Bᴐᴐngᴐ ki wa koŋᴐ wogo sipyii pu wo ɲugyɛɛgɛrɛ ti wuu na. Ɲugyɛɛgɛrɛ kunni da ga j'a bye pyebaa wɛ. Ga bᴐᴐngᴐ ki wa ti pyevɛɛ pu wogo.
40018008	Ma keŋɛ kelee ma tᴐᴐgᴐ bi ɲɛ kaɲuŋᴐ di ma le jurumu ni, ki kᴐn m'a ki w'a. Ma keŋɛ nigin wo, kelee ma tᴐᴐgᴐ nigin wo na j'e Alijinɛ ni, lee ya pᴐrᴐ ma mu ma keye shuun wo ni ma tᴐᴐyᴐ shuun wo wu w'a na fugibaaga ni.
40018009	Ma ɲii bi ɲɛ kaɲuŋᴐ di ma le jurumu ni, li wɛhɛlɛ wolo, m'a li w'a. Ma ɲii nigin wo na j'e Alijinɛ ni, lee ya pᴐrᴐ ma mu ma ɲ`ii shuun wo wu w'a Jahanɛmɛ na ki ni.
40018010	"Y'a yiyɛ kasɛri dɛ! Yi ganha bu da le nᴐhᴐcɛɛrɛ le la shishiin cɛrɛŋɛ wɛ. N'a da yi jo yi mu jo pu mɛlɛkɛɛ pu niyereye yi wa tuun bɛɛri ni nɛ To wu ɲahagbaa na fugba we ni. [
40018011	Bani piimu p'a piin ge, Sipya Ja w'a pa wu ba pee shᴐ.]
40018012	"Dii yee di wa li wii wɛ? Dubyaa xhuu nigin (100) bu bye sipya wa mu, a wee wa nigin di ba biin. Ta wu da kɛlɛɛ gbarashɛɛrɛ ni gbarashɛɛrɛ (99) wu samaa yaha w`a faaboboŋᴐ ki na, na shɛ we wu nigin wu sha wɛ?
40018013	N'a da yi jo yi mu jo wu bu shɛ wu ɲa, wu da funŋᴐ taan fo xuuni wu ɲa wu wuu na na toro pu samaa kɛlɛɛ gbarashɛɛrɛ ni gbarashɛɛrɛ (99) wu t`aan, pee piimu pu ɲɛ pu ya piin wɛ ge.
40018014	Mu li wa. Yee fugba To wu bɛ ɲidaan ɲɛ le nᴐhᴐcɛɛrɛ le la li piin wɛ.
40018015	"Ma ceboro bu kakuunᴐ pye ma na. Shɛ wu fɛni, m'a shɛ yi jo wu mu yiyɛ shuun xuu ni. Wu bu yere li na ma mu, yi na bye sanha yiyɛ sipyii.
40018016	Ga wu bu shɛ bye wu ya yi logo ma mu wɛ. M'a shɛn nigin kelee shɛɛn shuun wa fara yiyɛ na, kᴐnhᴐ jomᴐ pu bɛɛri di shɛ bye sɛɛrɛɛ shuun kelee sɛɛrɛɛ taanri ɲii na.
40018017	Wu bu shɛ li she wu da pee bɛ woyo yi logo wɛ, m'a shɛ yi ɲaha jo egilizi wu mu. Wu bu li she wu da egilizi wu bɛ woyo yi logo wɛ, m'a wu jate ba Kilɛ-cɛbaama ɲɛ wɛ, kelee ba fanhafɛɛ wari shᴐvᴐᴐ wa ɲɛ wɛ.
40018018	Can na n'a da yi jo yi mu jo yi bu kaa lemu bɛɛri she ɲiŋɛ ke na, Kilɛ bɛ na ba lee she fugba wu ni. Yi bu sᴐᴐ kaa lemu bɛɛri na ɲiŋɛ ke na, Kilɛ bɛ na ba sᴐᴐ lee na fugba wu ni.
40018019	N'a da yi jo yi mu sanha jo yee shuun wa bu bɛ kaa bɛɛri na naha ɲiŋɛ ke na, na lee ɲɛɛri nɛ fugba To wu mu, wu na lee kan pu mu.
40018020	Bani shɛɛn shuun taanri bu shɛ puyɛ pinnɛ ta xuu bɛɛri ni nɛ mɛgɛ na, nɛ wa pu niŋɛ ni."
40018021	Wee tuun wu ni a Pyɛɛri di fulo Yesu na, na wu pye: "W`u Kafᴐᴐ, nɛ ceborona ba kakuuŋᴐᴐ pyi nɛ na tuun bɛɛri ni, nɛ yaa na yafani wu mu fo na shɛ nᴐ tᴐᴐɲii juu na wɛ? Fo tᴐᴐɲii gbarashuun gɛ?"
40018022	A Yesu di wu pye: "N'a da ma pye fo tᴐᴐɲii gbarashuun wɛ dɛ, ga fo tᴐᴐɲii gbarashuun yahaŋaa kɛlɛɛ gbarashuun (70).
40018023	Lee wuu na, fugba saanra t'a foro kaa lemu fɛni ge, lee li wa mɛ. Saan wa w'a bi giin wu wu wari keree ɲaha wolo ni wu kapyebyii pu ni.
40018024	Ba w'a li ɲᴐ kᴐn wɛ, a p'i ba ni kapyebye wa ni wu mu. Saan wu wari miliyoo niɲɛhɛmɛɛ foo li bye wee na.
40018025	Se bye wu ni wu lee foo le tᴐ wɛ. A saan wu jo na pu pu pɛrɛ taga foo li tᴐ, wu ni wu shᴐ, ni pu nagoo, ni pu keŋɛ yaŋmuyᴐ yi bɛɛri.
40018026	A wee kapyebye wu shɛ nuguro sin wu kafᴐᴐ wu fɛɛ ni, na wu ɲɛɛri na: 'Ma luu li gbo na t`aan, n'a da ba ma wari wu bɛɛri foo tᴐ ma mu.'
40018027	A wu ɲiɲaara di j'e wu kafᴐᴐ wu ni, a wu wu yaha, na yafa wu mu bɛ sanha foo li bɛɛri na.
40018028	"Ba wee kapyebye w'a foro w`a wɛ, a wu ni wu kapyebyeɲii wa di j'iri. Wu wari dɛɲɛɛ xhuu nigin (100) foo di bi bye wee kapyebyeɲii we na. A wu wee co, na wu katige ŋmᴐhᴐri, na jo: 'Na foo li tᴐ!'
40018029	A wu kapyebyeɲii wu nuguro sin wu fɛɛ ni, na wu kemɛ ɲɛɛri na: 'Ma luu li gbo na t`aan, n'a da ba ma wari wu bɛɛri foo tᴐ ma mu.'
40018030	Ga wu ya sᴐᴐ wɛ, na wu le kaso ni fo wu ga ba wee wo foo li tᴐ.
40018031	Ba kapyebyii pu samaa ya lee ɲa wɛ, a lee di waha pu na fo xuuni. A p'i shɛ yi bɛɛri ɲaha jo pu kafᴐᴐ wu mu.
40018032	Wee tuun wu ni, a kafᴐᴐ wu wee kapyebye wu yiri na wu pye: 'Kapyebye niguumᴐ mu ɲɛ! Nɛ mu wo foo li bɛɛri yaha mu na, bani mu ya nɛ ɲɛɛri saama na.
40018033	Ta mu bɛ bi yaa na ɲuŋᴐ ɲaari ma kapyebyeɲii wu na ba nɛ li pye mu na_ɛ wɛ?'
40018034	A Kafᴐᴐ wu luu di y`iri fo xuuni. A wu wu le kaso ni kᴐnhᴐ wu da ɲaani w`a, fo wu ba shɛ foo li saraa na xᴐ tuun wemu ni.
40018035	Mu li wa yee bɛ mu, yee bu bye yee di ya yafani yi cebooloo pu mu yi zᴐlᴐᴐ pu bɛɛri na wɛ, lee pyegana le na nɛ wo fugba To wu bɛ wa da ba yee pye."
40019001	Ayiwa, ba Yesu ya wee kalaa wu kan xᴐ sipyiire ti mu wɛ, a wu foro Galile fiige ki ni, na gari Zhude fiige ki ni, Zhurudɛn Gba wu kadugo y'iri.
40019002	A sipyiɲɛhɛmɛɛ di daha wu fɛni w`a. A wu pu yama fɛɛ pu cuuŋᴐ.
40019003	A Farizhɛɛn pii di fulo wu na, kᴐnhᴐ p'i wu pɛri wii. A p'i wu pye: "L'a saha n'a wu wu shᴐ gbaga xᴐ kaɲuŋᴐ bɛɛri na ya?"
40019004	A Yesu di pu pye: "Ta yee ya li kalaa Kilɛ Kafila wu ni wɛ? Na: 'Fo koŋᴐ ki ɲᴐkᴐᴐnrᴐ na, koŋᴐ ki yaavᴐᴐ w'a pu y`aa n'a ni cee.'
40019005	Na jo: 'Lee wuu na n'a na ba wu to ni wu nu yaha, na nᴐrᴐ wu shᴐ na. Pu shuun wu na bye ceepuuro nigin.'
40019006	Lee funŋᴐ ni, pu ɲɛ nige shuun wɛ, ga fo nigin. Ayiwa Kilɛ ya lemu pye nigin ge, sipya ganha bu lee waagi wɛ."
40019007	Ga Farizhɛɛn p'i wu pye: "Wee tuun wu ni ɲaha na Musa d'a jo na n'a ba da wu shᴐ yaha, na wu fɛnhɛ gbaxᴐᴐrᴐ sɛmɛ y`aa kan wu mu wu na wu yaha wɛ?"
40019008	A Yesu di pu pye: "Yee niwegee k'a waha, lee wuu na Musa ya gbaxᴐᴐrᴐ ti koro kan yee mu. Ga fo taashiinɛ li ni, li bi byi mu wɛ.
40019009	Nɛ kunni w'a da yi jo yi mu jo sipyaa sipya w'a wu shᴐ gbaga xᴐ ge, cee wu bu da wu ya dᴐdᴐᴐrᴐ pye, a lee di gbaga ki xᴐ wɛ, n'a wu bu wu yaha, na watii leŋɛ, dᴐdᴐᴐrᴐ w'a pye."
40019010	A wu kalaapiire t'i wu pye: "Ke bi ɲɛ n'a wo tayerege wu ni wu shᴐ tɛ ni, wee tuun wu ni na mɛhɛ pye w`a cee baa, lee ya pᴐrᴐ."
40019011	A Yesu di pu pye: "Wee kalaa we se ɲɛ sipyii bɛɛri ni wɛ, fo piimu yɛ mu Kilɛ ya wu se kan ge.
40019012	Kaɲuyᴐ ya ɲɛ w`a yemu ya n'a ɲaha kᴐᴐn wu da cee leŋɛ_ɛ ge. Pii ya seni pu ɲɛ namaa ni wɛ. Sipyii di pii wo namaa ni. Pii bɛ di wa li shaa p'i bye mu fugba saanra ti kaa na. Wemu na j'a bye cee leŋɛ baa ge, wu pye cee leŋɛ baa."
40019013	Lee kadugo na a sipyii pii di ba ba Yesu mu ni nᴐhᴐpiire ta ni, kᴐnhᴐ wu wu keye taha ti na wu Kilɛ ɲɛɛri ti mu. Ga, a wu kalaapiire t'i yogo jo ni pee sipyii pu ni.
40019014	A Yesu di pu pye: "Yi nᴐhᴐpiire ti yaha ti da ma na mu, yi ganha ba ti ɲaha kᴐᴐn wɛ! Bani pee shi tuugo wuuro ti ɲɛ fugba saanra te."
40019015	A wu wu keye taha tee nᴐhᴐpiire ti na. Ba w'a xᴐ wɛ, na y`iri w`a na kari.
40019016	Ayiwa, pu nigariwuu, a n'a wa di fulo Yesu na, na wu yege na: "Karamᴐgᴐ, kasaana lekɛ tuugo nɛ d'a yaa na pye kᴐnhᴐ di ba ɲ`ii sicuumᴐ nixhᴐbaama ta wɛ?"
40019017	A Yesu di wu pye: "Ɲaha na m'a na yegee kasaana fiin wɛ? Nigin yɛ pe w'a ɲᴐ. Ma funŋᴐ bi ɲɛ m'a ɲ`ii sicuumᴐ ta, ta saliya wu ɲᴐmɛhɛɛ ki koo ɲaari."
40019018	A n'a wu jo: "Kiikɛ wɛ?" A Yesu di wu pye: "Ma ganha bu sipya gbo wɛ! Ma ganha bu dᴐdᴐᴐrᴐ pye wɛ! Ma ganha bu nagaara pye wɛ! Ma ganha bu kafinɛyɛ taha ma sipyiɲii na wɛ!
40019019	Ma da ma nu ni ma to pɛlɛ! Ma sipyiɲii wu taan ma mu ba mayɛ pyaa ki ɲɛ wɛ!"
40019020	A wee lɛvᴐᴐ wu jo: "Nɛ kii bɛɛri koro ɲaari. Lekɛ d'a fᴐ sanha wɛ?"
40019021	A Yesu di wu pye: "Ma funŋᴐ bi ɲɛ m'a fa, shɛ ma keŋɛ yaŋmuyᴐ yi pɛrɛ, m'a wee wari wu kan la baa fɛɛ mu. Wee tuun wu ni ma na naafuu ta fugba we ni. Lee kadugo t`aan m'a ba daha na fɛni."
40019022	Ga ba lɛvᴐᴐ w'a yee logo wɛ, na ɲaha tanha na gaaŋi, bani naafuugbᴐ wu bye wu mu.
40019023	A Yesu di wu kalaapiire ti pye: "Can na n'a da yi jo yi mu jo naafuugbᴐ fᴐᴐ jemɛ p'a pɛn fugba saanra ti ni.
40019024	N'a da ye bɛ jo yi mu sanha jo ɲᴐhᴐŋᴐ jemɛ ya taan museni wii ni na toro naafuugbᴐ fᴐᴐ j'e na Kilɛ wo saanra ti ni."
40019025	Kalaapiire t'a pee jomᴐ pu logo ge, a lee di bye pu mu kakanhana fo pu na yu: "Aa! Wee tuun wu ni sipya wekɛ na j'a pa shᴐ wɛ?"
40019026	A Yesu di pu wii, na jo: "Sipyii mu, lee da j'a bye wɛ, ga kaa la shishiin ya Kilɛ jani wɛ."
40019027	Wee tuun wu ni a Pyɛɛri di jomᴐ pu lᴐ, na jo: "Li wii, w`ee ya kahari yaŋmuyᴐ bɛɛri ni, na daha mu fɛni. Lekɛ di da ba bye w`ee shizhaa na wɛ?"
40019028	A Yesu di pu pye: "Can na n'a da yi jo yi mu jo Sipya Ja wu ba ba diin wu saanra koro nᴐᴐrᴐ wuu li ni, koŋᴐ nivoŋᴐ ki ni tuun wemu ni, yee bɛ na ba diin saanra korogoo kɛ ni shuun ni, na kiiri kᴐn Izirayɛli gbaweye kɛ ni shuun wu na.
40019029	Sipya wemu bɛɛri w'a kahari wu puga ni ge, kelee wu ceboronamaa, kelee wu ceboroshaa, kelee wu nu, kelee wu to, kelee wu nagoo, kelee wu kɛrɛyɛ, nɛ wuu na ge, weefᴐᴐ na ba yee yahaŋaa xhuu nigin (100) ta, na wu taa ta ɲ`ii sicuumᴐ nixhᴐbaama pu bɛ ni.
40019030	Ga ɲahagbaa wuu niɲɛhɛmɛɛ na ba bye kadugo y'iri wuu, kadugo y'iri wuu niɲɛhɛmɛɛ na bye ɲahagbaa wuu."
40020001	Ayiwa, a Yesu di jo na: "Fugba saanra t'a foro kaa lemu fɛni ge, lee li wa mɛ. Kɛrɛyɛ fᴐᴐ wa ya sᴐᴐ foro ɲisᴐᴐgᴐ ka t`aan di zhɛ kapyebyii pii sha di zhɛ yaha wu ɛrɛzɛn tɛgɛ ni.
40020002	Piimu w'a shɛ da ge, a wu ni pee di jo bɛ wari dɛɲɛ nigin na, wa bɛɛri wo caŋa ɲii saraa. A wu pu yaha kari labye wu fɛni tiire tɛgɛ ki ni.
40020003	A caŋa k'i ba dugi jɛri, a wu foro sanha, na saha ni sipyii pii niyereye ni kpɛɛngɛ ki na, p'i bi la pyi wɛ.
40020004	A wu pu pye: 'Yi bɛ pu shɛ caŋa ɲii li pye na ɛrɛzɛn tɛgɛ ki ni, saraa wemu w'a yaa ni yi ni ge, nɛ na ba wee kan yi mu.'
40020005	A pee di gari tiire tɛgɛ ki ni. A caŋa k'i ba nᴐ ɲiŋɛ niŋɛ ni, a tɛgɛ ki fᴐᴐ wu foro sanha, na saha ni pii bɛ ni, na pee bɛ lᴐ lee lᴐgana li na. Na ba foro sanha yakoŋᴐ caŋa ki bɛ ni, na saha ni pii bɛ ni, na pee bɛ lᴐ lee lᴐgana li na.
40020006	A wu ba guri foro sanha yakoŋᴐ ki bɛ ni, na pii bɛ niyereye ta kpɛɛngɛ ki na, pu bɛ di ɲɛ la ni wɛ. A wu pu pye: 'Ɲaha na yee d'a caŋa ɲii li bɛɛri pye lapye baa wɛ?'
40020007	A pee di wu pye: 'Sipya wa shishiin ya ta w`ee sha wu wo labye na niɲaa wɛ.' A wu pu pye: 'Yi bɛ pu shɛ na kɛrɛyɛ yi ni.'
40020008	"Ba caŋa k'a pa xhᴐ baari wu tigiduun na nᴐ wɛ, a tɛgɛ ki kafᴐᴐ w'i wu kaɲahashᴐᴐnrimᴐ wu pye: 'Kapyebyii pu yiri, m'a pu saraa na li ɲᴐ kᴐn kurogo wuu pu na, na se ɲaha wuu pu mu.'
40020009	Piimu p'a pu wo labye wu ɲᴐ kᴐn yakoŋᴐ ki ni ge, a pee di fɛnhɛ fulo, a pu bɛɛri di wari dɛɲɛɛ nigin nigin ta.
40020010	Ba l'a pa nᴐ nizhiilee pu na wɛ, a pee di ganha na giin na pee wo wu na ɲɛhɛ wari dɛɲɛɛ nigin nigin na. Ga, a p'i wari dɛɲɛɛ nigin nigin kan pu bɛ mu.
40020011	Ba wee wari w'a kan pee mu wɛ, a p'i ganha na tɛgɛ ki fᴐᴐ wu yᴐgᴐ puyɛ t`aan, na yu:
40020012	'Pii p'a nᴐ kurogo ki na ge, lɛɛri nigin yɛ wo labye pee ya pye. A mu di dɛrɛ w`ee wo saraa wu pye nigin ni pee wo wu ni, w`ee piimu p'a caŋa ɲii li bɛɛri pye, na li kanhama soro, na ke cawaga ke bɛɛri lᴐ ge.'
40020013	Ga, a tɛgɛ ki kafᴐᴐ wu shɛn nigin wa pye pu ni: 'Naɲii, nɛ ta to mu na wɛ! Ta wari dɛɲɛ nigin na bɛ nɛ ni mu ya bɛ mu wo caŋa ɲii li saraa wɛ?
40020014	Ayiwa, ma wo saraa wu lᴐ, ma da gaaŋi. Nɛ mu l'a taan nago kanna nɛ wu saraa ninumᴐ kan mu ni we mu, wee wemu w'a pa tɛgɛ ki ni kurogo ge.
40020015	Lemu bu nɛ taan, ta lee bɛ nɛ yaa na pye ni na wo wari wu ni wɛ? Kelee ta nɛ wo saama pu ɲɛpɛɛn yɛrɛ l'a j'e ma ni?' "
40020016	A Yesu di jo sanha: "Piimu pu ɲɛ kadugo y'iri wuu pu ge, le pyegana le na pee da ba bye ɲahagbaa wuu. Piimu pu ɲɛ ɲahagbaa wuu pu ge, pee na bye kadugo y'iri wuu."
40020017	Ayiwa, Yesu ya pa y`iri na gaaŋi Zheruzalɛmu ni. Pu nigariwuu, a w'i wu kalaapiire kɛ ni shuun wu yɛ yiri, na pu pye:
40020018	"W`u wii gaaŋi Zheruzalɛmu ni. Pu na zhɛ Sipya Ja wu le w`a saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu keŋɛ ni. Pu na ba wu jaagi na w'a yaa ni xu ni.
40020019	P'a wu le shi watii keŋɛ ni, pee na zhɛhɛ wu na. Pu na ba wu kpᴐn ni susᴐlᴐᴐ ni, na wu kori tige na. Caŋa taanri wogo ki na w'a ɲɛ na foro xu ni."
40020020	Ayiwa, a Zebede shᴐ wu fulo Yesu na ni wu nagoo shuun wu ni. A wu nuguro sin Yesu fɛɛ ni, na wu ɲɛɛri, na wu ɲᴐ wee na.
40020021	A Yesu di wu yege na: "Ɲaha kaa l'i wa ma na wɛ?" A wu Yesu pye: "Ma ba ba diin ma saanra ti ni tuun wemu ni, ma di sᴐᴐ na mu, na nagoo shuun we di diin ma t`aan. Nigin wa di diin ma kanige cɛ, wa di diin ma kamɛnɛ cɛ."
40020022	A Yesu di wu pye: "Kaa lemu yee wa ɲɛɛri ge, yee wa li cɛ wɛ. Kanhama cɛɛgbuu lemu ni n'a da ba gba ge, yee na j'a gba lee ni ya?" A p'i jo: "Uun, w`ee na j'a gba li ni."
40020023	A Yesu di pu pye: "Uun, yi kunni na ba gba nɛ wo cɛɛgbuu li ni. Ga na tiin nɛ kanige cɛ, kelee nɛ kamɛnɛ cɛ, nɛ ɲɛ yee tatiinyɛ yi kanvᴐᴐ wɛ. Piimu kaa na nɛ To w'a yee gbegele ge, pee mu yi da ba gan."
40020024	Ba kalaapiire kɛ wu samaa ya yee logo wɛ, a pu logoo di y`iri pu ceboronamaa shuun wu t`aan.
40020025	A Yesu di pu bɛɛri yiri, na jo: "Yee ya li cɛ na shi wemu ɲɛ Yawutuu wɛ, wee shi wu wo ɲuŋᴐfɛɛ p'a pu ɲuŋᴐfɛɛrɛ pyi wu na. Pu sipyigbᴐᴐ p'i pu fanha shɛɛ wu na.
40020026	Ga li da ba bye mu yee tɛ ni wɛ. Yee wa funŋᴐ bi ɲɛ wu bye sipyigbᴐ, wufᴐᴐ wu pye pu samaa wo kapyebye.
40020027	Yee wa funŋᴐ bi ɲɛ wu bye ɲahagbaa fᴐᴐ, weefᴐᴐ wu pye pu samaa wo bulo.
40020028	Mu li wa, Sipya Ja wu bɛ ya ta pa kᴐnhᴐ sipyii di ba kapyeŋɛɛ pyi wu mu wɛ. Ga w'a pa, wu ba kapyeŋɛɛ pyi sipyii mu, wu ba wu munaa kan l'i bye sipyiɲɛhɛmɛɛ wo ɲuwuuro saraa."
40020029	Ba p'a pa foro Zheriko kulo li ni wɛ, a sipyiɲɛhɛmɛɛ di daha Yesu fɛni.
40020030	Lee bi fyɛnmɛɛ shuun wa nidɛɛngɛ ta koo li ɲᴐ na. Ba pee ya logo na Yesu w'a doroo wɛ, a p'i xhuulo na: "W`u Kafᴐᴐ, Dawuda Ja we, ɲuŋᴐ ɲaari w`u na!"
40020031	Sipyiire ti bi yogo yu ni pu ni na pu cari puyɛ na, ga, a p'i la fara xhuulo wu na, na yu: "W`u Kafᴐᴐ, Dawuda Ja we, ɲuŋᴐ ɲaari w`u na!"
40020032	A Yesu di yere, na pu yiri, na pu pye: "Yi wa giin nɛ di lekɛ pye yi mu wɛ?"
40020033	A p'i jo: "W`u Kafᴐᴐ, w`u pye w`u da ɲaa."
40020034	A pu ɲiɲaara di j'e Yesu ni, a wu gbᴐn pu ɲ`ii ki na. A p'i ɲᴐ kᴐn na ɲaa lee taapile li ni. A p'i daha Yesu fɛni.
40021001	Ba p'a tɛɛŋɛ Zheruzalɛmu na wɛ, a p'i nᴐ Bɛtɛfajɛ shizhaa, Oliviye faaboboŋᴐ ki kabanugo ki ni. A Yesu di wu kalaapiire shuun wa tun,
40021002	na pu pye: "Yi shɛ yi ɲahagbaa kulo li ni. Yi bu nᴐ yɛ, yi na kafazhᴐ wa nibᴐgᴐ ta w`a, wu ni wu pya. Yi yee sanha pa na kan naha!
40021003	Sipya wa bu jo ni yi ni, y'i weefᴐᴐ pye na Kafᴐᴐ mago wu wa yi na. Lee bu bye pu na yi ɲᴐ yaha yi mu, y'i ba ni yi ni."
40021004	Lee ya pye kᴐnhᴐ Kilɛ tudunmᴐ w'a jomᴐ pemu jo ge, pee ɲᴐ di fa na:
40021005	"Yi yi jo Siyᴐn poro wu mu na: 'Li wii, ma saan w'a ma ma mu. W'a wuyɛ tirige, na dugi tiin kafabige na, kafazhᴐ wa wo pya.' "
40021006	A kalaapiire t'i gari, na shɛ li pye ba Yesu ya yi jo pu mu wɛ.
40021007	A p'i ba ni kafazhᴐ wu ni wu pya wu ni, na ba pu fadegbᴐyᴐ ya taha yee na, a Yesu di dugi tiin w`a.
40021008	A sipyiɲɛhɛmɛɛ di pu fadegbᴐyᴐ pii koo li ni. A pii bɛ di wɛburiye kᴐn, na yee pii koo li ni.
40021009	Ba p'a gaaŋi wɛ, piimu pu ɲɛ Yesu ɲahagbaa na, ni piimu pu ɲɛ wu kadugo ge, pee bi xhuulo na yu: "Masᴐŋᴐ k'a byi Dawuda Ja wu mu! Wemu w'a ma mɛ Kafᴐᴐ mɛgɛ na ge, wee ɲɛ duba pya! Masᴐŋᴐ k'a byi Kilɛ mu fugba lii lii we ni!"
40021010	Ba Yesu ya j'e Zheruzalɛmu ni wɛ, a tunmᴐ p'i kulo li bɛɛri c'iri. A p'i ganha na yegee na: "We n'a we di ɲɛ jᴐgᴐ wɛ?"
40021011	A sipyiire t'i jo: "Kilɛ tudunmᴐᴐ Yesu wu ɲɛ wii, Galile Nazarɛti shɛn we."
40021012	A Yesu di j'e Kilɛ-pɛɛŋɛ pugbᴐhᴐ ki ni. Sipyii piimu pu bi bɛrɛ ni zhᴐ pyi w`a ge, a wu pee bɛɛri kᴐri yeege. A wu wari faavɛɛ pu wo tabalaa pee, ni gbegbe shazhɛɛrɛ pɛrɛvɛɛ pu wo yatiinyɛ yi ɲɛri buri,
40021013	na pu pye: "L'a ka Kilɛ Kafila wu ni na: 'Pu na ba nɛ puga ki pyi Kilɛ-ɲɛrɛgɛ puga.' Ga yee kunni ya ki pye nagaalaa talaraga."
40021014	A fyɛnmɛɛ ni losixuyo fɛɛ pii di fulo Yesu na Kilɛ-pɛɛŋɛ pugbᴐhᴐ ki ni. A w'i pee cuuŋᴐ.
40021015	Yesu ya kakanhaŋaa kiimu pye ge, ba saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ p'a kee ɲa wɛ, na nᴐhᴐpiire ti bɛ ɲaa ti na xhuulo na yu: "Masᴐŋᴐ k'a byi Dawuda Ja wu mu wɛ!" A pu logoo di y`iri.
40021016	Wee tuun wu ni a p'i Yesu pye: "Yemu pii wa yu mɛ ge, ta mu wa yi nuri mɛ?" A Yesu di pu pye: "Uun! Ta yee bɛ sanha li kalaa Kilɛ Kafila wu ni wɛ? Na: 'Mu ya ma masᴐŋᴐ pye k'a foro nᴐhᴐpiire ni pubinŋɛɛ ɲᴐyᴐ ni."'
40021017	Ba w'a yee jo wɛ, na foro kulo li ni, na pu yaha w`a, na gari na shɛ shᴐn Bɛtani kulo li ni.
40021018	Ayiwa, ɲimuguro ti ɲisᴐᴐgᴐ ki na, Yesu na kuri na ma Zheruzalɛmu ni, a xuugo di wu ta.
40021019	A wu nitoodige ka ɲa koo li ɲᴐ na, na fulo kee na. Ga wu ya yafiin bɛ ɲa ki na wɛyɛ yɛ kadugo na wɛ. Ayiwa, a wu kee nitoodige ki pye: "Mu da ga yasɛyɛ pye nige bada wɛ!" Taapile ni a kee nitoroŋᴐ k'i waha.
40021020	Ba kalaapiire t'a lee ɲa wɛ, a lee di bye pu mu kakanhana fo xuuni. A p'i Yesu yege na: "A ke nitoroŋᴐ ke di bye dii na waha mɛ taapile ni wɛ?"
40021021	A Yesu di pu pye: "Can na n'a da yi jo yi mu, n'a daa bu bye yee mu, nakaara bye t'i ɲɛ yee zᴐlᴐᴐ pu ni bada wɛ, lemu nɛ pye ke nitoodige ke na ge, yee da ba da lee yɛ na_ɛ dɛ! Ga yee na ba ke faaboboŋᴐ ke pye: 'Y`iri laha naha, m'a shɛ mayɛ w'a suumᴐ lᴐhᴐ ni.' Lee na bye.
40021022	Yi ba yaaga tuugo bɛɛri ɲɛɛri ni n'a daa ni, yi na kee ta."
40021023	Ayiwa, a Yesu di shɛ j'e Kilɛ-pɛɛŋɛ pugbᴐhᴐ ki ni, na sipyii pu ɲᴐ kᴐn na galaa. Na wu yaha wu na wee kalaa wu kaan, a saraya ɲaha shᴐᴐnrivɛɛ ɲuŋᴐfɛɛ ni nᴐhᴐlɛɛ p'i fulo wu na, na wu yege na: "Sefɛɛrɛ tekɛ gbᴐᴐrᴐ ni mu wa kii keree kii pyi wɛ? Jᴐgᴐ w'a kee fanha ki kan mu mu wɛ?"
40021024	A Yesu di pu pye: "Nɛ bɛ w'a da yee yege kaa nigin na. Yi bu na ɲᴐ shᴐ, wee tuun wu ni, sefɛɛrɛ temu gbᴐᴐrᴐ ni nɛ bɛ ya kii keree kii pyi ge, nɛ bɛ na tee jo yi mu.
40021025	Jᴐgᴐ wu d'a Yohana tun na w'a batizeli pyi wɛ? Kilɛ laa sipyii?" A p'i puyɛ pye: "W`u bu jo: 'Kilɛ w'a wu tun', wu na jo: 'Wee tuun wu ni ɲaha na yee di ya ta d`a wu na_ɛ wɛ?'
40021026	Ga w`u bu nᴐhᴐ jo: 'Sipyii p'a wu tun', sipyiire ti na lemu pye w`u na ge, lee wo fyaara wa w`u ni, bani sipyiire ti bɛɛri wa Yohana wii Kilɛ tudunmᴐ."
40021027	Lee na, a p'i Yesu pye: "W`ee ya cɛ wɛ." A Yesu bɛ di pu pye: "Ayiwa nɛ bɛ ya she, sefɛɛrɛ temu gbᴐᴐrᴐ ni nɛ bɛ ya kii keree kii pyi ge, nɛ bɛ da tee jo yee mu wɛ."
40021028	A Yesu di jo sanha na: "Yee di wa lekɛ kᴐᴐn yiyɛ funyᴐ ni kii keree kii shizhaa na wɛ? Jalaa shuun pu bye n'a wa mu. A wu ba jashiimɛ wu pye: 'Na ja, shɛ niɲaa wo caŋa ɲii li wo labye wu pye na ɛrɛzɛn tɛgɛ ki ni.'
40021029	A wee ja wu wu pye: 'Nɛ se w`a wɛ.' Ga ba jɛɛrɛ ya pye wɛ, yemu w'a jo ge, a yee wo daajeŋɛ di j'e wu ni. A wu gari tɛgɛ ki ni.
40021030	A to wu shɛ yee ninuyᴐ jo ja shuun wo wu bɛ mu. A wee di wu pye: 'Uun, nɛ na zhɛ.' Ga na dɛrɛ pye wu ya shɛ wɛ.
40021031	Pu shuun wu ni wekɛ d'a tofᴐᴐ wu ɲidaan pye wɛ?" A p'i jo: "Jashiimɛ we." Wee tuun wu ni a Yesu di pu pye: "Can na n'a da yi jo yi mu jo fanhafɛɛ wari shᴐvɛɛ ni navarashaa pu na ba j'e yee ɲaha na Kilɛ wo saanra ti ni.
40021032	Bani Yohana ya pa yee mu, koo lemu l'a tii ge, na ba lee shɛ yee na. A yee di bye yee ya d`a wu na wɛ. Ga, a fanhafɛɛ wari shᴐvɛɛ ni navarashaa p'i d`a wu na. A yee di lee bɛ ɲa, ga lee bɛ na yee ya ta daajeŋɛ jo yi guri d`a wu na wɛ."
40021033	A Yesu di pu pye sanha na: "Yi le talenɛ le bɛ logo: Kɛrɛyɛ fᴐᴐ wa w'a bi ɛrɛzɛn tɛgɛ ka shan, na ki maha ni kasᴐrᴐgᴐ ni. A w'i wege ka wolo na pye ɛrɛzɛn wu lᴐhᴐ ki tawologo, na zangaso wa y`aa shazhᴐn wu kaa na. Lee kadugo na a wu ɛrɛzɛn tiire tɛgɛ ki kaa le ɛrɛzɛn faapyii pii keŋɛ ni, na gari fiige katii ni.
40021034	Ba ɛrɛzɛn wu lɛduun ya pa dɛrɛŋɛ wɛ, a wu wu wo kapyebyii pii yaha kari pee ɛrɛzɛn faapyii pu mu, na pu shɛ ɛrɛzɛn nilɛ wu shᴐ pa.
40021035	Ga, a p'i kapyebyii pu co, na wa kpᴐn xuuni, na wa gbo, na taanri wo wu w'a gbo ni kagereye ni.
40021036	"Ayiwa, a ɛrɛzɛn wu kafᴐᴐ wu kapyebyii pii bɛ tun piimu ya ɲɛhɛ nizhiilee pu na ge. A p'i pee bɛ pye ba p'a nizhiilee pu pye wɛ.
40021037	Lee bɛɛri kadugo t`aan, a tɛgɛ ki kafᴐᴐ w'i wuyɛ pyaa ja tun kari, na jo: 'Nɛ ja we kunni, pu na zhɛ gbᴐᴐrᴐ taha wee na.'
40021038	Ga ba ɛrɛzɛn faapyii pu ɲii ya taha ɛrɛzɛn wu kafᴐᴐ wu ja wu na wɛ, a p'i puyɛ pye: 'Cɛn wu lᴐvᴐᴐ wu w'a we. Yi pa w`u wu gbo, cɛn wu na bye w`u wo.'
40021039	A p'i jafᴐᴐ wu co, na gari ni wu ni ɛrɛzɛn tɛgɛ ki kadugo y'iri, na shɛ wu gbo.
40021040	"Wee tuun wu ni ɛrɛzɛn tɛgɛ ki kafᴐᴐ wu ba ba, w'a ba lekɛ pye pii ɛrɛzɛn faapyii pii na wɛ?"
40021041	A p'i wu pye: "Wu na ba yee sipyikuuyo yi gbo gbogaguunᴐ na, na ɛrɛzɛn tɛgɛ ki kaa le piitiilee keŋɛ ni, piimu na da ɛrɛzɛn nilɛ wu kaan wu mu wu ɲidaan tuun ni ge."
40021042	Lee kadugo na a Yesu di pu pye: "Ta yee ya le kalaa Kilɛ Kafila wu ni wɛ? Na: 'Puyirilee p'a faakagereŋɛ kemu she ge, kee k'a pye puga ki gunŋmii li faakagereŋɛ ki nijeŋɛ ke. Li wii, Kafᴐᴐ w'a lee pye kakanhana li wa lii w`u ɲaha t`aan."'
40021043	A Yesu di jo sanha na: "N'a da yi jo yi mu jo lee l'a Kilɛ saanra ti pye ti na da ba shᴐ yee na, na ti kan shi watii mu, wemu na ba nagoo pyi ge. [
40021044	Wemu bu do kee kagereŋɛ ke ɲuŋᴐ ni, weefᴐᴐ na gɛgi gɛgi. Kee kagereŋɛ ki shiin bu do sipya bɛɛri ɲuŋᴐ ni, weefᴐᴐ na dᴐnhᴐnᴐ.]"
40021045	Ba saraya ɲaha shᴐᴐnrivɛɛ ɲuŋᴐfɛɛ ni Farizhɛɛn p'a Yesu talenɛ li logo wɛ, a p'i li cɛ na pee kaa w'a byi.
40021046	Lee na a p'i ganha na cogana shaa wu na, ga, a p'i fya sipyiire ti na. Bani pee bi Yesu wii Kilɛ tudunmᴐ.
40022001	Ayiwa, a Yesu di talenɛ la bɛ jo sanha sipyiire ti mu na:
40022002	"Fugba saanra t'a foro kaa lemu fɛni ge, lee li wa mɛ. Saan wa ya ligbᴐhᴐ gbegele wu ja cekaanra ni.
40022003	P'a sipyii piimu yiri cekaanra ti ni ge, a wu wu kapyebyii pu tun shɛ pee yiri yalige ki na. Ga pu ya sᴐᴐ na pa wɛ.
40022004	A wu kapyebyii piitiilee yaha kari, na pee pu shɛ pu pye: 'Nɛ na yalige ki gbegele xᴐ nimɛ. Nɛ na s`inmɛ niiyɛ ye, ni na s`inmɛ yapᴐrᴐyᴐ yi gbo, keree ki bɛɛri ya gbegele xᴐ. Yi pa cekaanra ti lige ki fɛni.'
40022005	Ga sipyiyirilee pu ya ta lee la shishiin wii kaa wɛ. A pu bɛɛri di gari pu nibyegee fɛni. Wa ya kari wu kɛrɛyɛ ni, a wa di gari wu kegaaŋa tapyege ni.
40022006	A pu samaa di saan wu kapyebyii pu co, na pu kanha fo xuuni, na pu gbo.
40022007	A saan wu luu di y`iri. A w'i wu sᴐrᴐsii yaha kari p'a shɛ pee sipyigbuu pu gbo, na pu kulo li s`orogo.
40022008	Lee kadugo na a wu wu kapyebyii pu pye: 'Cekaanra ti ligbᴐhᴐ ki kunni ya gbegele xᴐ, ga sipyii piimu p'a fɛnhɛ yiri ki na ge, pee niŋɛ wa nige ki ni wɛ.
40022009	Yi shɛ kodoroyo yi ni, yi bu shɛ sipyii piimu bɛɛri ta w`a, y'i ba ni pee bɛɛri ni lige ki kaa na.'
40022010	A kapyebyii p'i gari kakuutoroyo yi ni. Sipyii piimu bɛɛri p'a shɛ da w`a ge, nizaamaa fara niguumᴐᴐ na, a p'i ba pee bɛɛri pinnɛ fo cekaanra ti puga k'a ɲi lilii pu na.
40022011	"Ayiwa, a saan wu ba j'e, na lilii pu wii, na n'a wa ta pu ni, wemu ya ta cekaanra f`aya yi le wɛ.
40022012	A wu jo: 'Naɲii, dii mu d'a pye na j'e naha cekaanra f`aya yi ba wɛ?' Ɲᴐshᴐᴐrᴐ ya ta wee n'a wu mu wɛ.
40022013	Wee tuun wu ni a saan wu wu kapyebyii pu pye: 'Yi wu tᴐᴐyᴐ ye ni wu keye yi pᴐ! Yi wu w`a kpɛɛngɛ ki na nibiige ki ni! Mɛsuu ni gankunnᴐ na ba bye w'a.'
40022014	Bani sipyiɲɛhɛmɛɛ kunni pu wa yiri, ga piimu ɲaha k'a bulo ge, pee ya ɲɛhɛ wɛ."
40022015	Lee kadugo na a Farizhɛɛn p'i shɛ puyɛ ɲa, na p'i Yesu sha pɛri, p'i wu co wuyɛ pyaa wo ɲᴐ jomᴐ fɛni.
40022016	A p'i pu wo kalaapiire ta ni Hɛrᴐdi wo sipyii pii tun na pu shɛ Yesu pye: "Karamᴐgᴐ, w`ee ya li cɛ na jo can fᴐᴐ mu ɲɛ. M'a sipyii pu fiinŋɛ na galaa bɛ Kilɛ koro li ni. Mu ya fyagi sipya wa shishiin na wɛ, bani sipyii pu bɛɛri pu ɲɛ nigin mu mu.
40022017	Ayiwa mu wo fungᴐngᴐ di wa kekɛ le kaa le ni wɛ? L'a saha p'a munaa pɛrɛmɛ kaan Oromɛ saannaa Sezari mu laa, li ya saha wɛ?"
40022018	Yesu bi pu funguuŋᴐ ki cɛ, a wu pu pye: "Yee shuun shuun juu piiri, ɲaha na y'i na ɲᴐ yegee wɛ?
40022019	Wari wemu ni y'a munaa pɛrɛmɛ pu saraa ge, yi wu tuunᴐ la shɛ na na." A p'i wari dɛɲɛ nigin wa shɛ wu na.
40022020	A Yesu di pu pye: "Jᴐgᴐ wo jaa ni wu kama pu wa we na wɛ?"
40022021	A p'i jo: "Oromɛ saannaa Sezari." Wee tuun wu ni a Yesu di pu pye: "Y'a Sezari wuu li kaan Sezari mu, yi da Kilɛ bɛ wuu li kaan Kilɛ bɛ mu."
40022022	Ba p'a tee ɲᴐshᴐᴐrᴐ ti logo wɛ, a lee di pu ɲaha wᴐ fo xuuni. A p'i wu yaha w`a, na gari.
40022023	Ayiwa kee canuŋᴐ ke, a Sadushɛɛn pii bɛ di ba shɛ Yesu y'iri. Pee bi yu na xuɲɛnɛ da ba bye ɲiga na wɛ. A p'i Yesu pye:
40022024	"Karamᴐgᴐ, Kilɛ tudunmᴐᴐ Musa ya jo na n'a wa bu xhu, na ta wu ya pya ta wɛ, na wu ceborona wu wee naxhugoshᴐ wu lᴐ, kᴐnhᴐ wu nagoo ta di yaha wee n'a wu nixhugo ki mu.
40022025	Lee ya bi ceboronamaa gbarashuun wa ta w`ee mu naha. A nizhiimɛ wu cee leŋɛ, na xhu pya ta baa. A cee wu gan wu cuun wu mu, wee ɲɛ ceborona shuun wo we.
40022026	A l'i bye mu ceborona shuun wo we, ni taanri wo wu bɛ shizhaa na fo na shɛ pu gbarashuun wu bɛɛri xᴐ.
40022027	Lee kadugo na a cee wu bɛ di xhu.
40022028	Wee tuun wu ni xuu pu caɲɛŋɛ ke, wee cee w'i da ba bye shɛn nigin wekɛ wo pii cebooloo gbarashuun we ni wɛ? Bani pu bɛɛri ya wu leŋɛ toro."
40022029	A Yesu di pu pye: "Yee ya piin, bani le l'a ka Kilɛ Kafila wu ni ge, yee wa lee cɛ wɛ, y'i wa Kilɛ wo sefɛɛrɛ ti bɛ cɛ wɛ.
40022030	Xuu pu caɲɛŋɛ, sipyii wa da c`ee leŋɛ, kelee na gbaya je wɛ. Ga pu bɛɛri na ba bye ba fugba mɛlɛkɛɛ ɲɛ wɛ.
40022031	Kilɛ ya yemu jo xuɲɛnɛ li shizhaa na ge, ta yee ya yee kalaa wɛ? W'a jo:
40022032	'Nɛ ɲɛ Ibirayima wo Kilɛ, ni Ishaaga wo Kilɛ, ni Yakuba wo Kilɛ.' Kilɛ ɲɛ xuu wo Kilɛ wɛ, wyii wo Kilɛ wu ɲɛ wii."
40022033	Ba sipyiire t'a yee logo wɛ, a wu kalaa wu bye pu mu kakanhana.
40022034	Ba Farizhɛɛn p'a logo na Yesu ya fɛhɛnɛ w'a Sadushɛɛn pu na wɛ, a pee di guri shɛ puyɛ pinnɛ sanha.
40022035	Shɛn nigin wa ɲɛ pu ni, wee bye saliya karamᴐgᴐ. Wee funŋᴐ ki bye na Yesu pɛri wii. A wee di jo:
40022036	"Karamᴐgᴐ, ɲᴐmɛɛ lekɛ li d'a pɛlɛ saliya wu ɲᴐmɛhɛɛ ki bɛɛri ni wɛ?"
40022037	A Yesu di wu pye: " 'Ma Kafᴐᴐ Kilɛ wu taan ma mu ma zᴐ wu bɛɛri na, ni ma munaa li bɛɛri, ni ma fungᴐngᴐ ki bɛɛri.'
40022038	Lee li wa saliya wu ɲᴐmɛhɛɛ ki bɛɛri nizhiinɛ, na ɲɛ ki bɛɛri nigbᴐᴐ bɛ sanha.
40022039	Li shuun wuu lemu l'a foro li fɛni ge, lee li wa mɛ. 'Ma sipyiɲii wu taan ma mu ba mayɛ pyaa ki ɲɛ wɛ.'
40022040	Saliya wu ɲᴐmɛhɛɛ ki bɛɛri, ni Kilɛ tudunmᴐᴐ pu wo kalaa wu bɛɛri w'a foro kii ɲᴐmɛhɛɛ shuun we ni."
40022041	Na Farizhɛɛn pu nibinnɛyɛ ta, a Yesu di pu pye:
40022042	"Lekɛ yee di wa gᴐᴐn yi funyᴐ ni Shᴐvᴐᴐ wu shizhaa na wɛ? Jᴐgᴐ wo ja wu ɲɛ wii wɛ?" A p'i wu pye: "Dawuda ja wu ɲɛ wii."
40022043	A Yesu di pu pye: "Wee tuun wu ni ɲaha na Dawuda di wu pyi Kafᴐᴐ, Fɛfɛɛrɛ Munaa fanha ni wɛ? Bani Dawuda ya jo:
40022044	'Kafᴐᴐ Kilɛ ya yi jo nɛ Kafᴐᴐ mu na: Tiin saanra tatɛɛngɛ ki ni na kanige cɛ, fo di ba ma pɛɛn pu tirige na pa le ma tᴐᴐyᴐ nᴐhᴐ ni.'
40022045	Ni Dawuda ya Shᴐvᴐᴐ wu pyi Kafᴐᴐ, wee tuun wu ni w'i ɲɛ dii wu ja yɛ nigin wɛ?"
40022046	Wa shishiin ya j'a Yesu ɲᴐ shᴐ pu ni, ali ni ɲᴐɲii nigin bɛ ni wɛ. Na co kee caŋa ki na, wa shishiin ya luu waha na wu yege nige kaa la shishiin na wɛ.
40023001	Lee kadugo na a Yesu di wu kalaapiire te ni sipyiire ti pye:
40023002	"Saliya karamᴐgᴐlᴐᴐ ni Farizhɛɛn pu wo nibyii li ɲɛ na sipyii pu kalaa Musa wo saliya wu ni.
40023003	Lee wuu na saliya wu keree kiimu bɛɛri ni p'a yi kalaa ge, y'a yaa na pu ɲᴐmɛɛ co, na ganha na kee bɛɛri pyi! Ga keree kiimu puyɛ pyaa ya byi ge, yi ganha ba kee taanni pu fɛni wɛ, bani kalaa wemu p'a gaan sipyii pu mu ge, puyɛ pyaa ki ya wee koo ɲaari wɛ.
40023004	Pu ma tuguro nigbᴐᴐrᴐ pᴐ na taha sipyii ɲuyᴐ ni, ga p'i da ga gbara pu ali kabee bɛ taga ti lᴐvɛɛ tɛgɛ p'i ti tugo wɛ.
40023005	P'a pu kapyegee ki bɛɛri pyi kᴐnhᴐ sipyii di da pu wii. Lee l'a pu pye pu na pu gbahaa ki wo sɛmɛɛ pee, ni pu kabogoo ki wo sɛmɛɛ pu pɛlɛgi. Na pu fadeye ɲᴐwaya ye tᴐᴐngi ni yalere ni.
40023006	Yaliceŋɛɛ wo tatiinceye, ni Kilɛ-pɛɛŋɛ piyɛyɛ yi wo ɲahagbaa tatiinyɛ y'a dan pu ni.
40023007	Sipyii na pu shaari pinnɛrɛ kpɛɛnyɛ na, na pu pyi: 'Karamᴐgᴐlᴐᴐ', lee bɛ l'a dan pu ni xuuni.
40023008	Ga yee kunni, yi ganha bu sᴐᴐ p'a yi pyi: 'Karamᴐgᴐlᴐᴐ' wɛ. Bani Karamᴐgᴐ nigin pe yɛ wu ɲɛ yee mu. Yee bɛɛri pu ɲɛ cebooloo.
40023009	Yi ganha bu da da wa shishiin pyi naha ke ɲiŋɛ ke na yi to wɛ. Bani To nigin pe yɛ wu ɲɛ yee mu. Wee ɲɛ fugba we ni.
40023010	Yi ganha bu sᴐᴐ p'a yi pyi ɲuŋᴐfɛɛ wɛ. Bani Ɲuŋᴐfᴐᴐ nigin pe yɛ wu ɲɛ yee mu. Wee ɲɛ Shᴐvᴐᴐ we.
40023011	Wemu wu ɲɛ sipyigbᴐ yi bɛɛri tɛ ni ge, wee wu pye yi bɛɛri wo kapyebye.
40023012	Sipya wemu w'a wuyɛ durogo ge, wee na ba dirige. Sipya wemu w'a wuyɛ tirige ge, wee na ba durogo.
40023013	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Bani yee wa fugba saanra ti koo li tᴐni sipyii pu samaa ɲaha na. Yiyɛ pyaa ki wa jin ti ni wɛ, piimu p'a giin p'i j'e ge, a y'i ganha na pee bɛ ɲaha kᴐᴐn. [
40023014	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Bani yee wa naxhugoshaa keŋɛ yaŋmuyᴐ bɛɛri ŋmahana na zhuu pu na, na mᴐni Kilɛ-ɲɛrɛgɛ na, kᴐnhᴐ y'i yiyɛ pye see sipyii. Lee na yee wo jaagi kanhama pu na ba golo fo xuuni.]
40023015	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Bani yee wa ɲiŋɛ ke ɲaari, na suumᴐ lᴐhᴐ ke bɛ ɲaari, kᴐnhᴐ yi sii shɛn nigin yɛ ta yi pye Yawutu ba yee ɲɛ wɛ. Yee bu wee ta na xᴐ, yee na wee pye w'a yaa ni Jahanɛmɛ ni tᴐᴐɲii shuun na toro yiyɛ pyaa ki t`aan.
40023016	"Bᴐᴐngᴐ ki wa yee wogo, yee fyɛnmɛɛ piimu pu ɲɛ fyɛnmɛɛ kagaancomᴐᴐ ge! Bani yee wa yu na sipya wemu w'a k`aa Kilɛ-pɛɛŋɛ pugbᴐhᴐ ki na ge, na kee kaaga ke ya jateni wɛ. Ga wufᴐᴐ bu gaa Kilɛ-pɛɛŋɛ pugbᴐhᴐ ki wo sanni wu na, na kee kaaga ke k'a jateni.
40023017	Fungᴐnyᴐ baa fɛɛ fyɛnmɛɛ yee ɲɛ. Kekɛ ki d'a ye kekɛ na ye shuun we ni wɛ? Sanni we laa, kelee Kilɛ-pɛɛŋɛ pugbᴐhᴐ ke, kee kemu k'a sanni wu pye fɛɛfɛɛ ge?
40023018	Yee wa yu sanha na sipya bu gaa saraya yi tawologo ki na, na kee kaaga ke ya jateni wɛ. Ga saraga kemu k'a taha saraga yi tawologo ki na ge, na wufᴐᴐ bu gaa kee na, na kee kaaga ke k'a jateni.
40023019	Fyɛnmɛɛ yee ɲɛ. Kekɛ ki d'a ye kekɛ na wɛ? Saraga ke laa, saraya yi tawologo ke, kee kemu k'a saraga ki pye fɛɛfɛɛ ge?
40023020	Wee tuun wu ni wemu bu gaa saraya yi tawologo ki na, saraya yi tawologo ke, ni yaŋmuyᴐ yemu bɛɛri yi ɲɛ ki ɲuŋᴐ ni ge, yee bɛɛri na m'a k`aa.
40023021	Wemu bu gaa Kilɛ-pɛɛŋɛ pugbᴐhᴐ ki na, Kilɛ-pɛɛŋɛ pugbᴐhᴐ ke ni Kilɛ na m'a k`aa, wee wemu w'a dɛn ki ni ge.
40023022	Wemu bu gaa fugba we na, Kilɛ wo saanra koo le, ni Kilɛ wemu w'a tiin li ni ge, pee na m'a k`aa.
40023023	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Bani yee wa loyᴐ wu yapyiire nifɛnhɛfɛnhɛrɛ ti jagi wo: nanayi, ni wɛyɛ yemu bɛɛri y'a leni shiga ni ge. Ɲᴐmɛhɛɛ kiimu tayerege k'a pɛlɛ saliya wu ni ge, a yee di kee yaha w`a. Kee ɲɛ: tiimɛ, ɲiɲaara, ni ɲᴐmɛɛ fɛɛrɛ. Yee bi yaa na kii kagbᴐhᴐᴐ kii pyi, na te nibiire te fara kee na.
40023024	Fyɛnmɛɛ yee ɲɛ piimu p'a fyɛnmɛɛ pii wo kagaanya co ge. Yee ya yi logbaga suguri, na fᴐnfᴐᴐnrᴐ wo ki ni, ga na dɛrɛɛ na ɲᴐhᴐyᴐ juuri.
40023025	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Yee ma cɛɛgbuugoo ni golɛyɛ kaduyo jii na fiinni, na ta yi d'a ɲi nagaara yaŋmuyᴐ, ni yi lakuuŋᴐ yaŋmuyᴐ na.
40023026	Farizhɛn fyɛn, fɛnhɛ cɛɛgbuu le, ni golɛgɛ ki funŋᴐ ki je, lee bu bye, yi kaduyo yi bɛ na bye fɛɛfɛɛ yi mu.
40023027	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Yee ɲɛ ba faya ɲɛ wɛ p'a yemu fiinŋɛ ge. Ma bu yi wii, m'a yi ta y'a ɲᴐ kpɛɛngɛ ke na, ga yi funyᴐ d'a ɲi xuu kaciiye ni yaŋmufᴐnyᴐ tuuyo bɛɛri na.
40023028	Mu yee bɛ ɲɛ. Yee ma yiyɛ pye na tifire fɛɛ yee ɲɛ sipyii ɲaha t`aan, ga yee zᴐlᴐᴐ pu d'a ɲi shuun shuun juuro ni kuumᴐ na.
40023029	"Bᴐᴐngᴐ ki wa yee shuun shuun jovɛɛ pii wogo, yee saliya karamᴐgᴐlᴐᴐ fara yee Farizhɛɛn na! Yee wa Kilɛ tudunmᴐᴐ pu faya yi yari na ɲᴐgi. Piimu p'a Kilɛ ɲᴐmɛɛ co ge, yee wa pee wo faya yari ni kacɛŋɛɛ ni.
40023030	Yee wa yu na yee da ba bye ni yi wo tii pu ni pu wo caŋa ɲii li ni, na yee bi da ga sᴐᴐ di pu tɛgɛ pu Kilɛ tudunmᴐᴐ pu gbo wɛ.
40023031	Lee funŋᴐ ni yeeyɛ pyaa ya li shɛɛ na piimu p'a Kilɛ tudunmᴐᴐ pu gbo ge, na pee wo nagoo yee ɲɛ.
40023032	Ayiwa, yi shɛ ɲaha na, yi sefɛɛ p'a lemu ɲᴐ kᴐn ge, yi lee ɲᴐ fa!
40023033	Wᴐlᴐᴐ yee ɲɛ, matᴐn nagoo. Yee na j'a pye dii na yiyɛ t'anha Jahanɛmɛ na wɛ?
40023034	Lee wuu na n'a da ba Kilɛ tudunmᴐᴐ, ni fungᴐnyᴐ fɛɛ, ni kalaa fɛɛ tun yi mu. Yee na ba pii gbo pee ni, na pii kori tiye na, na pii kpᴐn ni susᴐlᴐᴐ ni yi Kilɛ-pɛɛŋɛ piyɛyɛ yi ni. Yi na ba daha pu fɛni, na pu kana kulo ni kulo.
40023035	Sipyitiimɛɛ piimu wo shishan p'a wo ɲiŋɛ na ge, kᴐnhᴐ pee di ba do yi ɲuŋᴐ ni, na co tiimɛ fɛɛ Abɛli wo shishan pu na, fo na pa nᴐ Baraki ja Zakari wo shishan pu na, wee wemu yee ya gbo Kilɛ-pɛɛŋɛ pugbᴐhᴐ ki saraya yi tawologo ke, ni fɛfɛɛrɛ xuu wu tɛ wu ni ge.
40023036	Can na n'a da yi jo yi mu, tee gbuuro te bɛɛri wo footᴐnᴐ li kanhama na ba do niɲaa wo sipyii pii ɲuŋᴐ ni.
40023037	"Zheruzalɛmu, Zheruzalɛmu, mu wemu w'a Kilɛ tudunmᴐᴐ pu xuli ge, piimu p'a dunni ma mu ge, na kagereye taga na pee bɛ waa na xhuli ge, nɛ funŋᴐ ya pye tɛɛgɛɛ niɲɛhɛŋɛɛ ni di ma nagoo pu pinnɛ, ba xhuu ya wu nagoo pinnɛɛ mɛ wu kapaŋa nᴐhᴐ ni wɛ. Ga yee di ya ta sᴐᴐ lee na wɛ.
40023038	Ayiwa yi puga ki na ba yaha w`a nimɛ fɛɛfɛɛ, ki niwaga.
40023039	Bani n'a da yi jo yi mu, na co nimɛ na, y'a da na ɲa nige wɛ, fo yi ba shɛ yu tuun wemu ni na: 'Wemu w'a ma mɛ Kafᴐᴐ mɛgɛ na ge, wee ɲɛ duba pya."'
40024001	A Yesu di foro Kilɛ-pɛɛŋɛ pugbᴐhᴐ ki ni na gaaŋi. A wu kalaapiire t'i fulo wu na, na ganha na Kilɛ-pɛɛŋɛ pugbᴐhᴐ ki yereŋɛgana li shɛɛ wu na, k'a kemɛ y`aa yaagana lemu na ge.
40024002	A Yesu di pu pye: "Yee ɲii wa yee bɛɛri ni gɛ? Can na n'a da yi jo yi mu jo kagereŋɛ ka shishiin wa da ba gori naha ka ɲuŋᴐ ni wɛ. Yi bɛɛri na ba do fɛɛfɛɛ."
40024003	Na Yesu nidɛɛngɛ yaha Oliviye faaboboŋᴐ ki na, a wu kalaapiire t'i fulo wu na pu yɛ na, na wu yege na: "Lee na ba bye tuun wemu ni ge, wee shɛ w`u na! Ɲaha shɛshɛɛrɛ temu na ba li shɛ na ma paduun w'a nᴐ, koŋᴐ ki taaxᴐᴐ li bɛ d'a nᴐ ge, m'a tee bɛ shɛ w`u na!"
40024004	A Yesu di pu pye: "Y'a yiyɛ kasɛri! Yi ganha bu sipya wa shishiin yaha wu yi piinŋɛ wɛ!
40024005	Bani sipyii niɲɛhɛmɛɛ na ba ma ni nɛ mɛgɛ ni, na yu: 'Nɛ wu ɲɛ Shᴐvᴐᴐ we.' Pu na ba sipyiɲɛhɛmɛɛ piinŋɛ.
40024006	Yi na ba kashɛn keree nuri, na kashɛn gbegemɛ keree nuri. Ayiwa yi funyᴐ ganha da bɛn wɛ! Li waha l'i waha kee keree k'a yaa na pye, ga lee di wa da ba bye taaxᴐᴐ li wɛ.
40024007	Shi wa na ba y`iri shi watii kaa na. Saanra ta na ba y`iri saanra tatii kaa na. Xuugo nigbᴐhᴐ ni ɲiŋɛ cɛlɛŋɛ na ba byi tɛyɛ ya ni.
40024008	Kee keree kii bɛɛri wa kanhama pu keree ɲᴐkᴐᴐnrᴐ yɛ, ba cee laa ma y`iri mɛ wɛ.
40024009	"Ayiwa, sipyii na ba yi leni keye ni, p'a ganha na yi kana, na yi xuli. Shi wu bɛɛri na ba yi kᴐ nɛ mɛgɛ wuu na.
40024010	Wee tuun wu ni sipyiɲɛhɛmɛɛ na ba n'a daa wu yaha. Pu na ba puyɛ nᴐhᴐ yɛri, na puyɛ kᴐ.
40024011	Tudunmᴐᴐ kafinɛjuu niɲɛhɛmɛɛ na ba foro yere. Pu na ba sipyiɲɛhɛmɛɛ piinŋɛ.
40024012	Kakuuŋᴐᴐ ki ɲᴐ na ba ɲɛhɛ tapyege ni. Lee ma bye kaɲuŋᴐ na sipyiɲɛhɛmɛɛ wo taanɲɛɛgɛ ki cɛrɛŋɛ.
40024013	Ga wemu bu j'a luu mara fo na shɛ nᴐ li tɛhɛnɛ na, weefᴐᴐ na ba shᴐ.
40024014	Pe Jozaama pe pu wa Kilɛ saanra ti kaa yu ge, pee na ba jo koŋᴐ ke kabaya ye bɛɛri na, kᴐnhᴐ shi wu bɛɛri di pu logo. Lee kadugo na taaxᴐᴐ l'i na nᴐ.
40024015	"Ayiwa yi ba gyɛɛgi pyevᴐᴐ wu ɲa tuun wemu ni Fɛfɛɛrɛ xuu wu ni, wee wemu kaa Kilɛ tudunmᴐᴐ Daɲɛli ya jo ge. (Wa bu yi kalaa, wufᴐᴐ wu yi ɲaha cɛ!)
40024016	Wee tuun wu ni, piimu na ba bye Zhude fiige ki ni ge, pee di ba fe p'a se faaboboyo xuu ni.
40024017	Lee ba wemu ta kataŋa ɲuŋᴐ ni, wu ganha bu da digi di wu yɛrɛyɛ lᴐ puga ki ni wɛ.
40024018	Wemu ba da wu kɛrɛyɛ ni, weefᴐᴐ ganha bu da guri ba puga di ba wu fadeŋɛ lᴐ wɛ.
40024019	Bᴐᴐngᴐ na ba bye lahaa fɛɛ ni puŋmaraya fɛɛ wogo yee caya yi na.
40024020	Y'a Kilɛ ɲɛɛri kᴐnhᴐ tee tafɛrɛ ti caŋa ganha ba saha ni wiire tuun ni, kelee ni cadɛɛngɛ ni wɛ.
40024021	Bani kanhama nigbᴐ na ba bye wee tuun wu ni pemu tuugo sanha bye ɲa wɛ, na co koŋᴐ ki yaaduun wu na, fo na pa nᴐ niɲaa na. Pee kanhama pu tuugo di wa da bye bɛ nige bada wɛ.
40024022	Kilɛ da bye wu ya ya wolo bɛ yee caya yi ni wɛ, sipya wa shishiin bi da ga shᴐ wɛ. Ga sipyii piimu ɲaha w'a bulo ge, pee wuu na w'a la wolo yee caya yi ni.
40024023	"Ayiwa, wa ba yi pye wee tuun we ni na: 'Yi wii, Shᴐvᴐᴐ wu wa naha!' kelee 'Wu we mɛ.' Yi ganha bu d`a yee na wɛ!
40024024	Bani kafinɛjuu pii na ba y`iri, na puyɛ pye shᴐvɛɛ ni Kilɛ tudunmᴐᴐ. Pu na ba ɲaha shɛshɛɛrɛ kagbᴐhᴐᴐ ni kakanhaŋaa pyi kᴐnhᴐ p'i sipyiire ti piinŋɛ. Ali Kilɛ ya sipyii piimu ɲaha bulo ge, nago ba pu da j'a ba pee bɛ piinŋɛ wɛ, pu bi da ba pee bɛ piinŋɛ.
40024025	Li wii, nɛ kii keree kii bɛɛri jo yaha yi mu."
40024026	"Ayiwa sipya wa ba yi pye: 'Li wii, sige ke ni Shᴐvᴐᴐ wu ɲɛ!', yi ganha bu shɛ w`a wɛ. Kelee wa bu yi pye: 'Li wii, maaŋa ke ni wu wa naha!', yi ganha bu d`a yee na wɛ.
40024027	Kilɛ bu ɲi Kilɛ-nᴐhᴐ na, kpɛɛngɛ ki ma nᴐ camutomᴐ ni nᴐgana lemu na ge, lee pagana li na Sipya Ja wu bɛ wa da ba ba.
40024028	Xuu wemu ni yaxugo ɲɛ ge, w`a tobinyɛ ya yiyɛ pinnɛɛ.
40024029	"Pee kanhagbᴐ pu wo caya yi ba doro yɛ, taapile ni nibiige na ba j'e caŋa ki ni; yeŋɛ wa da kpɛɛngɛ yeege wɛ. Wᴐrᴐᴐ ki na ba y`iri y`iri fugba we ni na pa do. Fugba wu sefɛɛrɛ ti na ba jɛlɛ.
40024030	Wee tuun wu ni Sipya Ja wu wo ɲaha shɛshɛɛrɛ te, tee na ba ɲa fugba we ni. Shi wemu bɛɛri wu ɲɛ ɲiŋɛ ke na ge, wu bɛɛri na ba mɛhɛɛ suu. Wu na ba Sipya Ja wu nibawo ɲa fugba ɲahaya ye na ni sefɛɛrɛ ti bɛɛri, ni nᴐᴐrᴐ nigbᴐ ni.
40024031	Maga nigbᴐhᴐ ki mɛɛ li na ba foro. Sipya Ja w'a sipyii piimu ɲaha bulo ge, wu na ba mɛlɛkɛɛ tun pu pee pinnɛ, na y`iri koŋᴐ ki kabaya shishɛɛrɛ wu bɛɛri na, na ba pu pinnɛ xuu nigin ni, ma li ɲᴐ kᴐn koŋᴐ ke kabaŋa ka na, na se koŋᴐ ke kabaŋa ka mu.
40024032	"Ɲaha shɛshɛɛrɛ ta te nitoodige shizhaa na: Ki geye ye ba ɲᴐ kᴐn na funni tuun wemu ni, yee wa ma li cɛ na ki nagoo pyeduun w'a tɛɛŋɛ.
40024033	Mu li wa, yi ba kii keree kii bɛɛri ɲaa ki na byi tuun wemu ni, y'i li cɛ na Sipya Ja w'a tɛɛŋɛ na xᴐ, na w'a nᴐ xᴐ kuɲᴐᴐ li ɲᴐ na.
40024034	Can na n'a da yi jo yi mu jo sipyii piimu pu wa ɲ`ii na nimɛ ge, sani pee bɛɛri pu xu ge, kii keree kii bɛɛri ɲᴐ na va.
40024035	Fugba we ni ɲiŋɛ ke na ba doro, ga nɛ jomᴐ pe wa da doro bada wɛ.
40024036	"Ga sipya wa shishiin wa kee caŋa ke ni wee tuun we cɛ wɛ, ali fugba mɛlɛkɛɛ pu bɛ wɛ, Kilɛ Ja wu bɛ wɛ. To Kilɛ yɛ nigin pe w'a kee caŋa ke ni wee tuun we cɛ.
40024037	Ba Nuxhun wo caŋa ɲii li keree k'a pye wɛ, mu Sipya Ja wu bɛ cabaŋa k'a da ba bye.
40024038	Na logbᴐhᴐ ki ta ki sanha ba wɛ, sipyii pu bi li, na gbuu, na c`ee leŋɛɛ, na pu nagoo kaan gbaya ni, fo na shɛ nᴐ caŋa kemu Nuxhun ya j'e kᴐᴐgbᴐhᴐ ki ni ge.
40024039	Pu ya puyɛ kaala kaa la shishiin bɛ na wɛ, fo na shɛ logbᴐhᴐ ki pye k'a pa, na pu bɛɛri ɲuŋᴐ tugo. Mu l'a da ba bye Sipya Ja wu bɛ cabaŋa.
40024040	Wee tuun wu ni namaa shuun na ba bye pu kɛrɛyɛ ni, p'a nigin wa lᴐ, na wa yaha w`a.
40024041	C`ee shuun na ba tira tiree, wa na ba lᴐ na wa yaha.
40024042	Lee wuu na yi kori yaha ɲ`ii na bani caŋa kemu Kafᴐᴐ w'a ma ge, yi wa kee cɛ wɛ.
40024043	Yi li cɛ na puga fᴐᴐ da ba li cɛ na we tuun we ni nagaa da ba ba nibiige ni, wu bi da gori yaha ɲ`ii na. Wu da ga gbara nagaa wu j'e wu puga wɛ.
40024044	Lee wuu na yi bɛ pu gbegele yaha, bani yee ya Sipya Ja wu soŋi tuun wemu ni wɛ, wee tuun weyɛ pyaa ni wu da ba.
40024045	"Kapyebye ɲᴐmɛɛ fᴐᴐ fungᴐngᴐ fᴐᴐ wemu wo kafᴐᴐ w'a wu teŋɛ wu puga ki wo kapyebyii pu samaa ɲuŋᴐ ni, na wu pye na w'a pu yaligee keree ɲaha wo ki tuun ni ge, wee ɲɛ jᴐgᴐ wɛ?
40024046	Wee kapyebye wu kafᴐᴐ wu ba ba, na ba wu ta wu na li pyi li pyegana na, wee ɲɛ duba pya.
40024047	Can na n'a da yi jo yi mu, wee kapyebye wu kafᴐᴐ wu na ba wu teŋɛ wu keŋɛ yaŋmuyᴐ yi bɛɛri ɲuŋᴐ ni.
40024048	Ga wee kapyebye we bu da sipyikuuŋᴐ, wu na li kᴐn wuyɛ funŋᴐ ni na wee kafᴐᴐ w'a da zhɛ mᴐ w`a.
40024049	W'a ɲᴐ kᴐn na wu kapyebyeɲii pu sani, na li, na gbuu ni yagbagbaa ni.
40024050	Ayiwa, caŋa kemu ni tuun wemu wu ɲɛ kapyebye wu ya wu kafᴐᴐ wu soŋi_i ge, kee caŋa ke ni wee tuun we ni wu da ba.
40024051	Wu na ba wee kapyebye we kᴐri, na wu taa pinnɛ ni shuun shuun juu ni. Mɛsuu ni gankunnᴐ na ba bye w`a.
40025001	"Ayiwa, fugba saanra ti na ba foro doɲiŋɛ pushaa kɛ wa fɛni, piimu ya pu sokinnaa lᴐ na se di zhɛ cenabun poo wu ɲuŋᴐ c'iri ge.
40025002	Pu kɛ wu ni, kaguro wa wu bye fungᴐnyᴐ baa fɛɛ, kaguro wa di ɲɛ fungᴐnyᴐ fɛɛ.
40025003	A fungᴐnyᴐ baa fɛɛ p'i pu wo sokinnaa pu lᴐ, ga p'i ya ta s`inmɛ patii lᴐ na taha sokinnaa pu na wɛ.
40025004	A fungᴐnyᴐ fɛɛ p'i pu wo sokinnaa pu lᴐ, na s`inmɛ patii bɛ lᴐ na taha pu wo sokinnaa pu na.
40025005	A cepoo w'i mᴐ, wu da ba wɛ. A ŋmunumᴐ di pu bɛɛri ta, a pu bɛɛri di ŋmunᴐ.
40025006	A mujuu la di ba foro ɲiɲiŋɛ ki na na: 'Cenabun poo wu we! Yi foro shɛ wu c'iri!'
40025007	Wee tuun wu ni a doɲiŋɛ pushaa kɛ wu bɛɛri di y`iri, na pu sokinnaa pu y`aa y`aa.
40025008	A fungᴐnyᴐ baa fɛɛ p'i fungᴐnyᴐ fɛɛ pu pye: 'W`ee wo sokinnaa p'a zhaa da furi, yi s`inmɛ dᴐᴐni wa kan w`u mu.'
40025009	A fungᴐnyᴐ fɛɛ p'i pu pye: 'Ahayi! S`inmɛ pemu pu ɲɛ w`ee mu ge, pee wa da ga w`ee ni yee yaa wɛ. Yi shɛ sinbɛrɛlɛɛ pu mu, y'i shɛ pa shᴐ yiyɛ mu!'
40025010	A fungᴐnyᴐ baa fɛɛ p'i gari s`inmɛ pu fɛni, a cenabun poo wu ba na pu yaha w`a. Pushaa kaguro wemu w'a bi gbegele ge, a pee di j'e ni cenabun poo wu ni cekaanra puga ki ni. A p'i gbura ki sh`ᴐhᴐ.
40025011	Lee kadugo t`aan a pii pu bɛ di ba nᴐ, na xhuulo na: 'Kafᴐᴐ, kafᴐᴐ, gbura ki mugi w`u mu!'
40025012	Ga, a cenabun poo wu pu pye: 'Can na n'a da yi jo yi mu jo nɛ yee cɛ wɛ.'
40025013	Lee wuu na yi kori yaha ɲ`ii na, bani yi wa kee caŋa ke ni wee tuun we cɛ wɛ.
40025014	"Fugba saanra t'a foro n'a wa fɛni wee wemu ya gaaŋi kulo ni ge. A w'i wu kapyebyii pu yiri, na wu keŋɛ yara li kaa le pu keŋɛ ni.
40025015	A wu wari talaan kaguro kan wa mu, na wari talaan shuun kan wa mu, na talan nigin kan taanri wo wu mu. Wee wari we ya kan pu mu na saha ni pu bɛɛri nigin nigin wu wo sefɛɛrɛ ɲuŋᴐ kana ni.
40025016	Kaguro w'a kan wemu mu ge, a wee di wakaraa kegaaŋa ɲᴐ kᴐn ni wu wo wu ni. A w'i wari talaan kaguro wa bɛtii ta na fara we wu kaguro wu na.
40025017	A shuun fᴐᴐ wu bɛ di kegaaŋa pye ni wu wo wu ni, na talaan shuun wa ta na fara wu na.
40025018	Ga, a talan nigin fᴐᴐ wu shɛ wege tugi, na wu kafᴐᴐ wu wo wari wu ŋmᴐhᴐ w`a.
40025019	A kapyebyii pu kafᴐᴐ wu sii mᴐ w`a, na na pa ba. Ba w'a pa ba wɛ, wu ni kapyebyii pu ni, a p'i jate wu wolo.
40025020	A wari talaan kaguro fᴐᴐ w'i fulo wu na ni we wu kaguro wu bɛ ni na jo: 'Na Kafᴐᴐ, talaan kaguro mu ya kan nɛ mu, we kaguro we nɛ ta wu kuduun.'
40025021	A wu kafᴐᴐ wu wu pye: 'L'a ɲᴐ kapyebye nizaama ɲᴐmɛɛ fᴐᴐ. M'a pye ɲᴐmɛɛ fᴐᴐ kafɛnhɛfɛnhɛnɛ ni, lee wuu na n'a da kagbᴐhᴐᴐ kaa le ma keŋɛ ni. Pa w`u binnɛ funŋᴐ taan!'
40025022	A talaan shuun fᴐᴐ wu bɛ di fulo wu na, na wu pye: 'Na kafᴐᴐ, talaan shuun mu ya kan nɛ mu, we shuun we nɛ ta wu kuduun.'
40025023	A wu kafᴐᴐ wu jo: 'L'a ɲᴐ, kapyebye nizaama ɲᴐmɛɛ fᴐᴐ. M'a pye ɲᴐmɛɛ fᴐᴐ kafɛnhɛfɛnhɛnɛ ni, lee wuu na n'a da kagbᴐhᴐᴐ kaa le ma keŋɛ ni. Pa w`u binnɛ funŋᴐ taan!'
40025024	Lee kadugo na a wari talan nigin tavᴐᴐ wu bɛ di fulo na jo: 'Na kafᴐᴐ, nɛ bi li cɛ jo mu keree k'a waha. Mu ya xuu wemu nugi wɛ, wee xuu wu wo yalᴐᴐrᴐ mu ya luu. Mu ya xuu wemu wo yashi w'a wɛ, wee xuu wu wo yapyiire mu ya gᴐᴐn.
40025025	Nɛ fya, na shɛ ma wari wu ŋmᴐhᴐ ɲiŋɛ ke ni. Wu we!'
40025026	A wu kafᴐᴐ wu wu pye: 'Kapyebye niguumᴐ saa fᴐᴐ mu ɲɛ. Mu ya li cɛ na nɛ ya xuu wemu nugi wɛ, na w`a nɛ na wo yalᴐᴐrᴐ ti luu, na na yapyiire ti kᴐᴐn xuu ni nɛ ta wemu wo yashi w'a_ɛ ge,
40025027	go mu bi yaa na shɛ na wari wu yaha baŋi na dɛ, kᴐnhᴐ di ba ba, di shɛ wu lᴐ ni wu kuduun ni.'
40025028	"Yi wu wo wari talan nigin wu shᴐ wu na, y'i wu kan talaan kɛ fᴐᴐ wu mu!
40025029	La ɲɛ wemu mu ge, la na ba gan wee mu na fara wu wuu li na, la ɲɛhɛ wu mu. Ga la ɲɛ wemu mu wɛ, ali nifɛnhɛfɛnhɛnɛ lemu bɛ li ɲɛ wu mu ge, lee bɛ na ba shᴐ wu na.
40025030	We kapyebye niguumᴐ we kunni, yi wu co w'a kpɛɛngɛ ke na nibiige ki ni! Mɛsuu ni gankunnᴐ na ba bye w`a.
40025031	"Sipya Ja wu ba ba wu nᴐᴐrᴐ wu ni tuun wemu ni ni mɛlɛkɛɛ pu bɛɛri ni, wu na ba diin wu saanra koro nᴐᴐrᴐ wuu li ni.
40025032	Shi we bɛɛri na ba binnɛ wu t`aan. Wu na ba pu waa na laha pu yɛ na ba yatᴐᴐnahama ma wu dubyaa ni wu sikaa waa laha mɛ pu yɛ na wɛ.
40025033	Wu na ba dubyaa pu yaha wu kanige cɛ, na sikaa pu yaha wu kamɛnɛ cɛ.
40025034	"Ayiwa, saan wu na ba wu kanige cɛ wuu pu pye: 'Yi pa, na To wu wo duba nagoo pee. Saanra temu t'a gbegele na yaha yee ɲaha na fo koŋᴐ ki yaaduun wu ni ge, yi pa j'e tee ni, y'i ti pye yi wuuro.
40025035	Bani xuugo ya nɛ ta, a yee di nɛ kan nɛ li. Waga ya nɛ ta, a yee di nɛ kan nɛ gba. Nɛ bi bye nabun, a yee di nɛ tirige yi kaban.
40025036	Fafunmᴐ bye nɛ na, a yee di nɛ fafunmᴐ pu xᴐ. Nɛ bi bye yama fᴐᴐ, a yee di nɛ keree y`aa. Nɛ bi bye kaso ni, a yee di shɛ foro nɛ na.'
40025037	Ayiwa, pee sipyii piimu p'a Kilɛ ɲᴐmɛɛ co ge, pee na saan wu pye: 'Kafᴐᴐ, tuun wekɛ ni w`ee d'a mu xuugo wo wu ɲa, na yalige kan mu mu wɛ? Kelee na mu waga wo ɲa, na mu kan mu ya gba wɛ?
40025038	Tuun wekɛ ni w`ee d'a mu nabᴐrᴐ wo wu ɲa, na mu tirige w`u puga, kelee na ma fafunmᴐ wo ɲa, na pee fafunmᴐ pu xᴐ wɛ?
40025039	Tuun wekɛ ni w`ee d'a ma yama wo, kelee na ma kaso wo wu ɲa, na shɛ foro ma na wɛ?'
40025040	Saan wu na pu pye: 'Can na n'a da yi jo yi mu jo tuun bɛɛri ni yee ya lee la pye ali nɛ cebooloo pu bɛɛri wo nifɛnhɛfɛnhɛnɛ nigin bɛ na ge, nɛ na yee ya li pye.'
40025041	"Lee kadugo na saan wu na kamɛnɛ cɛ wuu pu pye: 'Yi laha na t`aan, yee laŋi fɛɛ piiri! Yi shɛ na fugibaaga ki ni, kee kemu k'a gbegele na yaha Shitaanni ni wu wo mɛlɛkɛɛ pu kaa na ge.
40025042	Bani xuugo bi bye nɛ na, yee di ya ta yalige kan nɛ mu wɛ. Waga bi bye nɛ na, yee di ya ta nɛ kan nɛ gba wɛ.
40025043	Nɛ bi bye nabun, yee di ya ta nɛ tirige yi puga wɛ. Nɛ bi bye fafunmᴐ ni, ye di ya ta nɛ fafunmᴐ pu xᴐ wɛ. Nɛ yama wo bi bye, nɛ bi bye kaso ni, yee di ya ta shɛ foro nɛ na wɛ.'
40025044	Ayiwa, pee bɛ na wu pye: 'Kafᴐᴐ, tuun wekɛ ni w`ee d'a mu xuugo wo wu ɲa, kelee ma waga wo, kelee ma nabᴐrᴐ wo, kelee ma fafunmᴐ wo, kelee ma yama wo, kelee ma kaso wo, na li she w`ee da ma tɛgɛ_ɛ wɛ?'
40025045	Saan wu na pu pye: 'Can na n'a da yi jo yi mu, yee bu bye yee di ya lee la pye ali nɛ cebooloo pu bɛɛri wo nifɛnhɛfɛnhɛnɛ nigin bɛ na wɛ, yee ya ta li pye nɛ na wɛ.'
40025046	Pee na ba j'e kanhama nixhᴐbaama ni. Ga piimu p'a tii ge, pee na ba j'e ɲ`ii sicuumᴐ nixhᴐbaama ni."
40026001	Ayiwa, ba Yesu ya pee jomᴐ pu bɛɛri jo xᴐ sipyiire ti mu wɛ, na wu kalaapiire ti pye:
40026002	"Y'a li cɛ na cabyaa shuun tɛ ni Ɲuwuuro ti wo Kalenɛ l'a da nᴐ. Sipya Ja wu na ba j'e keye ni, p'a wu kori tige na."
40026003	Wee tuun wu ni a saraya ɲaha shᴐᴐnrivɛɛ ɲuŋᴐfɛɛ ni Yawutuu nᴐhᴐlɛɛ p'i shɛ puyɛ pinnɛ Kayifɛ kaban, wee ɲɛ saraya ɲaha shᴐᴐnrivɛɛ wo ɲuŋᴐfᴐgbᴐ we.
40026004	A p'i bɛ yi na na pu Yesu peele co ŋmᴐhᴐrᴐ ni, p'i wu gbo.
40026005	Ga, a p'i jo: "W`u ganha bu wu co kalenɛ li ni wɛ, kᴐnhᴐ tunmᴐ ganha bu y`iri sipyiire ti tɛ ni wɛ."
40026006	Na Yesu yaha Bɛtani kulo li ni Simᴐ kaban, togo k'a fɛnhɛ wemu co toro ge,
40026007	a cee wa di fulo wu na ni lasikoli gboro la ni. Lee bi ɲi pɛɛwa lasikoli wa na. A wee cee wu Yesu yaha wu na li, na ba wee lasikoli wu wo wu ɲuŋᴐ ni.
40026008	Ba Yesu kalaapiire t'a lee ɲa wɛ. A pu logoo di y`iri, a p'i jo: "Te kakara te wo ɲuŋᴐ di ɲɛ lekɛ wɛ?
40026009	We lasikoli we bi da j'a bɛrɛ wari niɲɛhɛmɛ na, na wee kan funmᴐ fɛɛ mu."
40026010	Ba Yesu ya lee cɛ wɛ, na jo: "Ɲaha na y'i we cee we zᴐ tɛnri wɛ? Go kasaana w'a pye mɛ nɛ na.
40026011	Funmᴐ fɛɛ na da daa yee tɛ ni tuun bɛɛri ni, ga nɛ kunni wa da ba bye yee tɛ ni tuun bɛɛri ni wɛ.
40026012	We lasikoli we w'a wo na na ge, w'a wɛri na ceepuuro ti kemɛ yaha faŋa le kaa na.
40026013	Can na n'a da yi jo yi mu jo xuu bɛɛri ni pe Kilɛ Jozaama pe ya jo ke koŋᴐ ke na ge, le we cee we ya pye ge, li bɛ na baari w`a, na sipyii pu funyᴐ tirige ni wu kaa ni."
40026014	Ayiwa, Yesu kalaapiire kɛ ni shuun wu wa nigin wa, wemu mɛgɛ ki bye na Zhuda Isikariyᴐti ge, a wee di shɛ saraya ɲaha shᴐᴐnrivɛɛ ɲuŋᴐfɛɛ pu mu,
40026015	na shɛ pu pye: "Nɛ bu Yesu le yee keŋɛ ni, juu yee di da gan nɛ mu wɛ?" A p'i warifyɛn tuuŋᴐᴐ kɛlɛɛ taanri (30) tᴐrᴐ kan wu mu.
40026016	Na co wee tuun wu na a Zhuda di ganha na pyegazaana shaa wu Yesu le pu keŋɛ ni.
40026017	Shizhɛnhɛrɛ Baa Buuri wu wo Kalenɛ li cazhiige ke, a Yesu kalaapiire t'i fulo wu na, na wu pye: "Ma funŋᴐ wa w`u Ɲuwuuro ti wo Kalenɛ li yalige ki gbegele xuu wekɛ ni wɛ?"
40026018	A Yesu di pu pye: "Yi shɛ kanha ki ni, y'i shɛ shɛn wefᴐᴐ pye: 'Karamᴐgᴐ w'a jo na wee wo tuun w'a nᴐ, na mu kaban wee ni wu kalaapiire t'a da ba Ɲuwuuro ti wo Kalenɛ li yalige ki li.' "
40026019	A kalaapiire t'i li pye ba Yesu ya yi jo pu mu wɛ. A p'i Ɲuwuuro ti wo Kalenɛ li yalige ki gbegele wee xuu wu ni.
40026020	Ba piige k'a pa wᴐ wɛ, a Yesu ni wu kalaapiire kɛ ni shuun wu diin na li.
40026021	Na pu yaha pu na li, a Yesu di ba jo: "Can na n'a da yi jo yi mu, wa na ba nɛ le keŋɛ ni yee ni."
40026022	A kalaapiire ti ɲahaya di sii tanha fo xuuni. A pu bɛɛri di ɲᴐ kᴐn na wu yegee nigin nigin na: "Nɛ wi ya, Kafᴐᴐ?"
40026023	A Yesu di pu pye: "Wemu w'a wu keŋɛ ki le golɛgɛ ki ni ni nɛ ni ge, wee w'a da ba nɛ le keŋɛ ni.
40026024	Sipya Ja wu na ba xhu ma na jo ba l'a ka wu shizhaa na wɛ. Ga wemu w'a da ba Sipya Ja wu le keŋɛ ni ge, bᴐᴐngᴐ ki ɲɛ weefᴐᴐ wogo. Ali wee n'a wu da bye pu ya wu se bɛ wɛ, lee bi da bᴐrᴐ wu mu."
40026025	Zhudasi wemu wu bi da ba Yesu le keŋɛ ni ge, a wee bɛ di wu yege na: "Nɛ wi ya, Karamᴐgᴐ?" A Yesu di wu pye: "Mayɛ pyaa k'a yi jo."
40026026	Na pu yaha lige ki na, a Yesu di buuri wa lᴐ, na baraga taha Kilɛ na, na wu kɛgi kɛgi na kan wu kalaapiire ti mu, na pu pye: "Yi wa lᴐ yi li, nɛ ceepuuro ti wa te!"
40026027	Lee kadugo na a wu ɛrɛzɛn lᴐhᴐ cɛɛgbuu li lᴐ, na baraga taha Kilɛ na, na li kan pu mu, na jo: "Yi bɛɛri pu ka gba ke ni,
40026028	nɛ shishan pu ɲɛ pe, Kilɛ wo kariɲɛɛgɛ ɲᴐmɛɛ li wo shishan pe. Sipyiɲɛhɛmɛɛ wuu na p'a wo, na pu jurumu wu yafa pu mu.
40026029	N'a da yi jo yi mu, na co nimɛ na, n'a da ke ɛrɛzɛn lᴐhᴐ ke ka gba nige wɛ, fo caŋa kemu n'a da ba ki nivoŋᴐ gba ni yee ni na To wu saanra ti ni ge."
40026030	Ba p'a li xhᴐ wɛ, na Kilɛ masᴐŋᴐ yoyo cee. Lee kadugo t`aan a p'i foro kari Oliviye faaboboŋᴐ ki na.
40026031	Ayiwa, a Yesu di wu kalaapiire ti pye: "Yee bɛɛri na ba baa na nɛ yɛ nigin yaha niɲaa wo piige keyɛ pyaa ni, bani l'a ka Kilɛ Kafila wu ni na: 'Nɛ na ba yatᴐᴐnahama wu gbo, dubyagbaha ki dubyaa pu bɛɛri na baa caaga.'
40026032	Ga nɛ ba ɲɛ na foro xu ni tuun wemu ni, nɛ na doro yi ɲaha na Galile fiige ki ni."
40026033	A Pyɛɛri di jo: "Ali pu samaa bɛɛri ɲɛhɛ baa na ma w'a, nɛ wa da ga ma w'a bada wɛ!"
40026034	A Yesu di wu pye: "Can na n'a da yi jo ma mu, niɲaa wo piige keyɛ pyaa ni, yani xhuupoo wu pa mɛɛ su ge, mu na ba foro nɛ kaa t`aan tᴐᴐɲii taanri."
40026035	A Pyɛɛri di wu pye: "Ali li mɛhɛ yaha nɛ wu xu bɛ ni mu ni, n'a da ga foro ma kaa t`aan wɛ." A kalaapiire ti sara bɛɛri di yee ninuyᴐ jo.
40026036	Lee kadugo na a Yesu ni wu kalaapiire t'i gari xuu wa ni, wemu mɛgɛ ki ɲɛ na Zhetisemanɛ ge. A wu pu pye: "Yi tiin naha, di shɛ Kilɛ ɲɛɛri mɛke."
40026037	A wu gari w`a ni Pyɛɛri ni Zebede jalaa shuun wu ni. A l'i sii wu zᴐ wu kanha fo xuuni, na wu ɲaha bɛ tanha.
40026038	A wu pu pye: "Nɛ zᴐ we bɛɛri w'a tanha fo nɛ na zhaa di xhuu. Yi tiin naha, y'i gori yaha ɲ`ii na ni na ni!"
40026039	A wu shɛ ɲaha na jɛri, na buri ɲiŋɛ na, na Kilɛ ɲɛɛri na: "Na To le kanhama cɛɛgbuu le sanha lii na na, ni li na j'a bye. Ga lee bɛ na, nɛ wo ɲidaan ganha bu bye wɛ, fo mu wo ɲidaan."
40026040	A Yesu di guri pa wu kalaapiire taanri wu y'iri, na ba pu ta p'a ŋmunᴐ. A wu Pyɛɛri pye: "Yee ya j'a kori yaha ɲ`ii na ni nɛ ni na ali lɛɛri nigin bɛ pye_e ya?
40026041	Yi kori yaha ɲ`ii na! Yi da Kilɛ ɲɛɛri, kᴐnhᴐ yi ganha bu j'e nᴐwuuro ni wɛ. Sipya munaa ya sᴐᴐ, ga wu ceepuuro fanha k'a c`ɛrɛ."
40026042	A Yesu di laha pu t`aan tᴐᴐɲii shuun wuu li ni, na shɛ Kilɛ ɲɛɛri na: "Na To, li bu da nago le kanhama cɛɛgbuu le sanha da j'a lii nɛ na wɛ, fo nɛ bu gba li ni, wee tuun wu ni mu wo ɲidaan wu pye."
40026043	Lee kadugo na a wu guri pa sanha wu kalaapiire ti y'iri, na ba pu ta p'a ŋmunᴐ sanha, bani ŋmunumᴐ pu bi shᴐ pu ni.
40026044	A Yesu di pu yaha w`a, na laha pu t`aan sanha, na shɛ Kilɛ ɲɛɛri tᴐᴐɲii taanri wuu li ni, na guri pee jomᴐ pe ninumᴐ na sanha.
40026045	Lee kadugo na a wu guri pa wu kalaapiire ti y'iri, na ba pu pye: "Yee wa ŋmunᴐᴐ sanha na ŋmᴐni gɛ? Tuun w'a nᴐ, Sipya Ja wu na ba j'e jurumupyii pu keŋɛ ni.
40026046	Yi y`iri w`u da se! Li wii, n'a wemu w'a da na le keŋɛ ni ge, wee ya nᴐ."
40026047	Na Yesu yaha pee jomᴐ pu na, a Zhudasi di nᴐ, wee ɲɛ kalaapiire kɛ ni shuun wu wa nigin wa. A wu nᴐ ni sipyiɲɛhɛmɛɛ pii ni. Ŋmᴐparaa ni pubegee ki bye pee mu. Saraya ɲaha shᴐᴐnrivɛɛ ɲuŋᴐfɛɛ ni Yawutuu ɲahagbaa fɛɛ pu bi pee tun.
40026048	Zhudasi wemu wu bi da ba Yesu le keŋɛ ni ge, wee bi ɲaha shɛshɛɛrɛ ta shɛ sipyiire ti na na: "Di ba shɛ ɲᴐsᴐᴐnrᴐ f`o kan n'a wemu mu, y'i wee co, wee wu wa."
40026049	A Zhudasi di dii Yesu na taapile ni, na wu pye: "Faabye Karamᴐgᴐ!" Na ɲᴐsᴐᴐnrᴐ f`o kan wu mu.
40026050	A Yesu di wu pye: "Na naɲii, lemu na m'a pa ge, lee pye." Wee tuun wu ni a sipyii pu samaa di fulo Yesu na, na wu co.
40026051	A Yesu wo kalaapire la di li wo ŋmᴐpara kᴐᴐngi li forogo ni, na saraya ɲaha shᴐᴐnrivɛɛ wo ɲuŋᴐfᴐgbᴐ wu wo kapyebye niwɛŋɛ paa laha.
40026052	A Yesu di lee kalaapire li pye: "Ma ŋmᴐpara le le w`a li forogo ki ni, bani piimu p'a ŋmᴐparaa luu ge, ŋmᴐparaa ki da ba pee bɛ ɲuŋᴐ tugo.
40026053	Go nɛ bi da j'a na To wu ɲɛɛri w'a mɛlɛkɛɛ pii yaha na pa nimɛ nimɛ piimu ya ɲɛhɛ miliyo na ge, ta mu ya lee cɛ wɛ?
40026054	Ga lee da ba bye, Kilɛ Kafila w'a yemu jo ge, yee ɲᴐ na fa dii wɛ? Bani Kilɛ Kafila w'a li shɛ na fo kii keree kii bu bye."
40026055	Lee kadugo na a Yesu di sipyiire ti pye: "A yee di ba ni ŋmᴐparaa ni pubegee ni nɛ tacoŋᴐ ni ma na jo kakuubye di ɲɛ ya? Nɛ bi dɛn caŋa bɛɛri Kilɛ-pɛɛŋɛ pugbᴐhᴐ ki ni, na sipyii kalaa, yee di ya ta nɛ co wɛ.
40026056	Ga kii keree kii bɛɛri ya pye kᴐnhᴐ Kilɛ tudunmᴐᴐ p'a yemu bɛɛri ka Kilɛ Kafila wu ni ge, yee bɛɛri ɲᴐ di fa." Ayiwa, a wu kalaapiire ti bɛɛri di baa caaga na wu yaha w`a.
40026057	Piimu p'a Yesu co ge, a pee di gari ni wu ni Kayifɛ kaban, wee ɲɛ saraya ɲaha shᴐᴐnrivɛɛ wo ɲuŋᴐfᴐgbᴐ we. Saliya karamᴐgᴐlᴐᴐ ni Yawutuu ɲahagbaa fɛɛ pu nibinnɛgɛ ki bye w`a.
40026058	A Pyɛɛri di laraga kᴐn pu na, na daha pu fɛni, fo na shɛ j'e saraya ɲaha shᴐᴐnrivɛɛ wo ɲuŋᴐfᴐgbᴐ wu wo kaaŋa ki ni. Ba w'a j'e kaaŋa ki ni wɛ, na diin gɛdii pu t`aan kᴐnhᴐ wu ba le kaa le nᴐhᴐ ɲa.
40026059	Saraya ɲaha shᴐᴐnrivɛɛ ɲuŋᴐfɛɛ pu fara kiirikᴐᴐn kuruŋᴐ ki na, pee bi can baa wo sɛɛri kaa la shaa Yesu fɛni kᴐnhᴐ p'i wu gbo.
40026060	Ga pu ya li ta wɛ, ali na li ta bɛ sipyiɲɛhɛmɛɛ bi ma na kafinɛyɛ leni Yesu na. A sipyii shuun wa bɛ di ba nᴐ kurogo ki na, na pu woyo jo na:
40026061	"We n'a we ya jo na wee na j'a Kilɛ-pɛɛŋɛ pugbᴐhᴐ ki ja, na ki yereŋɛ cabyaa taanri funŋᴐ ni."
40026062	Wee tuun wu ni a saraya ɲaha shᴐᴐnrivɛɛ wo ɲuŋᴐfᴐgbᴐ wu y`iri yere, na Yesu pye: "Jomᴐ pemu bɛɛri pii sipyii pii wa yu mu shizhaa na ge, mu wa da pu ɲᴐ shᴐ_ɛ gɛ?"
40026063	Ga, a Yesu di cari wuyɛ na. A saraya ɲaha shᴐᴐnrivɛɛ wo ɲuŋᴐfᴐgbᴐ wu jo: "Ma bi ɲɛ Shᴐvᴐᴐ we, Kilɛ Ja we, nɛ li shaa ma mu Kilɛ ɲ`ii wo wu mɛgɛ na, jo ma yee jo w`u mu."
40026064	A Yesu di wu pye: "Mayɛ pyaa ki wa yi yu. Ga n'a da yi jo yi mu jo na co nimɛ na, yi na ba Sipya Ja wu nidɛɛngɛ ɲa Se Bɛɛri Fᴐᴐ Kilɛ kanige cɛ. Yi na ba wu nibawo ɲa bɛ sanha fugba ɲahaya ye na."
40026065	Wee tuun wu ni a saraya ɲaha shᴐᴐnrivɛɛ wo ɲuŋᴐfᴐgbᴐ wu wuyɛ pyaa wo fadeŋɛ shɛɛngi, na jo: "Kilɛ mɛgɛ w'a kyɛɛgi mɛ dɛ! Ɲaha fɛni w`u ɲɛ sanha sɛɛrɛɛ pu mu wɛ? Y'a wu Kilɛ mɛkyɛɛgɛrɛ jomᴐ pu logo nimɛ.
40026066	Yee di wa yekɛ yu wɛ?" A p'i wu pye: "W'a yaa na wu gbo."
40026067	Ayiwa, a p'i ɲᴐlᴐhᴐ tugi na w'a wu ɲaha ni, na wu kpᴐn ni kaguruyo ni. A pii di kadahaa ja wu ɲibɛgɛ ni.
40026068	A p'i jo: "Shᴐvᴐᴐ we, ma bi sii Kilɛ tudunmᴐ we, ma kpᴐnvᴐᴐ wu mɛgɛ yiri w`u mu!"
40026069	Ayiwa, lee bi Pyɛɛri nidɛɛngɛ ta kpɛɛngɛ ki na kaaŋa ki ni, a kapyebyezhᴐ wa di fulo wu na, na wu pye: "Go mu bɛ wu bye ni Galile shɛɛn Yesu ni."
40026070	Ga, a Pyɛɛri di foro wu kaa t`aan sipyii pu bɛɛri ɲii na. A wu jo: "Nɛ cɛ yekɛ mu wa yu wɛ."
40026071	Lee kadugo na a Pyɛɛri di gari kaaŋa ki tajege ki y'iri. A kapyebyezhᴐ wa bɛ di wu ɲa w`a, na wee xuu wu wo sipyii pu pye: "We n'a we bɛ wu bye ni Nazarɛti shɛɛn Yesu ni."
40026072	A Pyɛɛri di foro wu kaa t`aan sanha, na gaa. A wu jo: "Nɛ we n'a we cɛ wɛ."
40026073	Ba jɛri ya pye wɛ, piimu pu bi yere w`a ge, a pee di fulo Pyɛɛri na, na wu pye: "Nakaara baa mu bɛ wu wa pu ni. Bani mu jogana li bɛ l'a mu tayirige shɛɛ."
40026074	Ga, a Pyɛɛri di gaa, na wuyɛ laŋi. A wu jo: "Nɛ wee n'a wu cɛ wɛ." Taapile ni a xhupoo di mɛɛ su.
40026075	Ayiwa, a Pyɛɛri funŋᴐ di do ni Yesu jomᴐ pu ni na: "Yani xhupoo wu pa mɛɛ su ge, mu na ba foro nɛ kaa t`aan tᴐᴐɲii taanri na mu ya nɛ cɛ wɛ." A Pyɛɛri di foro kari kpɛɛngɛ ki na, na shɛ mɛɛ su fo xuuni.
40027001	Ɲisᴐᴐgbᴐhᴐ ki na a saraya ɲaha shᴐᴐnrivɛɛ ɲuŋᴐfɛɛ pu bɛɛri ni nᴐhᴐlɛɛ p'i bɛ yi na na Yesu ya yaa na wu gbo.
40027002	A p'i wu pᴐ, na shɛ wu le gbafɛnɛɛrɛɛ Pilate keŋɛ ni.
40027003	Ayiwa, Zhudasi wemu w'a Yesu le keŋɛ ni ge, ba wee ya li ɲa na p'a Yesu kayuu li jo na yaha na pu wu gbo wɛ, a li daajeŋɛ di j'e wu ni, a wu wari tuuŋᴐᴐ kɛlɛɛ taanri (30) wu lᴐ, na wu shɛ ki tɛrɛŋɛ saraya ɲaha shᴐᴐnrivɛɛ ɲuŋᴐfɛɛ ni Yawutuu ɲahagbaa fɛɛ pu na.
40027004	A wu pu pye: "Kakuunᴐ nɛ pye na jaagi baa fᴐᴐ ɲuŋᴐ le xu ni." Ga, a pee di wu pye: "W`ee wo ɲaha wa yee ni wɛ? Mu wo ɲuŋᴐ wuu li wa lere!"
40027005	A Zhudasi di wari wu shan ɲiŋɛ na Kilɛ-pɛɛŋɛ pugbᴐhᴐ ki ni, na gari na shɛ wuyɛ pᴐ gbo.
40027006	A saraya ɲaha shᴐᴐnrivɛɛ ɲuŋᴐfɛɛ p'i wari wu lᴐ, na jo: "Li ya saha w`ee pu we wari we le Kilɛ-pɛɛŋɛ pugbᴐhᴐ ki wo keshi wu ni wɛ. Bani shishan pɛrɛmɛ pu ɲɛ pii."
40027007	A p'i jo bɛ yi na, na wee wari we taga cogo faanrivᴐᴐ wu wo tɛgɛ ki shᴐ, na kee pye pu nabuun faya.
40027008	Lee wuu na p'a kee tɛgɛ ke mɛgɛ yiri ali niɲaa we bɛ ni na shishan tɛgɛ.
40027009	Lee funŋᴐ ni Kilɛ tudunmᴐᴐ Zheremi bi yemu jo ge, a yee ɲᴐ di fa. Wu bi jo na: "P'a wari tuuŋᴐᴐ kɛlɛɛ taanri (30) wu lᴐ, wee wemu w'a pye wu pɛrɛmɛ pu ge. Kee ɲᴐ ke na Izirayɛli nagoo p'a bi bɛ.
40027010	A p'i wee wari wu lᴐ na taga cogo faanrivᴐᴐ wu wo tɛgɛ ki shᴐ. Kafᴐᴐ w'a bi nɛ pye nɛ wu yee jo pu mu."
40027011	Ayiwa, a p'i Yesu yereŋɛ Pilate ɲaha t`aan. A wee di wu yege na: "Yawutuu wo saan mu ɲɛ ya?" A Yesu di wu pye: "Uun, ba ma wa yi yu wɛ."
40027012	Lee kadugo na, ba saraya ɲaha shᴐᴐnrivɛɛ ɲuŋᴐfɛɛ ni Yawutuu ɲahagbaa fɛɛ p'a pa wu tᴐᴐgᴐ leni wɛ, wu ya wa shishiin bɛ ɲᴐ shᴐ wɛ.
40027013	Wee tuun wu ni a Pilate di wu pye: "Keree kiimu bɛɛri na p'a mu jaagi mɛ ge, mu wa ki nuri_i gɛ?"
40027014	Ga Yesu ya wu ɲᴐ shᴐ lee la shishiin na wɛ. A lee di gbafɛnɛɛri wu fo fo xuuni.
40027015	Ayiwa, gbafɛnɛɛri wu bi tee na kaa la pyi. Lee ɲɛ, yee bɛɛri ba Yawutuu pu wo Bulooro Ɲuwuuro Kalenɛ l'a nᴐ wɛ, w'a kasolemɛ nigin wa yaha, na saha ni sipyii puyɛ pyaa wo ɲidaan wu ni.
40027016	Lee bi kasolemɛ wa ta w`a wemu mɛgɛ ya foro ge. Wu mɛgɛ ki bye na Barabasi.
40027017	Sipyiire ti bi pa binnɛ a Pilate di pu pye: "Barabasi ni Yesu wemu p'a byi Shᴐvᴐᴐ wu ge, pee shuun wu ni yi funŋᴐ wa pu wekɛ yaha wɛ?"
40027018	Bani Pilate bi li cɛ na Yesu wo ɲɛpɛɛn na p'a bi wu le wee keŋɛ ni.
40027019	Na Pilate nidɛɛngɛ yaha kiiri wu takᴐngᴐ ki ni, a wu shᴐ w'i tuduro yaha p'a pa jo wu mu na: "Ma ganha bu da ma tᴐᴐgᴐ le we jaagi baa fᴐᴐ we wo keree ki ni wɛ, bani we keree k'a nɛ kanha shɛn xuuni ŋmunᴐgᴐ ni piige ki ni."
40027020	Ga, a saraya ɲaha shᴐᴐnrivɛɛ ɲuŋᴐfɛɛ ni Yawutuu ɲahagbaa fɛɛ p'i sipyiire ti sᴐn na pu Pilate ɲɛɛri na wu Barabasi yaha, w'i Yesu gbo.
40027021	A gbafɛnɛɛri wu guri pu pye sanha: "Yi funŋᴐ wa pu wekɛ yaha yi mu pii shuun we ni wɛ?" A p'i wu pye: "Barabasi."
40027022	A Pilate di pu pye: "Yesu wemu p'a byi Shᴐvᴐᴐ wu ge, di lekɛ pye wee na wɛ?" A pu bɛɛri di wu pye: "Wu kori tige na!"
40027023	A Pilate di pu yege na: "Kakuunᴐ lekɛ wu d'a pye wɛ?" Ga, a p'i xhuulo xuuni na toro taashiinɛ li t`aan na: "Wu kori tige na!"
40027024	A Pilate di ba li ta na wee wa da le j'a wɛ, bani la li bi faraa sipyiire ti kafugo na. A w'i lᴐhᴐ ko, na wu keye je sipyiire ti bɛɛri ɲii na, na jo: "Nɛ tᴐᴐgᴐ wa ni yi ni we jaagi baa fᴐᴐ we wo shishan pu wo na wɛ. Yeeyɛ pyaa wo keŋɛ woyo yi wa yere."
40027025	A sipyiire ti bɛɛri di jo: "Wu shishan pu to w`ee ni w`u nagoo ɲuŋᴐ ni!"
40027026	Wee tuun wu ni a Pilate di Barabasi yaha, na Yesu kan p'a kpᴐn ni susᴐlᴐᴐ ni, na wu le pu keŋɛ ni pu kori tige na.
40027027	Ayiwa, a gbafɛnɛɛri wu sᴐrᴐsii p'i gari ni Yesu ni gbafɛnɛɛri wu kaaŋa ki ni. A sᴐrᴐsii pu kuruŋᴐ ki bɛɛri di foro pinnɛ wu fɛni.
40027028	A p'i Yesu f`aya yi wolo wu na, na fadeboroŋᴐ niɲiga ka le wu na.
40027029	A p'i xhuyo shin na pye saanra ɲudᴐnᴐ, na lee tᴐ wu ɲuŋᴐ ni, na wahagaan le wu kanige keŋɛ ke ni. A p'i xhᴐ na ganha na nuguro sinni wu fɛɛ ni, na wu la wo, na yu: "Ɲaabye Yawutuu saan we!"
40027030	A p'i ganha na ɲᴐlᴐhᴐ tugoo na woni wu na, na wahagaan li lᴐ, na wu kpᴐᴐn ɲuŋᴐ ke ni.
40027031	Ba p'a wu la wolo xᴐ mu wɛ, a p'i fadeboroŋᴐ niɲiga ki wolo wu na, na wuyɛ pyaa wo f`aya yi le wu na, na gari ni wu ni di zhɛ gori.
40027032	Ayiwa, ba p'a foro kanha ki ni wɛ, na j'iri Sirinɛ kulo li shɛn wa na, wee mɛgɛ ki bye na Simᴐ. A p'i wee karamu w'a Yesu korikoritige ki lᴐ.
40027033	A p'i shɛ nᴐ xuu wa ni, wee mɛgɛ ɲɛ na "Goligota", lee kᴐri ɲɛ: "Ɲugᴐrᴐgᴐ xuu".
40027034	A p'i duvɛn suri durᴐgi losorogo ka ni na kan wu mu wu gba. Ba w'a yee ɲɛhɛ wɛ, wu ya sᴐᴐ na yi gba wɛ.
40027035	Ba p'a wu kori xᴐ wɛ, a sᴐrᴐsii p'i kagaanshaan pye, na wu f`aya yi taa taa pu yɛ na na saha ni lee ni.
40027036	Lee kadugo na, a p'i diin na ganha na wu kasɛri.
40027037	P'a Yesu jaagi lemu na ge, a p'i yee ka kᴐᴐrᴐ la na na kori wu ɲuɲᴐ na na: YESU WU ƝƐ WE, YAWUTUU WO SAAN WE.
40027038	A p'i nagaapelɛyɛ shuun wa kori tiye na ni Yesu ni. Nigin wa bye wu kanige cɛ, nigin wa di ɲɛ wu kamɛnɛ cɛ.
40027039	Kodoroloo pu bi pu ɲuyᴐ kori, na wu shɛhɛlɛ,
40027040	na yu: "Mu wemu w'a jo na mu na Kilɛ-pɛɛŋɛ pugbᴐhᴐ ki ja, na ki yereŋɛ sanha cabyaa taanri funŋᴐ ni ge, ma bi sii Kilɛ Ja we, mayɛ shᴐ sa! Tigi laha tige ki na!"
40027041	Saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ ni Yawutuu ɲahagbaa fɛɛ pu bɛ pu bi Yesu la wo, na yu:
40027042	"W'a sipyii piitiilee shᴐ, ga w'a da j'a wuyɛ shᴐ wɛ! Go Izirayɛli wo saan wu ɲɛ wii, na wu tigi laha nimɛ korikoritige ki na, w`u na d`a wu na!
40027043	'W'a Kilɛ pye wu tadaŋa. Wu kaa bi dan Kilɛ ni, Kilɛ wu wu tirige sa!' Ta wu ya jo na Kilɛ Ja wee ɲɛ wɛ?"
40027044	Nagaapelɛyɛ yemu p'a kori ni wu ni ge, mu yee bɛ bi wu fanri lee fanhagana li na.
40027045	Na caŋa ki yaha ɲiŋɛ niŋɛ ni, a nibiige di j'e fiige ki bɛɛri ni, fo na shɛ da lɛɛrɛɛ taanri.
40027046	Yakoŋᴐ wo tuunᴐ ɲii taanri wu shizhaa na, a Yesu di ba mujuugbᴐᴐ w'a na: "Eli, Eli, lama sabakatani?" Lee kᴐri ɲɛ: "Na Kilɛ, na Kilɛ, ɲaha na ma d'a na yaha wɛ?"
40027047	Piimu niyereye yi bye w`a ge, ba pii ya lee mujuu li logo pee ni wɛ, na jo: "Kilɛ tudunmᴐᴐ Eli w'a yiri."
40027048	Taapile ni a shɛn nigin wa di baa kari pu ni, na shɛ yoro fyɛnmi vinɛgiri ni, na tee migile kagaantᴐᴐngᴐ ka na, na shɛ gan Yesu mu wu sᴐn.
40027049	Ga, a pu samaa di jo: "Yere w`u wu wii Eli bu da wu na da ba wu shᴐ!"
40027050	A Yesu di mujuugbᴐᴐ la bɛ w'a sanha, na xhu.
40027051	Lee taapile li ni a Kilɛ-pɛɛŋɛ pugbᴐhᴐ ki ɲahaparaga f`aŋa nigbilege k'i daa shuun, na lᴐ fugba wu na fo ɲiŋɛ ke. A ɲiŋɛ k'i jɛlɛ, a faaboboyo ye di ja ja.
40027052	A faya yi ɲᴐ di mugi mugi, Kilɛ wo sipyii piimu p'a bi xu ge, a pee di ɲɛ.
40027053	A p'i foro faya yi ni. Ba Yesu ya pa ɲɛ wɛ, a p'i j'e fɛfɛɛrɛ kulo li ni, na puyɛ shɛ sipyiɲɛhɛmɛɛ na.
40027054	Sᴐrᴐsii ɲuŋᴐfᴐᴐ we ni sᴐrᴐsii piimu samaa pu bi Yesu kasɛɛgɛ pyi ge, ba pee ya ɲiŋɛ cɛlɛŋɛ ke ni kee keree ki bɛɛri ɲa wɛ, a p'i sii fya fo xuuni, na jo: "Can na Kilɛ Ja yɛ pyaa ki bye we n'a we!"
40027055	C`ee niɲɛhɛmɛɛ pii bɛ pu bi yere taliige ni na kii keree kii wii. Pee bi taha Yesu fɛni na y`iri Galile ni, na baari pyi wu mu.
40027056	Pii mɛyɛ yi wa ye pu ni: Magadala shɛɛn Mariyama, Yakuba ni Yusufu yɛ nu Mariyama, ni Zebede jalaa pu wo nu we.
40027057	Ba yakoŋᴐ k'a pa nᴐ wɛ, a Arimate shɛn naafuu fᴐᴐ wa di ba, wee mɛgɛ ki bye na Yusufu. Wee bɛ wu bye Yesu wo kalaapire la.
40027058	A wu gari, na shɛ Yesu nixhugo ki ɲɛɛri Pilate mu. A Pilate di jo na pu shɛ gbo wu kan wu mu.
40027059	A Yusufu di gbo wu lᴐ, na fatᴐvige nivoŋᴐ ka migile wu na. Kee bi y`aa ni lɛnfu ni.
40027060	Na shɛ wu le faŋa nivoŋᴐ ka ni. Wu bi pu pye p'a kee faŋa ke tugi na yaha wuyɛ kaa na faaya yi ni. A wu xhᴐ na kageegbᴐhᴐ ka gologolo taga faŋa ki ɲᴐ tᴐ, na gari.
40027061	Magadala shɛɛn Mariyama ni we wu Mariyama we, pee bi tiin na saha ni faŋa ki ni.
40027062	Ɲimuguro ti na, a saraya ɲaha shᴐᴐnrivɛɛ ɲuŋᴐfɛɛ ni Farizhɛɛn pii di shɛ gbafɛnɛɛrɛɛ Pilate mu. Kee caŋa k'a pye cadɛɛngɛ ki wo gbegemɛ pu caŋa ki ɲimuguro.
40027063	A p'i ba wu pye: "Ɲuŋᴐfᴐᴐ we, na we ɲugyɛɛgi sipya we yaha ɲ`ii na, w`ee fungᴐngᴐ wa li na na w'a bi jo na wee na ba ɲɛ na foro xu ni wu caxhugo caŋa taanri wogo na.
40027064	Lee wuu na w`ee funŋᴐ wa ma di sᴐrᴐsii taha faŋa ki na, pee di da ki ɲuŋᴐ sigee fo na shɛ cabyaa taanri wu torogo. Kᴐnhᴐ wu kalaapiire ti ganha bu da ba wu nixhugo ki yu pu da yi yu sipyii pu mu na w'a ɲɛ na foro xu ni wɛ. Lee bu bye tee kurogo wo ɲugyɛɛgɛrɛ ti na golo taashiinɛ li bɛ wuuro ti na."
40027065	A Pilate di pu pye: "Sᴐrᴐsii pu piiri! Lemu bɛɛri y'a giin di bye, kᴐnhᴐ y'i faŋa ki ɲuŋᴐ sige xuuni ge, yi lee pye."
40027066	A p'i gari faŋa ki na, na shɛ ɲᴐtᴐŋᴐ ki y`aa, na fɛ yaha ki na, na sᴐrᴐsii pu taha ki na a pee di ganha na ki ɲuŋᴐ sigee.
40028001	Ayiwa, ba cadɛɛngɛ k'a toro wɛ, Dimazhi wu ɲisᴐᴐgᴐ ki na, caŋa ki foroduun wu ni, a Magadala shɛɛn Mariyama ni we wu Mariyama w'i gari di zhɛ faŋa ki wii.
40028002	Taapile ni a ɲiŋɛ cɛlɛŋɛ nigbᴐhᴐ di bye. A Kafᴐᴐ wo mɛlɛkɛ wa di digi na y`iri fugba we ni, na ba kagereŋɛ ki gologolo laha faŋa ki ɲᴐ na, na diin ki ɲuŋᴐ ni.
40028003	Mɛlɛkɛ wu ɲaha ki bi ɲi ba Kilɛ-ɲinɛ ɲɛ wɛ, wu f`aya ye di fiinŋɛ wɛlɛwɛlɛ ba xᴐᴐrᴐ ɲɛ wɛ.
40028004	Sᴐrᴐsii piimu p'a faŋa ki ɲuŋᴐ sigee ge, a pee di fya fo na jɛlɛ, a p'i bye kanna p'a xu.
40028005	A mɛlɛkɛ wu c`ee pu pye: "Yi ganha bu da vya wɛ! Nɛ li cɛ jo Yesu wemu p'a kori tige na ge, wee yee wa zhaa.
40028006	Wu wa naha wɛ, w'a ɲɛ na foro xu ni ba w'a bi yi jo wɛ. P'a bi wu sinniŋɛ xuu wemu ni ge, yi pa wee xuu wu wii.
40028007	Ayiwa nimɛ yi fyaala shɛ yi jo wu kalaapiire ti mu na w'a ɲɛ na foro xu ni, na w'a gaaŋi yi ɲaha na Galile fiige ki ni, yi na zhɛ wu ɲa w`a. Ye y'a bye nɛ mu di jo yi mu."
40028008	A c`ee p'i fyaala laha faŋa ki na, pu bi fya, ga pu zᴐlᴐᴐ pu bɛ d'a ɲi fundanga na. A p'i ganha na fe na gaaŋi p'i shɛ yee ɲaha jo kalaapiire ti mu.
40028009	Taapile ni a Yesu di ba pu ɲuŋᴐ c'iri na pu pye: "Yi faabye!" A c`ee p'i fulo Yesu na, na wu co tᴐᴐyᴐ ye na, na pɛɛŋɛ taha wu na.
40028010	A Yesu di pu pye: "Yi ganha bu da vya wɛ! Yi shɛ yi jo na cebooloo pu mu na p'a se Galile ni, na w`a p'a da zhɛ na ɲa."
40028011	Ayiwa, na c`ee pu yaha koo na, sᴐrᴐsii piimu pu bi faŋa ki ɲuŋᴐ sigee ge, a pii di gari pee ni, na shɛ kii keree kii bɛɛri ɲaha jo saraya ɲaha shᴐᴐnrivɛɛ ɲuŋᴐfɛɛ pu mu.
40028012	A saraya ɲaha shᴐᴐnrivɛɛ ɲuŋᴐfɛɛ p'i shɛ puyɛ ɲa ni Yawutuu ɲahagbaa fɛɛ pu ni. A p'i jo bɛ yi na, na wari niɲɛhɛmɛ wa kan sᴐrᴐsii pu mu,
40028013	na pu pye: "Y'a yi yu na Yesu kalaapiire t'a yee niŋmunuyᴐ yaha, na ba gbo wu yu piige ki ni.
40028014	Gbafɛnɛɛri wu bu yee logo, w`ee na zhɛ yee ɲaha shᴐᴐnri ni wu ni na w`u wo se pye, kᴐnhᴐ yaaga ganha bu yi ta wɛ."
40028015	A sᴐrᴐsii p'i wee wari wu lᴐ, na shɛ li pye ba y'a jo pu mu wɛ. A pee jomᴐ pe di jaaga Yawutuu pu tɛ ni. Fo niɲaa we bɛ ni pee jomᴐ pe ya yu.
40028016	Ayiwa, a kalaapiire kɛ ni nigin w'i gari Galile ni. Faaboboŋᴐ kemu kaa Yesu bi jo pu mu ge, a p'i gari w`a.
40028017	Ba p'a Yesu ɲa wɛ, a p'i wu pɛlɛ. Ga, a nakaara di bye pii zᴐlᴐᴐ ni pu ni.
40028018	A Yesu di fulo pu na, na pu pye: "Fanha ki bɛɛri k'a kan nɛ mu fugba we, ni ɲiŋɛ ke na.
40028019	Lee wuu na yi nᴐ shi wu bɛɛri na, y'i pu pye na kalaapiire! Yi pu batize To Kilɛ ni Ja ni Fɛfɛɛrɛ Munaa mɛgɛ na!
40028020	Ɲᴐmɛhɛɛ kiimu nɛ jo yi mu ge, yi pu kalaa na pu taha kee fɛni! Li wii, n'a da bye ni yi ni ɲiga bɛɛri fo na shɛ koŋᴐ xᴐ."
41001001	Kilɛ Jozaama pe pu wa wu Ja Yesu Kirisa kaa yu ge, pu ɲᴐkᴐᴐnrᴐ ti wa te.
41001002	Kilɛ tudunmᴐᴐ Ezayi ya li ka Yesu shizhaa na na: "Li wii, n'a na tudunmᴐ we tun ma ɲahagbaa na wu ma koo li y`aa yaha."
41001003	"Wu mujuu l'a f`oro siwaga ki ni na: 'Yi Kafᴐᴐ wu koo li y`aa! Yi wu korogoo ki tii!' "
41001004	Mu Yohana bye siwaga ki ni, na Kilɛ jomᴐ pu yɛrɛ pyi sipyii pu mu na pu daajeŋɛ jo pu jurumu wu na p'i batize, kᴐnhᴐ pu jurumu w'i yafa pu mu.
41001005	Zhude fiige ki bɛɛri ni Zheruzalɛmu shɛɛn bɛɛri pu bi se Yohana y'iri, na yeree pu jurumu wu na, na puyɛ kaan Yohana wu mu wu na batizeni Zhurudɛn Gba lᴐhᴐ ki ni.
41001006	Yohana yɛ pyaa, ɲᴐhᴐyᴐ shiire f`aya yi bye wu na, sɛɛgɛ di ɲɛ wu yapᴐgᴐ. Kabeeye ni wegeye funŋᴐ sɛrɛ, yee yi bye wu ɲᴐlige.
41001007	W'a bi Kilɛ Kafila wu yu na: "We w'a ma nɛ kadugo ge, wee fanha k'a ɲɛhɛ nɛ wogo na. Na leele, na wu tanhaya mɛɛrɛ bɛ sanha, nɛ yaa ni lee ni wɛ:
41001008	Nɛ yee batize lᴐhᴐ ni, ga wee na ba yi batize Fɛfɛɛrɛ Munaa ni."
41001009	Wee tuun wu ni a Yesu di ba na y`iri Galile Nazarɛti ni. A Yohana di wu batize Zhurudɛn Gba lᴐhᴐ ki ni.
41001010	Yesu na foro lᴐhᴐ ki ni, taapile ni a wu fugba wu ɲᴐ ɲa k'a mugi, a Fɛfɛɛrɛ Munaa di digi wu na, ba gbegbe shazhira ɲɛ wɛ.
41001011	A mujuu la di foro fugba wu ni na: "Mu ɲɛ nɛ ɲidaan Ja, mu kaa ya dan nɛ ni tɛhɛnɛ baa."
41001012	Ba yee ya jo wɛ, a Fɛfɛɛrɛ Munaa l'i gari ni Yesu ni siwaga ki ni.
41001013	A wu cabyaa kɛlɛɛ shishɛɛrɛ (40) pye siwaga ki ni, Shitaanni na wu taanna na wii. Wu bye yacoyo niŋɛ ni, mɛlɛkɛɛ di wu keree yari.
41001014	Yohana na le xᴐ kaso wu ni, Yesu ya kari Galile fiige ki ni, na shɛ Kilɛ wo Jozaama pe yu w`a,
41001015	na yu: "Tuun w'a nᴐ, Kilɛ saanra t'a tɛɛŋɛ. Yi yere yi jurumu wu na, y'i d`a Kilɛ Jozaama pu na!"
41001016	Caŋa ka na Yesu yaha wu na doroo Galile Gba wu ɲᴐ ki na, a wu fyashaa shuun ɲa: Simᴐ ni wu ceborona Andire. J`ᴐ pu bi waa gba lᴐhᴐ ki ni.
41001017	A Yesu di pu pye: "Yi taha na fɛni, di yi pye sipyii shavɛɛ."
41001018	Taapile ni a p'i jᴐlᴐᴐ pu yaha w`a, na daha wu fɛni.
41001019	A wu shɛ ɲaha na jɛri, na Zebede wo jalaa shuun ɲa: Yakuba ni Yohana. Pu wo jᴐlᴐᴐ pee di bi jooli pu kᴐrᴐgᴐ funŋᴐ ni.
41001020	Taapile ni a Yesu di pu yiri, a p'i pu to Zebede ni kapyebyii pu yaha kᴐrᴐgᴐ ki ni, na daha wu fɛni.
41001021	Lee kadugo na a Yesu ni wu kalaapiire t'i gari Kapɛrinᴐmᴐ kulo li ni. A Yesu di fɛnhɛ j'e Kilɛ-pɛɛŋɛ puga ki ni cadɛɛngɛ ki na, na sipyii pu kalaa.
41001022	A Yesu wo kalaa wu kangana l'i pu ɲaha wᴐ xuuni, bani wu wo we, ni saliya karamᴐgᴐlᴐᴐ pu wo wu bye ninumᴐ wɛ. Wu wo kalaa wu bi byi ni sefɛɛrɛ ni.
41001023	Lee ya bi n'a wa ta Kilɛ-pɛɛŋɛ puga ki ni, jina na ɲɛ wu ni. A wee di xhuulo na jo:
41001024	"Ɲaha mu di zhaa w`ee fɛni wɛ, Yesu Nazarɛti shɛn? M'a pa ba w`u kyɛɛgi gɛ? Nɛ mu shi cɛ, Kilɛ Fɛfɛɛrɛ wo mu ɲɛ."
41001025	A Yesu di din jina wu na, na wu pye: "Cari mayɛ na, m'a foro we n'a we ni!"
41001026	A jina wu n'a wu ɲahara saama na, na sipile w'a, na foro wu ni.
41001027	A l'i bye kakanhana sipyii pu bɛɛri mu; fo pu na puyɛ yegee na: "Le bɛ do? We ɲɛ kalaafomᴐ dɛ! Fanha ni we n'a we ya yu ni jinaa ni, p'i wu ɲᴐmɛɛ coni."
41001028	A Yesu mɛgɛ di wakaraa Galile fiige ki bɛɛri c'iri.
41001029	Ba Yesu ya foro yɛ Kilɛ-pɛɛŋɛ puga ki ni wɛ, a wu ni Yakuba ni Yohana di shɛ Simᴐ ni Andire yɛ kaban.
41001030	Lee di Simᴐ yafezhᴐ wu ta w'a sinnɛ ceefuuro keŋɛ ni. Ba Yesu ya nᴐ w`a yɛ wɛ, a p'i wee kaa jo wu mu.
41001031	A wu fulo wu na, na wu co wu keŋɛ na na yirige. A ceefuuro t'i wu yaha. A wu y`iri, na pu keree y`aa.
41001032	Ba caŋa k'a to wɛ, a sipyii p'i w'a na ma wu mu ni yama fɛɛ tuuyo bɛɛri ni, ni jinaa wa piimu ni ge.
41001033	A kulo li shɛɛn bɛɛri di ba binnɛ kuɲᴐᴐ li ɲᴐ na.
41001034	Piimu p'a bi kanha yama tuuyo niɲɛhɛyɛ keŋɛ ni ge, a Yesu di pee cuuŋᴐ, na jinaa kᴐri na yeege sipyiɲɛhɛmɛɛ ni. Wu ya ta sᴐᴐ jinaa pu mu pu jo wɛ, bani pee ya wu shi cɛ.
41001035	Kee caŋa ki ɲimuguro ɲisᴐᴐgbᴐhᴐ ki na, na kpɛɛngɛ ki ta ki sanha wo wɛ, a Yesu di y`iri, na gari sipoŋᴐ ki xuu wa ni, na shɛ Kilɛ ɲɛɛri w`a.
41001036	A Simᴐ ni wu kaafɛɛ di ganha na wu shaa.
41001037	Ba p'a shɛ wu ɲa wɛ, na wu pye: "Sipyii pu bɛɛri p'a mu shaa."
41001038	A wu pu ɲᴐ shᴐ na: "W`u shɛ xuu watii ni, w`u t`aan kulogoo kii ni, kᴐnhᴐ di shɛ Kilɛ Kafila wu jo kee bɛ ni. Bani lee wuu na nɛ pa."
41001039	Lee na wu bi Kilɛ Kafila wu yɛrɛ pyi Kilɛ-pɛɛŋɛ piyɛyɛ yi ni Galile fiige ki bɛɛri ni, na jinaa bɛ kᴐri, na yeege sipyii ni.
41001040	Caŋa ka, togo fᴐᴐ wa ya shɛ nuguro sin wu fɛɛ ni, na wu ɲɛɛri, na jo: "Mu bu sᴐᴐ, go mu na j'a nɛ cuuŋᴐ."
41001041	A wu ɲiɲaara di j'e Yesu ni. A wu keŋɛ yeege, na gbᴐn wu na, na jo: "Nɛ sᴐᴐ mu wu cuuŋᴐ!"
41001042	Taapile ni a togo k'i wu yaha, a wu juuŋᴐ.
41001043	Lee kadugo na a Yesu di wu yaha kari, na yi jo waha xuuni wu mu na:
41001044	"Kasɛɛgɛ yaha mayɛ na, ma ganha yaaga jo sipya nigin bɛ mu wɛ. Ga shɛ mayɛ shɛ saraya ɲaha shᴐᴐnrivᴐᴐ wu na. Musa ya saraga kemu kaa jo ge, m'a kee wolo ma sicuumᴐ pu da wuu na. Kee na ba li shɛ na m'a cuuŋᴐ."
41001045	Ga, a we n'a we di foro na kaan ɲiini na doroo. A lee di Yesu pye wu ya j'a wuyɛ shɛ sipyii na, kulo la shishiin ni wɛ, w'a yere sige ki ni, sipyii p'i se wu mu, na y`iri kabaya yi bɛɛri na.
41002001	Ba piiye ya ya toro wɛ, a Yesu di guri shɛ Kapɛrinᴐmᴐ ni. A sipyiire t'i yi logo na puga wu wa.
41002002	A sipyiɲɛhɛmɛɛ di ba binnɛ, fo tayerege bɛ ya daa ali kuɲᴐᴐ li bɛ ɲᴐ na wɛ. A Yesu di Kilɛ Kafila jo pu mu.
41002003	Wee tuun wu ni a sipyii pii di ba ni n'a kabanuxuyo shuun fᴐᴐ wa ni. Wee na ɲɛ namaa shishɛɛrɛ keye ni.
41002004	Sipyii pu ɲɛhɛŋɛ keŋɛ ni pu ya j'a gbara Yesu na wɛ. Puga kemu ni wu ɲɛ ge, a p'i kee wo kataŋa ki lahala wu ɲuɲᴐ na, na n'a wu ni wu yasinnɛgɛ ki tirige kee wege ki ni.
41002005	Ba Yesu ya pee wo n'a daa wu ɲa wɛ, na n'a kabanuxuyo shuun fᴐᴐ wu pye: "Na ja, ma jurumu w'a yafa ma mu."
41002006	Lee bi saliya karamᴐgᴐlᴐᴐ pii ta w`a tiinnɛ na, a pee di ganha na yu puyɛ funyᴐ ni na:
41002007	"Ɲaha na we n'a we di yu le jogana le na wɛ? Kilɛ mɛgɛ we ya gyɛɛgi. Jᴐgᴐ wu d'a j'a jurumu yafa sipya mu ni Kilɛ yɛ bɛ wɛ?"
41002008	Taapile ni a Yesu di pu fungᴐnyᴐ cɛ, na jo: "Ɲaha na ke fungᴐngᴐ ke tuugo d'a tigi yee funyᴐ ni wɛ?
41002009	Na n'a kabanuxuyo shuun fᴐᴐ wu pye: 'Ma jurumu w'a yafa ma mu.' kelee na wu pye: 'Y`iri m'a ma yasinnɛgɛ ki lᴐ, ma da ɲaari.' Lekɛ l'a faha wɛ?
41002010	Ga, kᴐnhᴐ y'i li cɛ na Sipya Ja wu yaha ɲiŋɛ ki na, se wa wu ni w'a sipyii pu wo jurumu wu yafani pu mu." A wu n'a kabanuxuyo shuun fᴐᴐ wu pye:
41002011	"Nɛ w'a jo mu, Y`iri, m'a ma yasinnɛgɛ ki lᴐ m'a se puga!"
41002012	Taapile ni a wu y`iri, na wu yasinnɛgɛ ki lᴐ, na foro kari pu bɛɛri ɲii na. A l'i bye kakanhana pu mu xuuni fo pu na baraga tɛri Kilɛ na, na yu: "W`ee sanha le ɲᴐhᴐ ɲa wɛ."
41002013	Lee kadugo na a Yesu di foro na kari sanha Galile Gba wu ɲᴐ ki na. A sipyiɲɛhɛmɛɛ di gari wu y'iri w`a. A wu ganha na pu kalaa.
41002014	Na wu nidorogo yaha, a wu Alife ja Levi nidɛɛngɛ ɲa fanhafɛɛ pu wari wu tashᴐgᴐ ki ni. A wu wu pye: "Taha na fɛni." A Levi di y`iri, na daha wu fɛni.
41002015	Lee kadugo na a Levi di ba Yesu yiri caŋa ka, na yalige niɲɛhɛŋɛ y`aa wu mu, a wu gari w`a. Na wu yaha wu na li Levi kaban, a fanhafɛɛ wari shᴐvɛɛ, ni jurumupyii niɲɛhɛmɛɛ piitiilee bɛ di ba diin na li ni Yesu, ni wu kalaapiire ti ni. Bani sipyiɲɛhɛmɛɛ pu bi taha wu fɛni.
41002016	Farizhɛɛn ni saliya karamᴐgᴐlᴐᴐ p'a Yesu ɲa wu na li ni jurumupyii, ni fanhafɛɛ wari shᴐvɛɛ pu ni ge, a p'i ganha na wu kalaapiire ti pyi: "Ɲaha na we di li ni fanhafɛɛ wari shᴐvɛɛ ni jurumupyii piitiilee bɛ ni wɛ?"
41002017	Tuun wemu ni Yesu ya yee logo ge, a wu pu pye: "Sicuumᴐ fɛɛ mago ɲɛ wɛrɛ fᴐᴐ na wɛ, fo yama fɛɛ. Sipyii piimu p'a tii ge, nɛ ta pa di ba pee yiri wɛ, fo jurumupyii."
41002018	Tuun wa ni Yohana Batizelipye wo kalaapiire te, ni Farizhɛɛn wo kalaapiire ti bi suun leni na bɛ ni Yawutuu pu wo kalɛgɛɛ ki ni. Na pu yaha lee na a sipyii pii di ba Yesu yege caŋa ka na: "Yohana Batizelipye wo kalaapiire ti fara Farizhɛɛn pu na, pee ya suun leni, mu wo kalaapiire t'i ya suun leni wɛ. Ɲaha na wɛ?"
41002019	A Yesu di pu ɲᴐ shᴐ na: "Nɛ ɲɛ ba cenabun poo ɲɛ wɛ. Cekaanra tuun ni, cenabun poo kaafɛɛ na j'a suun le, na cenabun poo wu yaha ni pu ni shiizhan gɛ? Bada! Na pu ni cenabun poo wu yaha shiizhan, pu da j'a suun le wɛ.
41002020	Caya ya wa ma, cenabun poo wu na ba shᴐ pu na. Yee caya yi ba nᴐ, pu bɛ na da suun leni.
41002021	"Wa shishiin da ga favonᴐ tara falɛgɛ na wɛ. Lee bu bye, favonᴐ li na nilɛgɛ ki kile zhɛɛngi, kee tashɛngɛŋɛ ki na bɛlɛ xuuni.
41002022	Wa shishiin da ga duvɛnfomᴐ le foroyo nilɛyɛ ni wɛ. Lee bu bye, duvɛn wu na foroyo yi shɛɛngi, duvɛn we ni foroyo yi bɛɛri na gyɛɛgi. Ga duvɛnfomᴐ w'a leni foroyo nivoyo ni."
41002023	Yesu ya pa doroo shinma kɛrɛyɛ ya tɛ ni cadɛɛngɛ ka na. A wu kalaapiire ti nidorowuu di koo li ɲᴐ shinma sɛyɛ ya kᴐn.
41002024	A Farizhɛɛn p'i Yesu pye: "Li wii, kaa lemu ya yaa li pye cadɛɛngɛ ni wɛ, ɲaha na mu wo kalaapiire t'i lee pyi wɛ?".
41002025	A Yesu di pu pye: "Tuun wemu ni xuugo ya pa saannaa Dawuda ni wu tahama-nᴐhᴐmᴐᴐ pu ta, na pu ta yalige ɲɛ pu mu_i ge, w'a lemu pye ge, yee sanha lee kalaa ɲa bada_ɛ gɛ?
41002026	Jegana lemu na w'a j'e Kilɛ-pɛɛŋɛ puga ki ni, saraya ɲaha shᴐᴐnrivɛɛ ɲuŋᴐfᴐᴐ Abiyatari wo tuun wu ni ge, buuri we p'a wo na gaan Kilɛ mu ge, na yee buuri ɲuyᴐ ya lᴐ na li, na ya kan wu tahama-nᴐhᴐmᴐᴐ pu bɛ mu. Na ta watii bi wee buuri we li wɛ, ni saraya ɲaha shᴐᴐnrivɛɛ yɛ bɛ wɛ. Ta yee sanha lee kalaa wɛ?"
41002027	Lee kadugo na a Yesu di pu pye: "Sipya wuu na cadɛɛngɛ k'a pye; sipya ya ta pye cadɛɛngɛ ki wuu na wɛ.
41002028	Lee wuu na Sipya Ja wu ɲɛ cadɛɛngɛ ki bɛ Kafᴐᴐ."
41003001	Caŋa ka, Yesu ya j'e sanha Kilɛ-pɛɛŋɛ puga ka ni. N'a wa bɛ di ɲɛ w`a wu keŋɛ ke na waha.
41003002	A p'i ganha na Yesu kasɛri, na wu wii, wu bu da wu na da we n'a we cuuŋᴐ cadɛɛngɛ ni, kᴐnhᴐ p'i kaɲuŋᴐ ta di wu tᴐᴐgᴐ le.
41003003	A Yesu di n'a kewaga fᴐᴐ wu pye: "Y`iri yere sipyii pu niŋɛ ni!"
41003004	Lee kadugo na a wu pu pye: "L'a saha na kasaana pye cadɛɛngɛ ni laa, na kakuunᴐ pye? Na sipya shᴐ laa, na wu gbo? Lekɛ l'a saha wɛ?" A p'i fɛhɛ.
41003005	A Yesu loyire wo di ganha na pu wii. A pu niwewaa l'i wu yatɛnyɛ gbo. A wu n'a wu pye: "Ma keŋɛ ki sanha." A wu ki sanha; a wu keŋɛ k'i juuŋᴐ.
41003006	Taapile ni a Farizhɛɛn ni Hɛrᴐdi wo sipyii p'i foro na shɛ puyɛ ɲa, kᴐnhᴐ p'i gbogana sha Yesu na.
41003007	Lee kadugo na a Yesu ni wu kalaapiire t'i y`iri na kari Galile Gba wu ɲᴐ ki na. A sipyiɲɛhɛmɛɛ di daha wu fɛni: pii ya y`iri Galile fiige ki ni, ni Zhude fiige ke,
41003008	ni Zheruzalɛmu kulo le, ni Idumᴐ fiige ke, ni Zhurudɛn Gba kadugo y'iri sipyii p'a, ni Tiiri ni Sidᴐn kulogoo ni pu kabanuyo kulogoo. A sipyiɲɛhɛmɛɛ di Yesu kapyegee kaa logo, na shɛ wu y'iri.
41003009	A Yesu di wu kalaapiire ti pye na pu kᴐrᴐgᴐ ka yaha wu mu, kᴐnhᴐ sipyiire ti ganha wu cᴐnri wɛ.
41003010	W'a bi sipyiɲɛhɛmɛɛ cuuŋᴐ. Lee na yama fɛɛ pu bɛɛri ya gburogi, kᴐnhᴐ p'i gbᴐn wu na.
41003011	Ba jinaa p'a wu ɲaa wɛ, na ganha na dun wu ɲahagbaa na, na xhuulo na yu: "Kilɛ Ja mu ɲɛ."
41003012	A wu sii yi jo na waha pu mu xuuni, na wee ɲɛ sipya wemu ge, na pu ganha bu yee jo wa shishiin bɛ mu wɛ.
41003013	Lee kadugo na a Yesu di dugi faaboboŋᴐ ka na, na wu ɲidaan sipyii yiri. A p'i shɛ wu y'iri.
41003014	A wu kɛ ni shuun ɲaha bulo na yaha wuyɛ mu, na pee pye wu Tudunmᴐᴐ, na pee tun na pu shɛ Kilɛ Kafila wu jo,
41003015	na fanha kan pu mu, p'a jinaa kᴐri p'a yeege sipyii ni.
41003016	Kɛ ni shuun wu ɲaha w'a bulo ge, pee mɛyɛ yi wa ye: Simᴐ (A Yesu di wee mɛgɛ ɲɛri "Pyɛɛri"),
41003017	ni Zebede jalaa shuun: Yakuba ni Yohana (A Yesu di pee mɛyɛ ɲɛri "Bonɛrijɛɛzi" lee kᴐri ɲɛ "Pu ɲɛ ba Kilɛ-sɛlɛŋɛɛ ɲɛ wɛ"),
41003018	ni Andire, ni Filipe, ni Batelemi, ni Macoo, ni Tomasi, ni Alife ja Yakuba, ni Tade, ni Simᴐ wemu wu bi bye Zelᴐtilee kuruŋᴐ ki ni ge,
41003019	ni Zhuda Isikariyᴐti, wee w'a pa Yesu le keŋɛ ni.
41003020	Lee kadugo na a Yesu di ba puga. A sipyii p'i guri puyɛ pinnɛ, fo wu ni wu kalaapiire ti ya j'a talige ta wɛ.
41003021	Ba wu puga shɛɛn pii ya yee logo wɛ, na jo na: "Wu ɲuŋmuu ɲɛ wɛ." Na gari wu fɛni di zhɛ jo.
41003022	Saliya karamᴐgᴐlᴐᴐ piimu p'a y`iri Zheruzalɛmu ni ge, a pee di jo: "Belizebuli wu ɲɛ wu ni. Jinaa ɲuŋᴐfᴐᴐ fanha ni, w'a jinaa pu kᴐri."
41003023	Ba p'a yee jo wɛ, a Yesu di pu yiri, na le talenɛ le jo pu mu na: "Dii Shitaanni wa di da j'a Shitaanni wa kᴐri wɛ?
41003024	Saanra bɛɛri t'a y`iri tiyɛ kaa na ge, tee na gyɛɛgi.
41003025	Puga bɛɛri sipyii p'a y`iri puyɛ kaa na ge, pee na gyɛɛgi.
41003026	Ga Shitaanni bu y`iri wuyɛ kaa na, wu saanra t'a taa, tee na gyɛɛgi. Wu saanra ti na xhᴐ.
41003027	Wa na j'a j'e fanhaɲɛhɛŋɛ fᴐᴐ puga, di wu yaŋmuyᴐ kuu, na ta ma ya fɛnhɛ wu pᴐ_ɛ ya? Ga ma bu wu pᴐ, ma na j'a puga ki yaŋmuyᴐ yi kuu.
41003028	Can na, n'a da yi jo yi mu, sipyii pu wo jurumu we, ni pu Kilɛ mɛkyɛɛgɛrɛ ti bɛɛri na j'a yafa pu mu.
41003029	Ga wa bu Fɛfɛɛrɛ Munaa li mɛgɛ kyɛɛgi, lee da yafa weefᴐᴐ mu wɛ. Weefᴐᴐ na gori yaha ni wee jurumu tɛhɛnɛ baa wo wu ni."
41003030	Yesu ya yee jo, bani p'a jo na: "Jina wu wa wu ni."
41003031	Na Yesu yaha kee puga ki ni, a wu nu ni wu ceboronamaa p'i ba, na ba yere kadaan li na, na wa tun wu Yesu yiri.
41003032	Sipyiɲɛhɛmɛɛ pu bi tiin na Yesu maha. A p'i wu pye: "Ma nu we ni ma ceboronamaa pu wa kpɛɛngɛ ke na. P'a ma shaa."
41003033	A Yesu di pu pye: "Jᴐgᴐ yɛ pu ɲɛ nɛ nu ni nɛ ceboronamaa pu wɛ?"
41003034	Lee kadugo na a wu wu t`aan sipyitiinyɛ yi wii na jo: "Nɛ nu ni nɛ ceboronamaa pu piiri naha.
41003035	Sipyaa sipya w'a Kilɛ ɲidaan pyi ge, wee wu ɲɛ nɛ ceborona, ni nɛ ceboroshᴐ, ni nɛ nu."
41004001	A Yesu di ba guri shɛ sanha Galile Gba wu ɲᴐ ki na, a sipyii p'i ganha na se na binnɛɛ, a wu pu ɲᴐ kᴐn na galaa. A sipyiɲɛhɛmɛɛ di ba binnɛ, na wu maha fo w'a j'e tiin kᴐrᴐgᴐ ka ni. Kee kᴐrᴐgᴐ k'a bye lᴐhᴐ ki ni; sipyiire ti bɛɛri di ɲɛ kpɛɛngɛ ki na gba wu ɲᴐ ki na.
41004002	W'a bi pu kalaa kaɲɛhɛŋɛɛ ni, ni taleŋɛɛ ni. A wu yi jo pu mu wu kalaa wu ni na:
41004003	"Yi ye logo, caŋa ka n'a wa ya foro na kari wu tɛgɛ ni di zhɛ wu alikama shi w'a fenɛ shi wagana na.
41004004	Na wu yaha wu na wee nuguzhi wu waa, a wu nuguro ta di do koo ni tɛgɛ ki ɲᴐ na. A shazhɛɛrɛ di ba tee jᴐ.
41004005	A ta di do faaga ɲuŋᴐ ni pogoo kii ni. A tee di wɛri fin, bani poɲɛhɛrɛ bye w`a wɛ.
41004006	Ba caya y'a pa yeree wɛ, a t'i fanhaŋa, na waha, bani nire tatii bye ti na wɛ.
41004007	A nuguro ta di do xhuyo niŋɛ ni. A xhuyo y'i ganha na lɛgi, na ba ti co, na ti li, a t'i bye ti ya nagoo pye wɛ.
41004008	A nuguro ta di do ɲijeŋɛ na. A tee di fin, na lɛ, na pya le. Pile la ma pyaa kɛlɛɛ taanri (30) pye; la ma kɛlɛɛ gbaara (60) pye, la ma xhuu nigin (100) pye."
41004009	A Yesu di pu pye: "Wemu na logo ge, wu logo dɛ!"
41004010	Tuun wemu ni Yesu ya pa laha sipyiɲɛhɛmɛɛ pu t`aan ge, pii p'a tee pye ni wu ni na fara wu kalaapiire kɛ ni shuun wu na ge, a pee di wu yege taleŋɛɛ ki kᴐri na.
41004011	A wu pu pye: "Yee ya Kilɛ saanra niŋmᴐhᴐrᴐ ti cɛmɛ pu bɛɛri ta. Ga sipyii pu samaa kunni, ti keree ki bɛɛri w'a yu pu mu taleŋɛɛ ni,
41004012	kᴐnhᴐ: 'P'i j'a wii xuuni, ga p'i ganha bu yaaga ɲa wɛ. P'i j'a niwegee shan xuuni, ga p'i ganha bu yi ɲaha cɛ wɛ. Lee kaa bɛ wɛ, pu na guri ba Kilɛ mu, w'a pu jurumu wu yafa pu mu."'
41004013	Lee kadugo na a Yesu di pu pye: "Yee ya le talenɛ le cɛ_ɛ ya? Yee na ba taleŋɛɛ ki saŋaa bɛɛri cɛ dii wɛ?
41004014	Nuguzhi wavᴐᴐ we, Kilɛ jomᴐ w'a nuri.
41004015	Sipyii pii di ɲɛ ba koo ɲᴐ ɲɛ wɛ, jomᴐ pa na nugi wee xuu we ni. Pee na pu logo, Shitaanni na ba taapile ni, na ba pee jomᴐ pe ninugumᴐ wolo pu funyᴐ ni.
41004016	Wee cogo wu na faaga wo nuguro ti ɲɛ piimu ge, pee na jomᴐ pu logo, na d`a pu na tᴐvuyo na ni fundanga ni.
41004017	Ga nire di ɲɛ pu na wɛ, pu da mᴐ wɛ. Lee wuu na cᴐnrᴐmᴐ bu nᴐ pu na, leeshin sipyii ba pu kana pee jomᴐ pe wuu na, taapile ni pu ɲuyᴐ na gyɛɛgi.
41004018	Piimu pu ɲɛ ba xhuyo niŋɛ wuu pu ɲɛ_ɛ ge, pee na jomᴐ pu logo,
41004019	ga ke koŋᴐ ke wo funzhakeree, ni naafuu la piinŋɛ, ni keree kii bɛ wo la na pu cᴐnri pu funyᴐ ni, fo pu da nagoo pye wɛ.
41004020	Ɲijeŋɛ wuu pu ɲɛ piimu ge, pee na pu logo, na pu co, na nagoo pye. Pile la ma bye kɛlɛɛ taanri (30), la ɲɛ kɛlɛɛ gbaara (60), la ɲɛ xhuu nigin (100)."
41004021	Lee kadugo na a Yesu di pu pye: "Wa bu sokinna le, m'a cɛrɛ shigile wu ɲuŋᴐ ni laa, m'a wu le karaga nᴐhᴐ ni? Ta yaaga ɲuŋᴐ ni bɛ ma ma wu taha wɛ?
41004022	Yaaga bɛɛri k'a ŋmᴐhᴐ ge, ki na ba foro kpɛɛngɛ na, kaa kaa l'a ŋmᴐhᴐ ge, sipyii bɛɛri na ba lee cɛ.
41004023	Wemu na logo ge, wu logo dɛ."
41004024	A Yesu di guri li shɛ pu na na: "Ye y'a nuri ge, y'a yiyɛ kasɛri yee na. Yaaga kemu ni yee wa sipyii pu wo daanna wu pyi ge, kee yaaga ke ninuŋᴐ ni yeeyɛ pyaa bɛ wo daanna wa da ba bye, na la fara yee mu.
41004025	La ɲɛ wemu mu ge, la na gan wee mu. Ga la ɲɛ wemu mu wɛ, ali nifɛnhɛnɛ lemu bɛ li ɲɛ wu mu ge, li bɛ na zhᴐ wu na."
41004026	A Yesu di pu pye sanha: "Kilɛ wo saanra te ya foro kaa lemu fɛni ge, li le. N'a wa w'a yemɛ nugi wu kɛrɛyɛ ni.
41004027	W'a ŋmunᴐᴐ piige la, w'a yeree na caŋa xuu la, yemɛ pu na viin puyɛ mu, na lɛ, na ta wu ya yaaga cɛ pu keree ni wɛ.
41004028	Pile li ma fin na foro ɲiŋɛ ki ni, na ba shiceŋɛ yeege, kee na ba sege pye. Sege ki na ba pya le xuuni.
41004029	Ki ba lɛ, n'a wu ma foro, na ki kᴐn ni wu ŋmᴐᴐ ni, bani yalᴐᴐrᴐ ti lᴐduun w'a nᴐ."
41004030	A Yesu di pu pye sanha: "W`ee na j'a Kilɛ saanra ti taanna ni ɲaha ni wɛ? W`u na talenɛ lekɛ taga ti kaa jo wɛ?
41004031	T'a foro mutaridi pile fɛni. Ma ba da li nugi ɲiŋɛ na, l'a c`ɛrɛ foro ɲiŋɛ ke yashi we sama bɛɛri t`aan.
41004032	Ga li bu nugi xᴐ, l'a fin, na bɛlɛ na toro naxhoo wu tiye yi saya bɛɛri t`aan. L'a gegbᴐyᴐ yeege, fo shazhɛɛrɛ na j'a shiire tagi yemu ɲimɛ ni ge."
41004033	Yesu bi sipyii pu kalaa, ni kii taleŋɛɛ kii tuuyo niɲɛhɛyɛ ni, pu na j'a kiimu logo, p'i ki ɲaha cɛ ge.
41004034	Wu bi yu ni pu ni talenɛ baa wɛ, ga wu ni wu kalaapiire ti bu bye puyɛ na, w'a kee taleŋɛɛ ki bɛɛri kᴐri jo pu mu.
41004035	Kee canuŋᴐ ki yakoŋᴐ, a Yesu di wu kalaapiire ti pye: "W`u shɛ gba wu kadugo."
41004036	A p'i sipyiire ti yaha kari. Yesu bye kᴐrᴐgᴐ kemu ni ge, a wu kalaapiire t'i gari kee ni ni wu ni. A kᴐrᴐyᴐ ya bɛ di binnɛ kari ni wu ni.
41004037	A kafɛɛgbᴐhᴐ ka di y`iri, a lokuruyo y'i ganha na dun kᴐrᴐgᴐ ki funŋᴐ ni, fo na zhaa di ki ɲi lᴐhᴐ na.
41004038	Yesu bi bye na ŋmunᴐᴐ, kᴐrᴐgᴐ ki kadugo y'iri, na wu ɲuŋᴐ taha ɲudahaŋa ka na. A wu kalaapiire t'i wu ɲɛ, na wu pye: "W`u Karamᴐgᴐ, w`u na da gori lᴐhᴐ ni, mu wa lee wii kaa_i gɛ?"
41004039	A Yesu di ɲɛ, na sɛlɛ kafɛɛgɛ ke ni lokuruyo yi na, na jo: "Yi yere!" Taapile ni a kafɛɛgɛ ke ni lokuruyo yi bɛ di yere. A tunmᴐ pu bɛɛri di yere.
41004040	Lee kadugo na a Yesu di wu kalaapiire ti pye: "Ɲaha na yee di fyagi mɛ wɛ? Ɲaha na n'a daa di sanha sii pye yee mu_i wɛ?"
41004041	Ga, a p'i fya xuuni na ganha na puyɛ pyi: "We n'a we d'a sii jᴐgᴐ wɛ? Kafɛɛgɛ ni lᴐhᴐ bɛ na wu ɲᴐmɛɛ coni."
41005001	Lee kadugo na a Yesu ni wu kalaapiire t'i nᴐ Galile Gba wu kadugo y'iri Gerasa fiige ki ni.
41005002	Ba Yesu ya foro yɛ kᴐrᴐgᴐ ki ni wɛ, taapile ni a n'a wa di foro faxhuu wu ni, jinaa na ɲɛ wu ni, na ba wu ɲuŋᴐ c'iri.
41005003	Wee n'a we tatɛɛngɛ ki bye faxhuu. Wa shishiin bɛ bi da j'a wu pᴐ nige wɛ, ni tᴐᴐrᴐ shᴐnhᴐyᴐ bɛ ni wɛ.
41005004	P'a shᴐnhᴐyᴐ taga wu pᴐ tɛɛgɛɛ niɲɛhɛŋɛɛ ni, na biriye le wu tᴐᴐyᴐ na. Ga w'a shᴐnhᴐyᴐ yi kᴐn, na biriye yi bɛ kᴐn wolo tᴐᴐyᴐ yi na. Wa shishiin bi da j'a wu yereŋɛ wɛ.
41005005	Caŋa fara piige na, wu ma ɲaari gbee faxhuu we ni, ni yaya na, na xhuulo, na wuyɛ jᴐgᴐ ni faaya ni.
41005006	A wu Yesu ɲa, na wu yaha taliige ni, na baa na shɛ nuguro sin wu fɛɛ ni,
41005007	na jo ni mujuugbᴐᴐ ni na: "Ɲaha m'a zhaa nɛ fɛni wɛ, Kilɛ-gbᴐtabaaga Ja, Yesu? N'a ma ɲɛɛri, Kilɛ wuu na ma ganha bu na kyɛɛgi wɛ!"
41005008	W'a pee jo, bani Yesu ya jo na jina wu wu foro wee n'a wu ni.
41005009	Wee tuun wu ni a Yesu di wu yege na: "Dii mu mɛgɛ di ɲɛ wɛ?" A wu wu ɲᴐ shᴐ na: "Nɛ mɛgɛ ɲɛ 'W`ee Ya Ɲɛhɛ,' " bani jinaa niɲɛhɛmɛɛ pu bi j'e wu ni.
41005010	A jinaa p'i wu ɲɛɛri xuuni, na wu ganha da pee kᴐri yeege fiige ki ni wɛ.
41005011	Lee bi shaagbaga nijeŋɛ ka ta ki na naha yaŋa ki kabanugo.
41005012	Wee tuun wu ni a jinaa p'i Yesu ɲɛɛri na: "W`u yaha w`u shɛ j'e pii shaalaa pii ni."
41005013	A wu sᴐᴐ, taapile ni a jinaa p'i foro n'a wu ni, na shɛ j'e shaalaa pu ni. A shaagbaga k'i gburogi, na digi yaŋa gologoloyo yi ni, na j'e gba lᴐhᴐ ki ni, na xhu. Pee shaalaa p'a bi shɛ kabᴐfoŋᴐᴐ shuun (2000) fɛni.
41005014	A pee shaanahamaa p'i baa kari, na shɛ yee paari kanha ki ni, ni sitiinmɛɛ pu mu. A sipyii p'i foro, na shɛ lee nibyii li wii.
41005015	P'a nᴐ Yesu na ge, a p'i wee n'a wu nidɛɛngɛ ɲa, jinaɲɛhɛmɛɛ pu bye wemu ni ge. F`aya yi bye wu na, wu d'a cuuŋᴐ. A p'i fya.
41005016	Le l'a pye jinaa sipya we, ni pii shaalaa pii shizhaa na ge, lee ya pye piimu ɲii na ge, a pee di lee paari pu mu.
41005017	Wee tuun wu ni a p'i ganha na Yesu ɲɛɛri na wu foro pu wo fiige ki ni.
41005018	Yesu nijewo kᴐrᴐgᴐ ki ni, jinaa pu bye n'a wemu ni ge, a wee di wu ɲɛɛri na wu bi da j'a binnɛ ni wu ni.
41005019	Yesu ya ta sᴐᴐ wɛ, ga na li shɛ wu na na: "Ta se puga! Kafᴐᴐ Kilɛ ya ɲuŋᴐ ɲaari ma na, na kagbᴐhᴐᴐ kiimu bɛɛri pye ma mu ge, m'a shɛ kee paari ma puga shɛɛn pu mu!"
41005020	A we n'a we di gari. Yesu ya kagbᴐhᴐᴐ kiimu bɛɛri pye wu mu ge, na shɛ kee paari Dekapoli fiige ki ni. A l'i bye kakanhana ki logovɛɛ pu bɛɛri mu.
41005021	A Yesu di guri kᴐrᴐgᴐ ki ni, na pa ke ki kabanugo ki na. Na wu yaha gba lᴐhᴐ ki ɲᴐ na, a sipyiɲɛhɛmɛɛ di ba binnɛ wu fɛɛ ni.
41005022	Ayiwa a Kilɛ-pɛɛŋɛ puga ɲuŋᴐfᴐᴐ wa di ba, wee mɛgɛ ɲɛ Zhayirusi. Ba w'a Yesu ɲa tuun wemu ni wɛ, na shɛ nuguro sin wu fɛɛ ni,
41005023	na wu ɲɛɛri saama na na: "Na poro fucɛɛrɛ l'a taxuyo shaa. N'a ma ɲɛɛri, pa ma keŋɛ taha wu na, kᴐnhᴐ wu shᴐ, wu bye ɲ`ii na."
41005024	A Yesu di binnɛ kari ni wu ni. A sipyiɲɛhɛmɛɛ di daha wu fɛni, na wu cᴐnri.
41005025	Lee bi cee wa bɛ ta w`a shishan na woni wu fɛni fo yee kɛ ni shuun.
41005026	W'a bi kanha xuuni wɛbyii niɲɛhɛmɛɛ keŋɛ ni. Wu keŋɛ yara bɛɛri ya xᴐ na yama pu ta pu sanha bᴐrᴐ wɛ, fo pu sama na dɛnri.
41005027	A wu Yesu kaa logo, na ba sipyii pu tɛ ni Yesu kadugo y'iri, na ba gbᴐn wu fadeŋɛ na.
41005028	Bani wu bi wu funŋᴐ kᴐᴐn na: "Nɛ bu j'a ta kpᴐn yɛ wu fadeŋɛ ke na, nɛ na juuŋᴐ."
41005029	Taapile ni a wu shishan p'i yere, a wu li cɛ wu c'ere ti na, na wee ya cuuŋᴐ.
41005030	Taapile ni a Yesu di li cɛ wuyɛ ni na sefɛɛrɛ ta t'a foro wee ni. A wu ŋmahana ɲɛri sipyii pu niŋɛ ni, na jo: "Jᴐgᴐ w'a kpᴐn nɛ fadeŋɛ ke na wɛ?"
41005031	A wu kalaapiire t'i wu ɲᴐ shᴐ na: "Mu ɲaha ɲɛ sipyiire ti ni t'a mu cᴐnri, na yegee sanha na jᴐgᴐ w'a kpᴐn ma na wɛ?"
41005032	Ga, a Yesu di ganha na wu t`aan sipyii pu wii, kᴐnhᴐ wu lee pyevᴐᴐ ɲa.
41005033	Kaa le l'a pye wee cee wu na ge, wuyɛ pyaa bi lee cɛ. A wu fya na jɛlɛ, na ba nuguro sin Yesu fɛɛ ni, na yi bɛɛri fiinŋɛ jo wu mu.
41005034	Ga, a Yesu di wu pye: "Na poro, ma n'a daa w'a ma shᴐ. Ta se ɲaɲiŋɛ na! M'a shᴐ ma kanhama pu na!"
41005035	Na Yesu yaha pee jomᴐ pu na, a sipyii pii di ba na y`iri Kilɛ-pɛɛŋɛ puga ɲuŋᴐfᴐᴐ wu kaban, na ba wu pye: "Ma poro fucɛɛrɛ l'a xu. Ɲaha na ma sanha d'a navunŋᴐ pɛlɛ Karamᴐgᴐ wu na wɛ?"
41005036	Ga Yesu ya ta ɲaha taga pee jomᴐ pu y'iri wɛ, a wu Zhayirusi pye: "Ma ganha da vya wɛ; d`a yɛ nɛ na."
41005037	W'a ta sᴐᴐ wa shishiin bɛ wu pinnɛ ni wu ni wɛ, fo Pyɛɛri, ni Yakuba, ni wu ceborona Yohana.
41005038	A p'i nᴐ Kilɛ-pɛɛŋɛ puga ɲuŋᴐfᴐᴐ wu kaban. A Yesu di tunmᴐ pu ta p'a pɛlɛ. Sipyiɲɛhɛmɛɛ pu bye w`a, na mɛhɛɛ suu, na sipyaa waa.
41005039	A wu j'e puga ki ni na pu pye: "Ɲaha na yee di mɛhɛɛ suu, na pe tunmᴐ pe bɛɛri pyi wɛ? Pya wu ya ta xu wɛ, w'a ŋmunᴐᴐ."
41005040	A p'i ganha na wu la wo. Wee tuun wu ni a wu pu bɛɛri yeege kpɛɛngɛ ki na. Porofᴐᴐ wu bye puga kemu ni ge, wu ni porofᴐᴐ wu to we, ni wu nu we, ni wu wo kalaapiire taanri we, a pee di binnɛ j'e w`a.
41005041	A wu fucɛɛrɛ li co li keŋɛ na na jo: "Talita kumi!" lee kᴐri ɲɛ: "Fucɛɛrɛ, nɛ w'a ma pye mu, y`iri!"
41005042	Taapile ni a fucɛɛrɛ l'i y`iri na ɲaari. Li yee wa bye kɛ ni shuun. A lee di bye kakanhana pu mu fo xuuni.
41005043	Ga, a Yesu di yi jo waha pu mu, kᴐnhᴐ wa shishiin ganha bu li cɛ wɛ. Lee kadugo na a wu pu pye na pu yalige kan li mu.
41006001	Lee kadugo na a Yesu di foro wee xuu wu ni, kulo lemu ni w'a lɛ ge, na shɛ w`a. A wu kalaapiire t'i binnɛ ni wu ni.
41006002	Ba cadɛɛngɛ k'a pa nᴐ wɛ, a wu shɛ j'e Kilɛ-pɛɛŋɛ puga ki ni, na ɲᴐ co na sipyii pu kalaa. A sipyiɲɛhɛmɛɛ di wu kafila wu logo, a l'i bye pu mu kakanhana. A p'i ganha na yu na: "Mii we d'a kii keree kii ta wɛ? Te fungᴐngᴐ fɛɛrɛ te t'a kan wu mu ge, tee ɲɛ ɲaha wɛ? Kii kakanhaŋaa kii di wa byi wu mu dii wɛ?
41006003	Ta wu ɲɛ mɛ Mariyama ja mɛnizhe wu wɛ? Go wu ceboronamaa pu wa Yakuba, ni Zhose, ni Zhude, ni Simᴐ. Go wu ceboroshaa pu wa naha w`ee mu." Kii keree kii k'a li pye, pu ya d`a Yesu na wɛ.
41006004	Ga, a Yesu di pu pye: "Kilɛ tudunmᴐ ya pɛɛŋɛ taa xuu bɛɛri ni, fo wuyɛ pyaa kulo, ni wu cebooloo niŋɛ ni, ni wuyɛ pyaa puga."
41006005	Wu ya ta j'a kakanhana latii pye w`a wɛ, fo na wu keŋɛ yɛ taha yama fɛɛ nigin nigin wa na, na pee cuuŋᴐ.
41006006	Pu na pye pu ya d`a wu na wɛ, a lee di wu fo. Lee kadugo na a Yesu di gari na shɛ sipyii kalaa kabanugo kulogoo ki ni.
41006007	A wu wu kalaapiire kɛ ni shuun wu yiri, na pu tun shuun shuun, na fanha kan pu mu jinaa na.
41006008	A wu te tuduro te jo pu mu na: "Yi ba gaaŋi, yi ganha bu yaaga katii lᴐ wɛ, fo pubiin yɛ. Yi ganha bu yalige lᴐ wɛ, kelee kushɛyɛrɛyɛ wɛ, yi ganha bu waripyaa lᴐ wɛ!
41006009	Y'i tanhaya le, ga yi ganha bu fadeye shuun le wɛ."
41006010	A wu pu pye: "Yi bu j'e puga bɛɛri ni kulo lemu ni, y'i diin w`a fo yi kariduun bu shɛ nᴐ.
41006011	Xuu wa shɛɛn bu zhe pu da yi tirige wɛ, kelee pu ya yi jomᴐ logo wɛ, yi ba f`oro y'i yi tᴐᴐyᴐ gbazhɛnhɛ ɲahara wo w`a. Lee na ba bye sɛɛri kaa pu fɛni."
41006012	A kalaapiire t'i shɛ Kilɛ Kafila wu jo na sipyii pu daburajɛ jo pu jurumu wu na.
41006013	P'a jinaɲɛhɛmɛɛ kᴐri yeege sipyiire ti ni, na s`inmɛ t`ire yama fɛɛ niɲɛhɛmɛɛ na, na pu cuuŋᴐ.
41006014	Saannaa Hɛrᴐdi ya Yesu kaa logo, bani wu mɛgɛ ki bi foro xuu wu bɛɛri ni. Pii bi yu na: "Yohana Batizelipye w'a ɲɛ na foro xu ni. Lee l'a wu pye wu na jani kii kakanhaŋaa kii na."
41006015	Pii bi yu na: "Kilɛ tudunmᴐᴐ Eli wu ɲɛ wii." Pii bɛ di yu na: "Kilɛ tudunmᴐ watii wu ɲɛ wii, ba taashiinɛ li wo Kilɛ tudunmᴐᴐ pu ɲɛ wɛ."
41006016	Ba Hɛrᴐdi ya yee logo tuun wemu ni wɛ, na jo: "Yohana wu ɲɛ wii, nɛ pu pye p'a wemu wo ɲuŋᴐ kᴐn ge. W'a ɲɛ na foro xu ni."
41006017	Yi li cɛ na Hɛrᴐdi yɛ pyaa k'a tuduro tun na pu Yohana co, p'i shᴐnhᴐyᴐ le wu na pu le kaso ni, wu ceborona Filipe shᴐ Hɛrᴐjasi wuu na. Lee bi wu ta w'a wee cee wu leŋɛ
41006018	Bani Yohana bi li shɛɛ wu na na: "Li ya ta saha mu wu ma ceborona shᴐ leŋɛ wɛ."
41006019	A Hɛrᴐjasi luu di y`iri xuuni Yohana t`aan, na giin di wu gbo, ga Hɛrᴐdi wuu na wu bi da j'a wu gbo wɛ.
41006020	Hɛrᴐdi bi fyagi Yohana na, bani w'a bi li cɛ na zᴐsaama fᴐᴐ ni fɛfɛɛrɛ sipya wu ɲɛ wii. A wu wu mara xuuni. Yohana ba yu, wu jomᴐ pu ma Hɛrᴐdi zᴐ wu wuregi, ga lee bɛ na, l'a bi taan wu ni, w'a wu jomᴐ nuri.
41006021	Ga Hɛrᴐjasi ya pa cazaaŋa ka ta: Hɛrᴐdi cazege caŋa ka shi na, saan w'a yalige pye wu fanhagbᴐhᴐ ki sipyii, ni wu sᴐrᴐsii ɲuŋᴐfɛɛ, ni Galile sipyigbᴐᴐ pu mu.
41006022	A Hɛrᴐjasi poro fucɛɛrɛ l'i j'e w`a, na xhᴐnhᴐ. A lee di daan Hɛrᴐdi ni wu sipyiyirilee pu ni. Lee wuu na a saan wu fucɛɛrɛ li pye: "Yaaga yaaga kaa li ɲɛ ma na ge, ki kaa jo na mu, di kee kan ma mu."
41006023	A wu gaa na li pye: "Ma bu yaaga yaaga sha nɛ mu, nɛ na kee kan ma mu, ali na saanra te taaga ke bɛ."
41006024	A fucɛɛrɛ l'i foro, na shɛ li nu wu yege na: "Di ɲaha ɲɛɛri wɛ?" A nu wu li ɲᴐ shᴐ na: "Yohana Batizelipye ɲuŋᴐ."
41006025	Taapile ni a fucɛɛrɛ l'i gari tᴐvuyo na saan wu y'iri, na shɛ wu pye: "Nɛ funŋᴐ ki wa, m'a Yohana Batizelipye ɲuŋᴐ taha yaaga ka na nimɛ, ma kan na mu."
41006026	A lee di saan wu ɲaha tanha fo xuuni. Ga na wu yaha w'a k`aa na xᴐ wu sipyiyirilee pu ɲii na, wu ya j'a li she wɛ.
41006027	Taapile ni a wu sᴐrᴐsi nigin wa tun, na wu shɛ ba ni Yohana ɲuŋmuu ni. A wee sᴐrᴐsi wu foro kari kaso gbaha ki ni, na shɛ Yohana ɲuŋᴐ ki kᴐn,
41006028	na ba ni ɲuŋᴐ ki ni na ki taha yaaga ka na, na pa gan fucɛɛrɛ li mu, a l'i shɛ ki kan li nu wu mu.
41006029	Ba Yohana kalaapiire t'a yee logo wɛ, a t'i shɛ wu nixhugo ki lᴐ na shɛ le faŋa ni.
41006030	Ayiwa, Yesu bi Tudunmᴐᴐ piimu tun ge, a pee di guri pa wu y'iri. P'a sipyii pu kalaa na keree kiimu pye ge, a p'i ki bɛɛri paari wu mu.
41006031	Sipyiɲɛhɛmɛɛ pu bi se Yesu yɛ y'iri na ma, fo na wu ni wu kalaapiire ti pye tɛrɛ ya j'a ta pu mu p'i li wɛ. Lee wuu na w'a pu pye: "Yi pa w`u shɛ sige ki ni xuu wa ni, w`u yɛ na, kᴐnhᴐ y'i ŋmᴐ jɛri."
41006032	A p'i j'e kᴐrᴐgᴐ ka ni, na laha sipyiire ti t`aan na kari sipoŋᴐ ki xuu wa ni.
41006033	Ga, a sipyiɲɛhɛmɛɛ di pu ɲa takaraga ni, na pu funyᴐ kᴐn pu ɲaha tatagaŋa na, na pu tashɛgɛ cɛ. A p'i ganha na y`iri kulogoo ki bɛɛri ni, na fe na gaaŋi tᴐᴐyᴐ na wee xuu wu ni, na shɛ nᴐ Yesu ni wu kalaapiire ti ɲaha na.
41006034	Ba Yesu ya foro kᴐrᴐgᴐ ki ni wɛ, na pee sipyiɲɛhɛmɛɛ pu ɲa, a pu ɲiɲaara di j'e wu ni, bani pee sipyii pu bye ba nahavᴐᴐ baa dubyaa ɲɛ wɛ. A wu ɲᴐ kᴐn na pu kalaa kaɲɛhɛŋɛɛ ni.
41006035	Ba caŋa k'a pa digi wɛ, a Yesu kalaapiire t'i fulo wu na, na wu pye: "Caŋa k'a xᴐ, w`ee di ɲɛ sipoŋᴐ ni naha.
41006036	Sipyii pu yaha p'i shɛ kabanugo buguro ni kulogoo ki ni, kᴐnhᴐ p'i shɛ yalige shᴐ w`a."
41006037	A Yesu di pu pye: "Yiyɛ pyaa ki yalige kan pu mu." A p'i wu pye: "Muyɛ pyaa ya cɛ sipyiire t'a ɲɛhɛ ɲɛhɛgana lemu na ge, ta wari dɛɲɛɛ xhuu shuun yalige bɛ na pii yaa ya?"
41006038	A Yesu di pu pye: "Buuri ɲuyᴐ juu y'i wa yee mu wɛ? Yi shɛ yi pɛrɛgi!" P'a shɛ yi pɛrɛgi ge, na wu pye: "Buuri ɲuyᴐ kaguro ni fyaa shuun."
41006039	Lee kadugo na a Yesu di wu kalaapiire ti pye, na pu sipyiire ti bɛɛri teŋɛ ɲapurege ki ɲuŋᴐ ni kuruyo kuruyo.
41006040	A p'i diin korogoo, xhuu nigin nigin (100), kɛlɛɛ kaguro kaguro (50).
41006041	Lee kadugo na a Yesu di yee buuri ɲuyᴐ kaguro ni fyaa shuun wu lᴐ, na ɲaha ke yirige le fugba we ni, na baraga taha Kilɛ na. A wu xhᴐ na yee buuri ɲuyᴐ yi kɛgi kɛgi na kan wu kalaapiire ti mu, na pu yee yereŋɛ sipyii pu t`aan, na fyaa shuun wu bɛ taa taa pu bɛɛri na.
41006042	A pu bɛɛri di li na din.
41006043	Buuri ɲukɛgɛyɛ ni fyaa piimu p'a kori ge, a p'i yee saya kemɛ fo na sagaŋaa kɛ ni shuun ɲi.
41006044	P'a namaa kabᴐfoŋᴐᴐ kaguro (5000) tᴐrᴐ wee buuri wu livɛɛ ni.
41006045	Ba p'a xᴐ wɛ, taapile ni a Yesu di yi jo waha wu kalaapiire ti mu, na pu j'e kᴐrᴐgᴐ ki ni, p'i gba wu kᴐn wu ɲaha na, p'a se Bɛtisayida ni, yani wu sipyiire ti yaha ge.
41006046	Ba w'a pu yaha wɛ, na dugi kari faaboboŋᴐ ka na, na shɛ Kilɛ ɲɛɛri.
41006047	Piige k'a pa wᴐ, kᴐrᴐgᴐ k'i ɲɛ gba lᴐhᴐ ki niŋɛ ni, Yesu di ɲɛ wu yɛ ɲiŋɛ ki na.
41006048	A wu wu kalaapiire ti ɲa t'a kanha kabiinŋɛ ki fɛni, bani kafɛɛgɛ ki bi jirini pu na. Ba xhupee mɛhɛɛ suduun ya nᴐ wɛ, a Yesu di ganha na ɲaari lᴐhᴐ ki ɲuŋᴐ ni na se wu kalaapiire ti y'iri. Wu bi giin di doro pu t`aan.
41006049	Ba p'a wu ɲa wu na ɲaari lᴐhᴐ ki ɲuŋᴐ ni wɛ, na ganha na giin na yafugunᴐ li, na w'a na xhuulo xuuni.
41006050	Bani pu bɛɛri pu bi wu ɲaa. A pu jaalaa di y`iri. Taapile ni a Yesu di jo ni pu ni, na pu pye: "Yi yi logoo ki waha, nɛ wu wa, yi ganha bu da vya wɛ!"
41006051	Lee kadugo na a wu j'e fara pu na kᴐrᴐgᴐ ki ni, a kafɛɛgɛ k'i yere. A l'i bye kakanhana fo xuuni wu kalaapiire ti mu.
41006052	Bani kakanhana lemu l'a pye buuri ɲuyᴐ yi shizhaa na ge, pu ya lee cɛ ta wɛ, pu fungᴐnyᴐ yi bi tᴐ.
41006053	A Yesu ni wu kalaapiire t'i gba wu kᴐn, na nᴐ Zhɛnɛzarɛti fiige ki ɲiŋɛ ki na, na pu kᴐrᴐgᴐ ki pᴐ w`a koɲᴐ ki na.
41006054	P'a foro yɛ kᴐrᴐgᴐ ki ni, taapile ni a sipyii p'i Yesu cɛ.
41006055	A p'i kee fiige ki bɛɛri paa. Pu bu logo na wu ɲɛ xuu bɛɛri ni, p'a ganha na yama fɛɛ ni pu yasinnɛyɛ tugoo na se w`a ke wu y'iri.
41006056	Xuu bɛɛri ni Yesu ya shɛ ge: kugbᴐhᴐᴐ la, kupiire la, sige buguro la, sipyii pu bi ma ni yama fɛɛ pu ni caanya yi na, na wu ɲɛɛri na wu yere p'i gbᴐn wu fadegeŋɛ ke yɛ na. Sipyii piimu bɛɛri p'a bi gbᴐᴐn kee na ge, pee bɛɛri bi cuuŋᴐ.
41007001	Farizhɛɛn ni saliya karamᴐgᴐlᴐᴐ pii ya pa ba na y`iri Zheruzalɛmu ni, na ba binnɛ Yesu t`aan.
41007002	A p'i li sɛɛri na wu wo kalaapiire ta t'a li ni kenᴐrᴐyᴐ ni, lee kᴐri ɲɛ pu ya pu keye je wɛ.
41007003	Farizhɛɛn ni Yawutuu pu samaa kunni bi li ni pu ya pu keye je xuuni, na bɛ ni pu sefɛlɛɛ pu wo kalɛgɛɛ ki ni wɛ.
41007004	Pu bu guri pa na y`iri caan na, pu ya li wuu baa wɛ. Pu bi kalɛgɛɛ niɲɛhɛŋɛɛ kii bɛ pyi sanha, ma na jo cɛɛgbuu jegana, ni shᴐᴐ, ni daɲaa yagbegeye jegana.
41007005	A Farizhɛɛn ni saliya karamᴐgᴐlᴐᴐ p'i Yesu yege na: "Ɲaha na mu wo kalaapiire t'i ya w`ee sefɛlɛɛ pu wo kalɛgɛɛ ki koo ɲaari wɛ, fo na tɛrɛ na li ni pu kenᴐrᴐyᴐ ni wɛ?"
41007006	A Yesu di pu pye: "Ezayi ya kapaŋaa kiimu jo yee shuun shuun jovɛɛ pii shizhaa na ge, k'a saha fo xuuni. W'a li ka na: 'Ɲᴐyᴐ yɛ ni pii sipyii pii ya nɛ pɛlɛ, ga pu zᴐlᴐᴐ d'a lii nɛ na fo xuuni.
41007007	Tawaga ni p'a nɛ pɛlɛ, pu wo kalaa w'i ɲɛ sipyii wo ɲᴐmɛhɛɛ yɛ.'
41007008	Yee wa Kilɛ ɲᴐmɛhɛɛ yɛri, na sipyii wo kalɛgɛɛ pyi."
41007009	A Yesu di pu pye sanha: "Le shegana le na yee wa Kilɛ wo ɲᴐmɛhɛɛ ki shege, kᴐnhᴐ yi da yi tii kalɛgɛɛ pyi.
41007010	Kilɛ tudunmᴐᴐ Musa ya jo: 'Ta ma to, ni ma nu pɛlɛ.' Na jo sanha: 'Wa bu joguumᴐ jo ni wu to, kelee ni wu nu ni, na weefᴐᴐ ya yaa na wu gbo.'
41007011	Ga yee kunni wa sipyii pu kalaa na sipya bɛɛri w'a wu to kelee wu nu pye na: 'Nɛ bi da j'a na naafuu wemu taga mu tɛgɛ ge, wee ɲɛ Kᴐriban.' (Lee kᴐri ɲɛ wee ya kan xᴐ Kilɛ mu.)
41007012	Yee da ga weefᴐᴐ yaha wu wu to ni wu nu wu tɛgɛ nige wɛ.
41007013	Lee funŋᴐ ni yee ya Kilɛ jomᴐ pu pye ɲuŋᴐ baa ni yi wo kalɛgɛɛ ki ni. Yee wa kii shi keree niɲɛhɛŋɛɛ pyi."
41007014	A Yesu di sipyiire ti yiri sanha, na pu pye: "Yi bɛɛri pu niwegee shan, y'i ye logo!
41007015	Yaaga yaaga k'a jin sipya ɲᴐ ni ge, kee da j'a wu nᴐrᴐgᴐ wɛ. Ga lemu l'a f`oro sipya zᴐ we ni ge, lee l'a wu nᴐrᴐgᴐ. [
41007016	Wemu na logo ge, wu logo dɛ!]"
41007017	Ba Yesu ya laha sipyii pu t`aan na j'e puga wɛ, a wu kalaapiire t'i wu yege lee talenɛ li kᴐri na.
41007018	A wu pu pye: "Yee bɛ, yee sanha fungᴐnyᴐ ta_ɛ ya? Ta yee ya li cɛ nago yaaga yaaga k'a jin sipya ɲᴐ ni ge, kee da j'a wu nᴐrᴐgᴐ_ɛ wɛ?
41007019	Bani kee ya jin wu zᴐ ni wɛ. Ga wu yacɛrɛ le ni kee ma j'e. Lee kadugo na na ba foro yaara tashɛgɛ ke ni." (Pee jomᴐ pe funŋᴐ ni Yesu ya li shɛ na yalige bɛɛri ki ɲɛ fɛɛfɛɛ.)
41007020	A Yesu di jo sanha na: "Le l'a f`oro sipya funŋᴐ ni ge, lee l'a ma nᴐrᴐgᴐ.
41007021	Sipya funŋᴐ, lee kᴐri ɲɛ wu zᴐ we. Fungᴐnkuuyo ye bɛɛri wa f`oro w`a, ni ceshaara ni namazhaara, ni nagaara, ni sipyigbuu,
41007022	ni dᴐdᴐᴐrᴐ, ni ɲɛgbᴐᴐ, ni kuumᴐ, ni nafaanra, ni popama, ni ɲɛpɛɛn, ni mɛkyɛɛgɛrɛ, ni na mayɛ shɛɛ, ni fungᴐngᴐ baara.
41007023	Kii kakuuŋᴐᴐ kii bɛɛri wa f`oro sipya funŋᴐ ni, kee k'a sipya nᴐrᴐgᴐ bɛ."
41007024	Lee kadugo na a Yesu di y`iri kari Fenisi fiige ki ni Tiiri kulo li kabanugo na, na shɛ j'e puga ka ni. Wu funŋᴐ bye sipya bɛ wu wu sanha cɛ w`a wɛ. Ga wu ya j'a ŋmᴐhᴐ wɛ.
41007025	A cee wa di wu kaa logo, jina di ɲɛ wee poro fucɛɛrɛ ni. A wee cee wu ba nuguro sin wu fɛɛ ni.
41007026	Wee cee wu bye Yawutu wɛ, Fenisi shɛn wu bye wii. A wu Yesu ɲɛɛri na wu jina wu kᴐri yeege wu poro fucɛɛrɛ li ni.
41007027	Ga, a Yesu di talenɛ la jo wee cee wu mu na: "Yere nᴐhᴐpiire t'i fɛnhɛ li, t'i din. Bani li ya ta saha pu nᴐhᴐpiire yalige lᴐ w'a pobiire mu wɛ."
41007028	A cee wu jo: "Yee wa can Kafᴐᴐ. Ga tabali wu nᴐhᴐ wo pobiire ti wa nᴐhᴐpiire ti yaliɲahara ti li."
41007029	Lee wuu na a Yesu di wu pye: "Pe jomᴐ pe wuu na, kuri m'a se puga! Jina w'a foro ma poro fucɛɛrɛ li ni."
41007030	A wu guri kari puga, na shɛ porofᴐᴐ wu nijuuŋᴐ ta yasinnɛgɛ ki na. Jina wu bi foro wu ni.
41007031	Yesu ya pa foro Tiiri ni, na doro Sidᴐn ni, na Dekapoli fiige ki kᴐn ɲɛri, na nᴐ Galile Gba wu ɲᴐ ki na.
41007032	A sipyii pii di ba Yesu mu ni bobo wa ni, na wu ɲɛɛri na wu wu keŋɛ taha wee na.
41007033	Wee tuun wu ni a Yesu di laha sipyii pu t`aan ni wee n'a wu yɛ ni, na shɛ wu kabɛhɛɛ le wee n'a wu niwegee ni, na ɲᴐlᴐhᴐ tugi, na gbᴐn wu ɲile na.
41007034	Lee kadugo na a Yesu di ɲaha ke yirige le fugba we ni, na ŋmᴐgaŋa yeege, na wee n'a wu pye: "Efata!" (Lee kᴐri ɲɛ "Ɲᴐ mugi!")
41007035	Taapile ni a n'a wu niwegee k'i mugi, a ɲile l'i laha. A wu ganha na diini na yu.
41007036	A Yesu di yi jo waha pu bɛɛri mu na pu ganha yee jo wa shishiin bɛ mu wɛ. Ga ba w'a yi yu na wari pu mu wɛ, a p'i ganha na la faraa yi jaaga wu na.
41007037	A l'i bye kakanhana sipyii pu mu xuuni, a p'i ganha na yu na: "Can na wu kapyegee ki bɛɛri k'a ɲᴐ xuuni. W'a boboo bɛ pyi pu na nuri, na yu."
41008001	Yee caya yi na sipyiɲɛhɛmɛɛ bi pa binnɛ sanha, ɲᴐyalige ka shishiin di ɲɛ pu mu wɛ. A Yesu di wu kalaapiire ti yiri, na pu pye:
41008002	"Pii sipyii pii ɲiɲaara ti wa nɛ ni, bani niɲaa ɲɛ pu caŋa taanri wogo nɛ y'iri naha, ɲᴐyalige ka shishiin di ɲɛ nige pu mu wɛ.
41008003	Nɛ bu pu yaha kari li baa, pu fanha na zhɛ xhᴐ koo na, bani pii tayiriye y'a lii pu ni xuuni."
41008004	A wu kalaapiire t'i wu pye: "Yalige na da mii di pii ɲᴐ sha naha ke sipoŋᴐ ke ni wɛ?"
41008005	A Yesu di pu yege na: "Buuri ɲuyᴐ juu yi wa yee mu wɛ?" A p'i wu ɲᴐ shᴐ na: "Buuri ɲuyᴐ gbarashuun."
41008006	A wu sipyiire ti pye na pu tiin ɲiŋɛ ki na. A wu yee buuri ɲuyᴐ gbarashuun wu lᴐ, na baraga taha Kilɛ na, na yi kɛgi kɛgi na kan wu kalaapiire ti mu, na pu yee taa taa sipyii pu na. A kalaapiire t'i yee taa taa sipyii pu na.
41008007	Fyagaa kii bɛ bye pu mu sanha, a Yesu di baraga taha Kilɛ na kee bɛ wuu na, na yi jo wu kalaapiire ti mu na pu kee bɛ taa taa pu na.
41008008	A sipyiire t'i li na din. A kalaapiire t'i sagaŋaa gbarashuun ɲi buuri ɲukoroyo yi saya na.
41008009	Pee yalilimɛɛ p'a bi sipyii kabᴐfoŋᴐᴐ shishɛɛrɛ (4000) xᴐ. Lee kadugo na a Yesu di pu yaha kari.
41008010	Taapile ni a wu ni wu kalaapiire t'i j'e kᴐrᴐgᴐ ka ni na kari Dalamanuta fiige ki ni.
41008011	Ba p'a nᴐ w`a wɛ, a Farizhɛɛn di ba nᴐ, na nakaara ɲᴐ kᴐn ni Yesu ni. A p'i Yesu pye na wu ɲaha shɛshɛɛrɛ kakanhana la pye shɛ pee na, lemu ya y`iri fugba we ni ge. P'a yee jo, kᴐnhᴐ p'i wu taanna wii.
41008012	A Yesu di ŋmᴐgaŋa yeege xuuni, na jo: "Ɲaha na niɲaa sipyii di ɲaha shɛshɛɛrɛ kakanhana shaa wɛ? Can na n'a da yi jo yi mu, ɲaha shɛshɛɛrɛ kakanhana la shishiin da zhɛɛ pu na wɛ."
41008013	Lee kadugo na a wu laha pu t`aan, na j'e kᴐrᴐgᴐ ki ni, na gari sanha gba wu kadugo.
41008014	Kalaapiire ti funŋᴐ bi wᴐ, ti ya ta buuri lᴐ wɛ, buuri bɛ di bye pu mu kᴐrᴐgᴐ ki ni wɛ, fo buuri ɲuŋᴐ nigin yɛ.
41008015	A Yesu di yi jo waha wu kalaapiire ti mu na: "Y'a yiyɛ kasɛri Farizhɛɛn wo buuri shizhɛnhɛrɛ te, ni Hɛrᴐdi wuuro te na dɛ!"
41008016	A p'i puyɛ pye na: "W'a ye yu, bani buuri ɲɛ w`ee mu wɛ."
41008017	Yemu pu bi yu ge, a Yesu di yee cɛ na jo: "Ɲaha na yee di yu na buuri ɲɛ yee mu_i wɛ? Yee sanha sii ye ɲaha cɛ nimɛ bɛ_ɛ ya? Yee funyᴐ y'a tᴐ gɛ?
41008018	Ɲ`ii ɲɛ yee mu; y'i wa ɲaa_i gɛ? Niwegee ɲɛ yee mu; y'i wa nuri_i gɛ? Yee funyᴐ ya dun kaa na_ɛ gɛ?
41008019	Nɛ buuri ɲuyᴐ kaguro wu kɛgi kɛgi, na kan sipyii kabᴐfoŋᴐᴐ kaguro (5000) wu mu tuun wemu ni ge, sagaŋaa juu yee d'a ɲi yee buuri ɲukoroyo yi saya na wɛ?" A p'i wu ɲᴐ shᴐ na: "Kɛ ni shuun."
41008020	"Nɛ buuri ɲuyᴐ gbarashuun wu kɛgi kɛgi, na kan sipyii kabᴐfoŋᴐᴐ shishɛɛrɛ (4000) wu mu tuun wemu ni ge, sagaŋaa juu yee d'a ɲi yee buuri ɲukoroyo yi saya na wɛ?" A p'i wu ɲᴐ shᴐ na: "Gbarashuun."
41008021	A Yesu di pu pye: "Yee di sanha sii yi ɲaha cɛ nimɛ bɛ_ɛ gɛ?"
41008022	Ba p'a nᴐ Bɛtisayida ni wɛ, wee xuu wu ni a sipyii pii di ba Yesu mu ni fyɛn wa ni, na wu ɲɛɛri na wu kpᴐn wu na.
41008023	A Yesu di fyɛn wu co wu keŋɛ na, na gari ni wu ni kanha ki kadugo, na shɛ ɲᴐlᴐhᴐ le wee n'a wu ɲ`ii ni, na wu keŋɛ taha wu na, na wu yege na: "Mu wa yaaga ɲaa ya?"
41008024	A fyɛn wu wu ɲaha yirige na jo: "Nɛ w'a sipyii pu ɲaa ba tiire wa wɛ; ga p'i ɲaari."
41008025	A Yesu di wu keye taha sanha wee n'a wu ɲ`ii na. A wu wii xuuni, na juuŋᴐ, na yaŋmuyᴐ yi bɛɛri ɲa shᴐᴐnri.
41008026	A Yesu di wu yaha kari puga, na wu pye: "Ma ganha j'e kulo li ni wɛ!"
41008027	Yesu ni wu kalaapiire t'a pa gaaŋi Sezare Filipe t`aan kulogoo ki ni. Na pu yaha koo na, a Yesu di wu kalaapiire ti yege na: "Sipyii pu wa yu na jᴐgᴐ nɛ ɲɛ wɛ?"
41008028	A p'i wu ɲᴐ shᴐ na: "Pii wa yu na Yohana Batizelipye, pii di yu na Kilɛ tudunmᴐᴐ Eli, pii bɛ di yu sanha na Kilɛ tudunmᴐ wa."
41008029	A Yesu di pu yege na: "Ga yee do, yeeyɛ pyaa ki mu nɛ di ɲɛ jᴐgᴐ wɛ?" A Pyɛɛri di wu pye: "Kirisa mu ɲɛ."
41008030	A Yesu di yi jo waha pu mu na pu ganha yee jo wa shishiin bɛ mu wɛ.
41008031	Lee kadugo na a Yesu di kalaapiire ti ɲᴐ kᴐn na galaa, na yi jo pu mu na: "Li waha l'i waha, fo Sipya Ja wu bu ganha xuuni. Nᴐhᴐlɛɛ, ni saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ na ba zhe wu ni. Pu na ba wu gbo; cabyaa taanri bu doro wu na ɲɛ."
41008032	A wu yi fiinŋɛ jo pu mu. A Pyɛɛri di gari ni wu ni kabanugo, na shɛ ɲᴐ kᴐn na yu ni wu ni.
41008033	Ga, a Yesu di ŋmahana ɲɛri, na wu kalaapiire ti wii, na din Pyɛɛri na na jo: "Toro laha na t`aan, mu Shitaanni we! Bani mu fungᴐngᴐ ɲɛ Kilɛ keree na wɛ, fo sipyii wogoo."
41008034	Lee kadugo na a Yesu di sipyii pee ni wu kalaapiire ti yiri, na pu pye: "Wa funŋᴐ bi ɲɛ wu binnɛ ni na ni, wu she wuyɛ ni, wu wu korikoritige ki lᴐ taha na fɛni.
41008035	Bani sipya we w'a giin wu wuyɛ pile munaa ɲuŋᴐ wolo niɲaa ge, wee na ba buun wu munaa ni ɲiga na. Ga we w'a bᴐnri wu munaa ni niɲaa nɛ ni Jozaama pu wuu na ge, wee wu da ba wu munaa ɲuŋᴐ wolo ɲiga na.
41008036	L'a ɲaha ɲᴐ sipya na wu koŋᴐ yaŋmuyᴐ bɛɛri ta, wu ba buun wuyɛ pile munaa ni wɛ?
41008037	Yaaga kekɛ sipya di da j'a daga wu munaa ɲuŋᴐ wolo wɛ?
41008038	Niɲaa wo sipyii pii ɲɛ jurumupyii, p'i ya tii Kilɛ ɲaha t`aan wɛ. Lee wuu na sipyaa sipya w'a shiige le wuyɛ ni, na bye wu ya nɛ ni na jomᴐ pu kaa yu sipyii mu_i ge, Sipya Ja wu bɛ na ba shiige le wuyɛ ni weefᴐᴐ shizhaa na, wu ba ba wu To Kilɛ wu wo nᴐᴐrᴐ wu ni tuun wemu ni, ni wu fɛfɛɛrɛ mɛlɛkɛɛ pu ni."
41009001	A Yesu di yi jo pu mu sanha na: "Can na n'a da yi jo yi mu, sipyii pii pu wa naha ge, pii wa da xhuu pu ni bada na ta pu ya Kilɛ wo saanra te ɲa tapaga ni, ni fanha ni wɛ."
41009002	Lee kadugo na ba cabyaa gbaara ya toro wɛ, a Yesu di gari ni Pyɛɛri, ni Yakuba, ni Yohana ni faabobotᴐᴐngᴐ ka fugba ni pu yɛ na. A wu ɲɛwiinɛ l'i shɛ ɲɛri pu ɲii na.
41009003	A wu f`aya y'i ganha na ɲ'i, na fiinŋɛ fiinŋɛgana la na, wa shishiin ɲɛ ɲiŋɛ na wemu na j'a yaaga fiinŋɛ di mu xᴐ wɛ.
41009004	A p'i Eli ni Musa ɲa wu na yu ni Yesu ni.
41009005	Lee na a Pyɛɛri di Yesu pye: "W`u Karamᴐgᴐ, w`ee bu gori naha, lee ya ɲᴐ xuuni dɛ. W`u buguloo taanri yereŋɛ, mu wo nigin, Musa wo nigin, Eli wo nigin."
41009006	Ye wu bi yaa wu jo ge, wu ya yee cɛ wɛ, bani pu bi fya xuuni.
41009007	A ɲahaŋa ka di ba pu tᴐ, a mujuu la di foro kee ɲahaŋa ki ni na: "Nɛ ɲidaan Ja wu ɲɛ we. Wu kaa l'a dan nɛ ni. Y'a wu nijoyo nuri!"
41009008	Taapile ni a p'i pu t`aan wu wii, ga pu ya sipya watii ɲa nige wɛ, fo Yesu yɛ.
41009009	Ba p'a diri faaboboŋᴐ ki na wɛ, a Yesu di yi jo waha pu mu na kaa lemu p'a ɲa ge, na pu ganha bu lee ɲaha jo sipya wa shishiin bɛ mu wɛ, fo Sipya Ja wu ba ɲɛ na foro xu ni tuun wemu ni.
41009010	A pee jomᴐ pe di gori pu funyᴐ ni. A p'i puyɛ yege na: "Sipya Ja wu na ɲɛ na foro xu ni, lee kᴐri ɲɛ dii wɛ?"
41009011	A p'i wu yege na: "Ɲaha na saliya karamᴐgᴐlᴐᴐ p'i yu na Eli w'a yaa na fɛnhɛ pa wɛ?"
41009012	A wu pu ɲᴐ shᴐ na: "Uun, Eli w'a yaa na fɛnhɛ pa, na ba keree ki bɛɛri gbegelevonᴐ gbegele. Ga ɲaha na l'a ka na Sipya Ja wu na ba ganha xuuni wɛ, na pu na ba zhe wu ni wɛ?
41009013	Ga n'a da yi jo yi mu, Eli ya pa xᴐ, a sipyii p'i wu pye pu ɲidaan pyegana na ma na jo ba l'a ka wu shizhaa na wɛ."
41009014	Ba p'a pa j'e kalaapiire ti sara ni wɛ, na sipyiɲɛhɛmɛɛ ta p'a pu maha, saliya karamᴐgᴐlᴐᴐ p'i ɲɛ na nakaara pyi ni kalaapiire ti ni.
41009015	Sipyiire t'a Yesu ɲa tuun wemu ni ge, a l'i bye kakanhana pu mu. A p'i baa kari, na shɛ wu shaari.
41009016	A Yesu di wu kalaapiire ti yege na: "Ɲaha wuu na yi wa nakaara pyi ni pu ni wɛ?"
41009017	A n'a wa di wu ɲᴐ shᴐ sipyiire ti tɛ ni na jo: "W`u Karamᴐgᴐ, n'a pa ma mu ni na ja ni, bani jina bobo wu wa wu ni.
41009018	Jina wu bu wu co xuu xuu ni, w'a wu shan ɲiŋɛ na. Kakaya na ganha na f`oro pya wu ɲᴐ ni, w'a ganha na ganhaa kii kuri, na waha. Nɛ yi jo ma kalaapiire ti mu, jo pu jina wu kᴐri yeege wu ni, ga p'i ya j'a wɛ."
41009019	A Yesu di jo: "Ee! Yee kunni ɲɛ n'a daa baa fɛɛ! Nɛ na gori yaha naha ni yee ni fo tuun wekɛ wɛ? Nɛ na yee keree xu, fo tuun wekɛ ni wɛ? Pa ni ma pya wu ni!"
41009020	A p'i gari ni wu ni wu y'iri. Ba pya w'a Yesu ɲa wɛ, taapile ni a jina wu wu ɲahara xuuni, a wu do ɲiŋɛ na, na gologolo. A kakaya di ganha na f`oro wu ɲᴐ ni.
41009021	A Yesu di pya wu to wu yege na: "Fo tuun wekɛ ni le ya wu ta wɛ?" A wu wu ɲᴐ shᴐ na: "Fo wu nᴐhᴐpiire tuun ni.
41009022	Tɛɛgɛɛ niɲɛhɛŋɛɛ ni jina wu ma wu shan na ni, ni lᴐhᴐ ni, kᴐnhᴐ wu xhu. Ma bi jani yaaga na, ɲuŋᴐ ɲaari w`u na, m'a w`u tɛgɛ!"
41009023	A Yesu di wu pye: "Ma bi jani! Keree bɛɛri k'a j'a pye n'a daa fᴐᴐ mu."
41009024	Taapile ni a funana li to wu xhuulo na: "Nɛ d`a ma na, pa na tɛgɛ m'a n'a daa baara ti wolo na funŋᴐ ni."
41009025	Yesu ya li ɲa sipyiire t'a gburogi na ma wu mu ge, a wu din jina wu na na: "Jina bobo ɲudunnᴐ, nɛ w'a ma pye mu, foro wu ni. Ma ganha j'e wu ni nige bada wɛ."
41009026	A jina wu xhuulo, na funana li ɲahara xuuni, na foro li ni. A l'i bye ma na jo li nixhugo ki ɲɛ, fo sipyiɲɛhɛmɛɛ bi yu na: "W'a xu."
41009027	Ga Yesu di funana li keŋɛ ki co, na li yirige. A l'i y`iri, na yere.
41009028	Ba Yesu ya pa j'e puga wɛ, na wu ni kalaapiire ti yaha pu yɛ na. A p'i wu yege na: "Ɲaha na w`ee di ya j'a we jina we kᴐri yeege pya wu ni_i wɛ?"
41009029	A Yesu di pu ɲᴐ shᴐ na: "Ke jina tuugo ke ya f`oro forogana la shishiin na ni Kilɛ-ɲɛrɛgɛ bɛ wɛ."
41009030	A p'i y`iri w`a, na Galile fiige ki ja toro na gaaŋi. Yesu funŋᴐ bye pu wu sanha cɛ wɛ,
41009031	bani wu bi wu kalaapiire ti kalaa. A wu pu pye: "Pu na ba Sipya Ja wu le sipyii keye ni. Pu na ba wu gbo, cabyaa taanri bu doro, w'a ɲɛ."
41009032	Ga pu bi pee jomᴐ pu kᴐri cɛ wɛ, na fya pu ya j'a wu yege pee keree na wɛ.
41009033	A p'i nᴐ Kapɛrinᴐmᴐ ni. Yesu nijege na puga ki ni, a wu wu kalaapiire ti yege na: "Nakaara tekɛ na yi bye koo li na wɛ?"
41009034	Ga, a p'i cari, bani pu bi puyɛ yegee koo li na na wekɛ wu ɲɛ pee bɛɛri wo ɲahagbaa fᴐᴐ wɛ?
41009035	Wee tuun wu ni a Yesu di diin, na wu kalaapiire kɛ ni shuun wu yiri, na pu pye: "Wa funŋᴐ bi ɲɛ na pye ɲahagbaa fᴐᴐ, w'a yaa na pye pu bɛɛri kadugo y'iri wo, ni pu bɛɛri kapyebye."
41009036	A wu nᴐhᴐcɛɛrɛ la lᴐ, na lee yereŋɛ pu niŋɛ ni, na li co wu keye ni, na yi jo pu mu na:
41009037	"Sipyaa sipya w'a le nᴐhᴐcɛɛrɛ le la shi co xuuni nɛ wuu na ge, nɛ w'a co xuuni. We w'a nɛ co xuuni ge, wee ya nɛ co xuuni wɛ, ga nɛ tunvᴐᴐ we w'a co xuuni."
41009038	A Yohana di Yesu pye: "W`u Karamᴐgᴐ, w`ee ya n'a wa ɲa, wu na jinaa kᴐri na yeege sipyii ni mu mɛgɛ na. A w`ee di yi jo wu mu jo wu ganha ba lee pyi wɛ, bani wu ɲɛ w`ee wa wɛ."
41009039	A Yesu di wu pye: "Yi ganha bu wu ɲaha kᴐn wɛ, bani sipya wa shishiin da j'a kakanhana pye nɛ mɛgɛ na, lee kadugo na m'a wakaraa m'a nɛ joguumᴐ yu wɛ.
41009040	Bani sipya wemu ɲɛ w`ee pɛn wɛ, w`ee ɲii wu ɲɛ wii.
41009041	Can na n'a da yi jo yi mu, sipyaa sipya w'a cɛɛgbuu ɲii lᴐhᴐ kan yi mu y'a gba na bani yi ɲɛ Kirisa wuu ge, weefᴐᴐ da ga fᴐ lee wo kuduun ni wɛ.
41009042	"Te nᴐhᴐpiire te t'a d`a nɛ na ge, sipyaa sipya w'a le la ɲuŋᴐ kyɛɛgi ge, li bi da bᴐrᴐ weefᴐᴐ mu, na faatabaaga pᴐ wu katige ni, na wu w'a suumᴐ lᴐhᴐ ni.
41009043	Ma keŋɛ bi ɲɛ kaɲuŋᴐ di ma le jurumu ni, ki kᴐn. Ma keŋɛ nigin wo na j'e Alijinɛ ni, lee ya pᴐrᴐ ma mu, ma keye shuun wo wu shɛ yaha Jahanɛmɛ ni na fugibaaga ni. [
41009044	Wee xuu wu ni, wu fyɛnyɛ ya xhuli wɛ, kee na ki ya furi wɛ.]
41009045	Ma tᴐᴐgᴐ bi ɲɛ kaɲuŋᴐ di ma le jurumu ni, ki kᴐn. Ma tᴐᴐgᴐ nigin wo na j'e Alijinɛ ni, lee ya pᴐrᴐ ma mu, ma tᴐᴐyᴐ shuun wo wu w'a Jahanɛmɛ ni. [
41009046	Wee xuu wu ni, wu fyɛnyɛ ya xhuli wɛ, kee na ki ya furi wɛ.]
41009047	Ma ɲii bi ɲɛ kaɲuŋᴐ di ma le jurumu ni, li wɛhɛlɛ wolo. Ma ɲii nigin wo na j'e Kilɛ wo saanra ti ni, lee ya pᴐrᴐ ma mu, ma ɲ`ii shuun wo wu w'a Jahanɛmɛ ni.
41009048	'Wee xuu wu ni, wu fyɛnyɛ ya xhuli wɛ, kee na ki ya furi wɛ.'
41009049	"Bani ba l'a saha na suumᴐ le shiga ni wɛ, mu l'a saha jurumupyii bɛ pu s`orogo na ni.
41009050	Suumᴐ ya ɲᴐ, ga pu tipoomᴐ bu foro pu ni, ɲaha ma da daga pu taan sanha wɛ? Suumᴐ pu pye yiyɛ pyaa ni, ɲaɲiŋɛ di bye yi tɛ ni."
41010001	A Yesu di y`iri w`a, na gari Zhude fiige ki ni, ni Zhurudɛn Gba wu kadugo y'iri. A sipyiire t'i ba binnɛ wu t`aan sanha. A wu ganha na pu kalaa ma na jo, ba w'a tee na li pyi pyegana lemu na wɛ.
41010002	A Farizhɛɛn pii di fulo wu na, na wu pɛri. A p'i wu pye: "L'a saha n'a wu wu shᴐ gbaga xᴐ ya?"
41010003	A Yesu di pu ɲᴐ shᴐ na: "Ɲᴐmɛɛ lekɛ Musa d'a jo yee mu wɛ?"
41010004	A p'i jo: "Musa ya koro kan w`ee mu na wa ba da wu shᴐ yaha, na wufᴐᴐ wu fɛnhɛ gbaxᴐᴐrᴐ sɛmɛ y`aa kan wu mu wu na wu yaha."
41010005	A Yesu di pu pye: "Yee niwegee k'a waha, lee wuu na Musa ya le ɲᴐmɛɛ le ka na kan yee mu.
41010006	Ga fo koŋᴐ ki ɲᴐkᴐᴐnrᴐ na, Kilɛ ya pu y`aa n'a ni cee.
41010007	Lee wuu na n'a na ba wu to, ni wu nu yaha, na nᴐrᴐ wu shᴐ na.
41010008	Pu shuun wu na bye ceepuuro nigin. Lee funŋᴐ ni pu ɲɛ nige shuun wɛ, ga fo nigin.
41010009	Ayiwa Kilɛ ya lemu pye nigin ge, sipya ganha bu lee waagi wɛ."
41010010	Ba p'a j'e puga wɛ, a kalaapiire t'i Yesu yege lee na sanha.
41010011	A wu yi jo pu mu na: "Sipyaa sipya w'a wu shᴐ gbaga xᴐ, na watii leŋɛ ge, dᴐdᴐᴐrᴐ m'a pye ma ceshiimɛ wu shizhaa na.
41010012	Wee cogo wu na cee bɛ bu foro wu poo mu, na gbaga je n'a watii mu, dᴐdᴐᴐrᴐ w'a pye."
41010013	Lee kadugo na sipyii pii ya pa Yesu mu ni nᴐhᴐpiire ta ni, kᴐnhᴐ wu gbᴐn ti na; ga, a kalaapiire t'i yogo jo ni pu ni.
41010014	Yesu ya lee ɲa ge, a wu luu di y`iri, a wu wu kalaapiire ti pye: "Yi nᴐhᴐpiire ti yaha ti da ma na mu, yi ganha ba ti ɲaha kᴐᴐn wɛ! Bani pee shi tuugo wuuro ti ɲɛ Kilɛ wo saanra te.
41010015	Can na n'a da yi jo yi mu, sipya wemu ya Kilɛ wo saanra ti co ba nᴐhᴐcɛrɛɛ ɲɛ_ɛ wɛ, wee da ga ba j'e ti ni bada wɛ."
41010016	Lee kadugo na a wu nᴐhᴐpiire ti lᴐ, na wu keye taha ti na, na duba ti mu.
41010017	Lee kadugo na ba Yesu ya pa koo lᴐ na gaaŋi wɛ, a n'a wa di baa nᴐ, na nuguro sin wu fɛɛ ni, na wu yege na: "Karamᴐgᴐsaama, ɲaha nɛ yaa na pye, kᴐnhᴐ di ba ɲ`ii sicuumᴐ nixhᴐbaama ta wɛ?"
41010018	A Yesu di wu pye: "Ɲaha na m'a na pyi nizaama wɛ? Nizaama wa shishiin wa wɛ, fo Kilɛ yɛ.
41010019	M'a Kilɛ wo ɲᴐmɛɛjogoo ki cɛ na: 'Ma ganha bu sipya gbo wɛ! Ma ganha bu dᴐdᴐᴐrᴐ pye wɛ! Ma ganha bu nagaara pye wɛ! Ma ganha bu kafinɛyɛ taha ma sipyiɲii na wɛ! Ma ganha bu wa ŋmahana wɛ! Ma da ma nu ni ma to pɛlɛ!' "
41010020	A wee n'a wu jo: "Karamᴐgᴐ, fo na nᴐhᴐpiire ti tuun wu ni nɛ ɲᴐ kᴐn na kii koro ɲaari."
41010021	A Yesu di wu wii ni taanɲɛɛgɛ ni, na wu pye: "Kaa nigin yɛ l'a mu kuuŋᴐ. Shɛ ma keŋɛ yaŋmuyᴐ yi bɛɛri pɛrɛ, m'a wee wari wu kan la baa fɛɛ mu! Wee tuun wu ni ma na naafuu ta fugba we ni. Lee kadugo t`aan m'a ba daha na fɛni!"
41010022	A pee jomᴐ p'i wu ɲaha tanha na gaaŋi, bani naafuugbᴐ wu bye wu mu.
41010023	A Yesu di wu t`aan wu wii, na wu kalaapiire ti pye: "Naafuugbᴐ fᴐᴐ jemɛ p'a pɛn Kilɛ wo saanra ti ni dɛ!"
41010024	A pee jomᴐ p'i bye kakanhana kalaapiire ti mu; ga, a Yesu di pu pye sanha na: "Na nagoo, Kilɛ wo saanra ti jemɛ p'a pɛn dɛ!"
41010025	Ɲᴐhᴐŋᴐ jemɛ ya taan museni wii ni na toro, naafuugbᴐ fᴐᴐ j'e na Kilɛ wo saanra ti ni.
41010026	A l'i bye tɛhɛnɛ baa kakanhana kalaapiire ti mu, a p'i ganha na puyɛ pyi: "Aa! Wee tuun wu ni sipya wekɛ na j'a pa shᴐ wɛ?"
41010027	A Yesu di pu wii, na jo: "Sipyii mu, lee da j'a bye wɛ, ga li na j'a bye Kilɛ mu, bani kaa la shishiin ya Kilɛ jani wɛ."
41010028	A Pyɛɛri di wu pye: "Li wii, w`ee ya kahari yaŋmuyᴐ bɛɛri ni, na daha mu fɛni."
41010029	A Yesu di wu pye: "Can na n'a da yi jo yi mu, sipyaa sipya w'a kahari wu puga ni ge, kelee wu ceboronamaa, kelee wu ceboroshaa, kelee wu nu, kelee wu to, kelee wu nagoo, kelee wu kɛrɛyɛ, nɛ ni Jozaama pe wuu na ge,
41010030	weefᴐᴐ na ba yee bɛɛri yahaŋaa xhuu nigin (100) ta ke koŋᴐ ke na: piyɛyɛ, ni ceboronamaa, ni ceboroshaa, ni nii, ni nagoo, ni kɛrɛyɛ, na kanhama bɛ ta, na ba ɲ`ii sicuumᴐ nixhᴐbaama bɛ ta ɲiga na.
41010031	Ga ɲahagbaa wuu niɲɛhɛmɛɛ na ba bye kadugo y'iri wuu, kadugo y'iri wuu niɲɛhɛmɛɛ na bye ɲahagbaa wuu."
41010032	Koo na pu bye na gaaŋi Zheruzalɛmu ni, Yesu bye wu kalaapiire ti ɲahagbaa na. Kalaapiire ti hakilee pu bi kyɛɛgi. Sipyii pii p'a taha pu fɛni ge, pee bi fya. A Yesu di gari sanha ni wu wuu kɛ ni shuun wu yɛ ni. Kaa le li da ba bye wu na ge, a wu lee ɲᴐ kᴐn na yu pu mu.
41010033	A wu pu pye: "W`u wii gaaŋi Zheruzalɛmu ni. Pu na zhɛ Sipya Ja wu le w`a saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu keŋɛ ni. Pu na ba wu jaagi na w'a yaa ni xu ni. P'a wu le shi watii keŋɛ ni, wemu ɲɛ Yawutuu shi wɛ.
41010034	Wee na ba zhɛhɛ wu na, na ɲᴐlᴐhᴐ tugi wu na, na wu kpᴐn ni susᴐlᴐᴐ ni, na wu gbo. Caŋa taanri wogo ki na w'a ɲɛ."
41010035	Lee kadugo na Zebede jalaa Yakuba ni Yohana ya pa fulo Yesu na, na yi jo wu mu na: "W`u Karamᴐgᴐ, kaa le w`u da ba ɲɛɛri ma mu ge, w`u la ɲɛ m'a lee pye w`u mu."
41010036	A Yesu di pu yege na: "Yi wa giin nɛ lekɛ pye yi mu wɛ?"
41010037	A p'i wu ɲᴐ shᴐ na: "Ma sᴐᴐ m'a ɲahagbaa fɛɛrɛ tatiinyɛ yi kan w`u mu: nigin wa di diin ma kanige cɛ, wa di diin ma kamɛnɛ cɛ, ma saanra nᴐᴐrᴐ wuuro ti ni."
41010038	Ga, a Yesu di pu pye: "Kaa lemu yee wa ɲɛɛri ge, yee wa li cɛ wɛ. Kanhama cɛɛgbuu lemu ni n'a da ba gba ge, yee na j'a gba lee ni ya? Kelee nɛ na ba batize kanhama ni gbɛrigbɛri wemu ni ge, yee na j'a batize yee ni ya?"
41010039	A p'i wu pye: "Uun, w`ee na j'a." A Yesu di pu pye: "Yi na ba gba nɛ wo cɛɛgbuu li ni. Nɛ na ba batize kanhama ni gbɛrigbɛri wemu ni ge, yi na ba batize yee bɛ ni.
41010040	Ga na tiin nɛ kanige cɛ, kelee nɛ kamɛnɛ cɛ, nɛ ɲɛ yee tatiinyɛ yi kanvᴐᴐ wɛ. Piimu kaa na Kilɛ ya yee gbegele ge, pee mu yi da ba gan."
41010041	Ba kalaapiire kɛ wu samaa ya yee logo wɛ, a pu logoo di y`iri Yakuba ni Yohana t`aan.
41010042	Lee na a Yesu di pu bɛɛri yiri na jo: "Y'a li cɛ na shi wemu ɲɛ Yawutuu wɛ, pii p'a wii ɲuŋᴐfɛɛ wee shi wu ɲuŋᴐ ni ge, pee ya pu ɲuŋᴐfɛɛrɛ pyi wu na, pu sipyigbᴐᴐ p'i pu fanha shɛɛ wu na.
41010043	Ga li da ba bye mu yee tɛ ni wɛ. Yee wa funŋᴐ bi ɲɛ wu bye sipyigbᴐ, wufᴐᴐ wu pye pu samaa wo kapyebye.
41010044	Yee wa funŋᴐ bi ɲɛ wu bye ɲahagbaa fᴐᴐ, wu pye pu samaa bɛɛri wo bulo.
41010045	Bani Sipya Ja wu ya ta pa kᴐnhᴐ sipyii di ba kapyeŋɛɛ pyi wu mu wɛ. Ga w'a pa, wu ba kapyeŋɛɛ pyi sipyii mu, wu wu munaa kan l'i bye sipyiɲɛhɛmɛɛ wo ɲuwuuro saraa."
41010046	Lee kadugo na a p'i nᴐ kulo la ni, lee mɛgɛ ɲɛ na Zheriko. Ba Yesu ni wu kalaapiire te ni sipyiɲɛhɛmɛɛ ya pa foro Zheriko ni wɛ, lee bi fyɛn wa nidɛɛngɛ ta koo li ɲᴐ na, wee na saraya ɲɛɛri. Wee bye Timɛ ja Batimɛ.
41010047	W'a logo na Nazarɛti shɛɛn Yesu w'a wii ge, a wu mujuu w'a na: "Dawuda Ja Yesu, ɲuŋᴐ ɲaari na na!"
41010048	Sipyiɲɛhɛmɛɛ ya jo ni wu ni na wu co wuyɛ na, ga, a wu sii la fara mujuu li na na yu: "Dawuda Ja, ɲuŋᴐ ɲaari na na!"
41010049	A Yesu di yere na jo pu wu yiri. A p'i fyɛn wu yiri, na wu pye: "Ma hakili wu teŋɛ, y`iri! W'a ma yiri!"
41010050	A wu wu fadeŋɛ w'a, na sira y`iri, na fulo Yesu na.
41010051	A Yesu di wu yege na: "Mu wa giin nɛ lekɛ pye ma mu wɛ?" A fyɛn wu wu ɲᴐ shᴐ na: "Karamᴐgᴐ, di da ɲaa!"
41010052	A Yesu di wu pye: "Ta se, ma n'a daa w'a ma cuuŋᴐ." Taapile ni a wu ganha na ɲaa, na daha Yesu fɛni koo li na.
41011001	Ba p'a tɛɛŋɛ Zheruzalɛmu na wɛ, a p'i nᴐ Bɛtɛfajɛ ni Bɛtani shizhaa, Oliviye faaboboŋᴐ ki kabanugo ki ni. A Yesu di wu kalaapiire shuun wa tun,
41011002	na pu pye: "Yi shɛ yi ɲahagbaa kulo li ni. Yi ba shɛ jin yɛ li ni, yi na kafabige ka nibᴐgᴐ ta w`a, sipya sanha dugi ɲa kemu na wɛ, y'i kee sanha yi pa naha!
41011003	Sipya wa bu yi pye: 'Ɲaha na yee di ke sanhana wɛ?' Yi weefᴐᴐ pye: 'W`ee Kafᴐᴐ wu mago wu wa ki na, nimɛ w'a da ki kuruŋᴐ na pa ma kan.' "
41011004	A p'i gari, na shɛ kafabige ka nibᴐgᴐ ta kakuutorogo ka ni, na ki sanha.
41011005	Sipyii pii pu bye w`a ge, a pii di pu yege na: "Yee di ke kafabige ke sanhana ɲaha na wɛ?"
41011006	A p'i pu ɲᴐ shᴐ ba Yesu ya yi jo pu mu wɛ. A pee sipyii p'i sᴐᴐ na p'a gaaŋi ni ki ni.
41011007	Ba p'a nᴐ ni kafabige ki ni Yesu y'iri wɛ, na pu fadegbᴐyᴐ ya taha ki na, a Yesu di dugi ki na.
41011008	A sipyiɲɛhɛmɛɛ di pu fadegbᴐyᴐ pii koo li ni. A pii bɛ di wɛburiye kᴐn tɛyɛ ni, na yee pii koo li ni.
41011009	Pu nigariwuu, pii p'a ɲaari Yesu ɲahagbaa ni wu kadugo y'iri ge, pee bi xhuulo na yu na: "Kilɛ w'a sᴐni! We w'a ma Kafᴐᴐ mɛgɛ na ge, wee ɲɛ duba pya!"
41011010	"W`u to Dawuda wo saanra te t'a ma ge, Kilɛ wu duba ti mu. Masᴐŋᴐ k'a byi Kilɛ mu fugba lii lii we ni."
41011011	Ba Yesu ya j'e Zheruzalɛmu ni wɛ, na gari Kilɛ-pɛɛŋɛ pugbᴐhᴐ ki ni, na shɛ ki kabaya yi bɛɛri wii. Lee kadugo na a wu ni wu kalaapiire kɛ ni shuun wu foro kari Bɛtani ni, bani piige ki bi zhaa da wuu.
41011012	Kee caŋa ki ɲimuguro, pu na foro Bɛtani ni, a xuugo di Yesu ta.
41011013	Na wu yaha taliige ni, a wu nitoodige ka ɲa, wɛrɛ di ɲɛ ki na. A wu shɛ ki wii, wu bu garaa nagoo ta ki na. Ba w'a nᴐ ki na wɛ, wu ya yaaga ɲa wɛ, fo wɛyɛ yɛ. Bani nitoroŋᴐ pyeduun bi sanha nᴐ wɛ.
41011014	Ayiwa a wu nitoodige ki pye: "Sipya da ga mu pya li nige bada wɛ." A wu kalaapiire t'i yee logo.
41011015	P'a nᴐ Zheruzalɛmu ni tuun wemu ni ge, a Yesu di j'e Kilɛ-pɛɛŋɛ pugbᴐhᴐ ki ni. Sipyii piimu pu bi bɛrɛ ni zhᴐ pyi w`a ge, a wu ganha na pee kᴐri na yeege. A wu wari faavɛɛ pu wo tabalaa pee, ni gbegbe shazhɛɛrɛ pɛrɛvɛɛ pu wo yatiinyɛ yi ɲɛri buri.
41011016	W'a ta sᴐᴐ yaaga pɛrɛvᴐᴐ wa shishiin wu toro Kilɛ-pɛɛŋɛ pugbᴐhᴐ ki kaaŋa ki ni wɛ.
41011017	A wu sipyii pu kalaa na: "Ta li ya ka Kilɛ Kafila wu ni wɛ na: 'Pu na ba nɛ puga ki pyi shi wu bɛɛri wo Kilɛ-ɲɛrɛgɛ puga wɛ?' Ga yee kunni ya ki pye nagaalaa talaraga."
41011018	Ba saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ p'a yee logo wɛ, na ganha na wu shaa di gbo. A p'i fya wu na, bani wu kalaa wu bi sipyii pu ɲuyᴐ co xuuni.
41011019	Ba yakoŋᴐ k'a nᴐ wɛ, a Yesu ni wu kalaapiire t'i foro kanha ki ni.
41011020	Kee caŋa ki ɲimuguro ɲisᴐᴐgᴐ ki na, na pu yaha pu na doroo koo li ni, a p'i kee nitoodige ki ɲa k'a waha fo ki niyɛ ye.
41011021	Kaa le l'a bi pye ge, a Pyɛɛri funŋᴐ di do lee na, a wu Yesu pye: "W`u Karamᴐgᴐ, m'a nitoodige kemu laŋi ge, k'a waha!"
41011022	A Yesu di pu pye: "Yi d`a Kilɛ na!
41011023	Can na n'a da yi jo yi mu, sipyaa sipya w'a ke faaboboŋᴐ ke pye: 'Y`iri laha naha, m'a shɛ mayɛ w'a suumᴐ lᴐhᴐ ni ge.' Nakaara bye t'i ɲɛ wufᴐᴐ zᴐ wu na wɛ, wu bi d`a li na na ye w'a jo ge, na lee na bye; li na bye wu mu.
41011024	Lee wuu na n'a da yi jo yi mu, yi ba yaaga tuugo bɛɛri ɲɛɛri, yi d`a li na na y'a kee ta na xᴐ, kee na gan yi mu.
41011025	Yi bu yere na Kilɛ ɲɛɛri, na wa ta w'a kakuunᴐ la pye yi na, yi lee yafa weefᴐᴐ mu, kᴐnhᴐ yi fugba To Kilɛ wu yi bɛ wo kakuuyo yi yafa yi mu.
41011026	Yi bye y'i ya pu samaa wo kakuuyo yi yafani pu mu wɛ, yi fugba To Kilɛ wu da ba yi bɛ wo kakuuyo yi yafa yi mu wɛ."
41011027	A p'i gari Zheruzalɛmu ni sanha. Na Yesu yaha wu na ɲaari Kilɛ-pɛɛŋɛ pugbᴐhᴐ ki ni, a saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ, ni nᴐhᴐlɛɛ p'i fulo wu na,
41011028	na wu yege na: "Sefɛɛrɛ tekɛ gbᴐᴐrᴐ ni mu wa kii keree kii pyi wɛ? Jᴐgᴐ w'a kee fanha ki kan mu mu na mu w'a ki pyi wɛ?"
41011029	A Yesu di pu pye: "N'a da yee yege kaa nigin wa na, y'i na ɲᴐ shᴐ. Wee tuun wu ni, sefɛɛrɛ temu gbᴐᴐrᴐ ni nɛ bɛ ya kii keree kii pyi ge, nɛ bɛ na tee jo yi mu.
41011030	Jᴐgᴐ wu d'a Yohana tun na w'a batizeli pyi wɛ, Kilɛ laa sipyii? Yi na ɲᴐ shᴐ."
41011031	A p'i puyɛ pye: "W`u bu jo: 'Kilɛ w'a wu tun', wu na jo: 'Wee tuun wu ni ɲaha na yee di ya ta d`a wu na_ɛ wɛ?'
41011032	Ga w`u bu nᴐhᴐ jo: 'Sipyii p'a wu tun...' " (Pu bi fyagi sipyii pu na, bani sipyii pu bɛɛri bi Yohana wii can can na Kilɛ tudunmᴐ.)
41011033	Lee na a p'i Yesu pye: "W`ee ya cɛ wɛ." A Yesu bɛ di pu pye: "Ayiwa nɛ bɛ ya she, sefɛɛrɛ temu gbᴐᴐrᴐ ni nɛ bɛ ya kii keree kii pyi ge, nɛ bɛ da tee jo yee mu wɛ."
41012001	Lee kadugo na a Yesu di taleŋɛɛ ɲᴐ kᴐn na yu pu mu na: "N'a wa w'a bi ɛrɛzɛn tɛgɛ ka shan, na ki maha ni kasᴐrᴐgᴐ ni. A w'i wege ka wolo na pye ɛrɛzɛn wu lᴐhᴐ ki tawologo, na zangaso wa y`aa shazhᴐn wu kaa na. Lee kadugo na a wu ɛrɛzɛn tiire tɛgɛ ki kaa le ɛrɛzɛn faapyii pii keŋɛ ni, na gari fiige katii ni.
41012002	Ba ɛrɛzɛn w'a pa lɛ wɛ, a wu kapyebye wa tun pee ɛrɛzɛn faapyii pu mu, na wu shɛ ɛrɛzɛn nilɛ wu shᴐ pu mu.
41012003	Ga, a p'i kapyebye wu co, na wu kpᴐn, na wu kewaya wo yaha kari.
41012004	Lee kadugo na a tɛgɛ ki fᴐᴐ wu kapyebye watii tun kari. A p'i wee ɲuŋᴐ bana, na wu cogana kolo.
41012005	A wu nᴐhᴐ kapyebye wa bɛ tun kari sanha. A p'i wee gbo. Lee kadugo na a wu kapyebyii niɲɛhɛmɛɛ pii bɛ tun. A p'i pii kpᴐn, na pii gbo.
41012006	"Ja nigin yɛ di bye tɛgɛ ki fᴐᴐ wu mu, wee kaa bi dan wu ni xuuni. A wu wee tun pu mu pu bɛɛri kadugo y'iri, na jo: 'Nɛ ja we kunni pu na zhɛ gbᴐᴐrᴐ taha wee na.'
41012007	Ga, a ɛrɛzɛn faapyii p'i puyɛ pye na: 'Cɛn wu lᴐvᴐᴐ w'a we. Yi pa w`u wu gbo, cɛn wu na bye w`u wo.'
41012008	A p'i jafᴐᴐ wu co na wu gbo, na wu w'a tɛgɛ ki kadugo y'iri.
41012009	"Wee tuun wu ni tɛgɛ ki kafᴐᴐ wu da ba ɲaha pye wɛ? Wu na ba ba, na pee ɛrɛzɛn faapyii pu gbo, na ɛrɛzɛn tɛgɛ ki kaa le piitiilee keŋɛ ni.
41012010	Ta yee ya le kalaa Kilɛ Kafila wu ni wɛ? na: 'Puyirilee p'a faakagereŋɛ kemu she ge, kee k'a pye puga ki gunŋmii li faakagereŋɛ ki nijeŋɛ ke.
41012011	Li wii Kafᴐᴐ w'a lee pye, kakanhana li wa lii w`u ɲaha t`aan."'
41012012	A Yawutuu ɲuŋᴐfɛɛ p'i ganha na cogana shaa Yesu na, bani p'a li cɛ na pee na Yesu ya talenɛ li jo w`a. Ga, a p'i fya sipyiire ti na, wee tuun wu ni a p'i wu yaha w`a, na gari.
41012013	Lee kadugo na a p'i Farizhɛɛn pii ni Hɛrᴐdi wo sipyii pii tun Yesu mu, kᴐnhᴐ p'i wu co wuyɛ pyaa ɲᴐ jomᴐ fɛni.
41012014	A p'i ba na wu pye: "W`u Karamᴐgᴐ, w`ee ya li cɛ na jo can fᴐᴐ mu ɲɛ. Mu ya fyagi sipya wa shishiin na wɛ, bani sipyii pu bɛɛri pu ɲɛ nigin mu mu. M'a sipyii pu fiinŋɛ na galaa bɛ Kilɛ koro li ni. Ayiwa l'a saha p'a munaa pɛrɛmɛ kaan Oromɛ saannaa Sezari mu laa, li ya saha wɛ? W'`a yaa na pu kaan, laa w`u ya yaa na pu kaan wɛ."
41012015	Ga, a Yesu di pu shuun shuun juuro ti cɛ na pu pye: "Ɲaha na y'i na ɲᴐ yegee wɛ? Yi pa ni wari dɛɲɛ nigin wa ni, di wu wii."
41012016	A p'i nigin wa shɛ wu na. A Yesu di pu pye: "Jᴐgᴐ wo jaa ni wu kama pu wa we na wɛ?" A p'i jo: "Oromɛ saannaa Sezari."
41012017	Wee tuun wu ni a Yesu di pu pye: "Y'a Sezari wuu li kaan Sezari mu, yi da Kilɛ bɛ wuu li kaan Kilɛ bɛ mu." A wu keree di pu ɲaha wᴐ fo xuuni.
41012018	Lee kadugo na, ɲuŋᴐfɛɛ pii bye w`a, p'i ɲɛ Yawutuu, Sadushɛɛn pu bye pii. Pee bi yu na xuɲɛnɛ da ba bye ɲiga na wɛ. A pii di ba shɛ Yesu y'iri, na shɛ wu pye:
41012019	"Karamᴐgᴐ, Kilɛ tudunmᴐᴐ Musa ya le ɲᴐmɛɛ le ka na kan w`ee mu na: 'N'a wa wo ceborona bu xhu, na ta wu ya pya ta wu shᴐ na wɛ, na wu wee naxhugoshᴐ wu lᴐ, kᴐnhᴐ wu nagoo ta di yaha wee n'a wu nixhugo ki mu.'
41012020	Lee ya bi ceboronamaa gbarashuun wa ta w`a. A nizhiimɛ wu cee leŋɛ, na xhu wu ya pya ta wɛ.
41012021	A shuun wo wu wee cee wu ninumᴐ lᴐ, na xhu wu ya pya ta wɛ. A taanri wo wu bɛ di bye mu.
41012022	A pu gbarashuun wu bɛɛri di wee cee wu leŋɛ toro, a pu bɛɛri di xhu wa shishiin ya pya ta wu na wɛ. Lee kadugo na a cee wu bɛ di xhu.
41012023	Xuu pu caɲɛŋɛ ke, wee cee w'i da ba bye pu shɛn nigin wekɛ wo wɛ? Bani pu gbarashuun wu bɛɛri ya wu leŋɛ toro."
41012024	A Yesu di pu pye: "Le bɛ li wa yee piinŋɛ ki kaɲuŋᴐ wɛ? Na jo le l'a ka Kilɛ Kafila wu ni ge, yee wa lee cɛ wɛ, y'i wa Kilɛ wo sefɛɛrɛ ti bɛ cɛ wɛ.
41012025	Xuu pu ba ɲɛ, sipyii wa da c`ee leŋɛ, kelee na gbaya je wɛ. Ga pu na ba bye ba fugba mɛlɛkɛɛ ɲɛ wɛ.
41012026	Xuɲɛnɛ li wo shizhaa na, xuu wemu ni na ki wo tire li kaa ya yu Kilɛ tudunmᴐᴐ Musa wo Kitabu wu ni ge, ta yee ya yee kalaa wɛ? na: 'Nɛ ɲɛ Ibirayima wo Kilɛ, ni Ishaaga wo Kilɛ, ni Yakuba wo Kilɛ.'
41012027	Kilɛ ɲɛ xuu wo Kilɛ wɛ, ga wyii wo Kilɛ wu ɲɛ wii. Yee ya piin xuuni."
41012028	A saliya karamᴐgᴐ wa di pee nakaara jomᴐ pu logo. A wu li ɲa na Yesu ya Sadushɛɛn pu ɲᴐ shᴐ na ɲᴐ. A wu fulo wu na na wu yege na: "Lekɛ l'i ɲɛ Kilɛ wo saliya wu ɲᴐmɛhɛɛ ki bɛɛri nigbᴐᴐ li wɛ?"
41012029	A Yesu di wu ɲᴐ shᴐ na: "Saliya wu ɲᴐmɛhɛɛ ki bɛɛri nigbᴐᴐ li wa le na: 'Izirayɛli shɛɛn yi logo: W`u Kafᴐᴐ Kilɛ we, Kafᴐᴐ nigin pe wu ɲɛ wii.
41012030	Ma Kafᴐᴐ Kilɛ wu taan ma mu ma zᴐ wu bɛɛri na, ni ma munaa li bɛɛri, ni ma fungᴐngᴐ ki bɛɛri, ni ma fanha ki bɛɛri.'
41012031	Li shuun wuu li wa le: 'Ma sipyiɲii wu taan ma mu ba mayɛ pyaa ki ɲɛ wɛ.' Kilɛ wo saliya wu ɲᴐmɛɛ la shishiin wa ye kii shuun we na wɛ."
41012032	A wee saliya karamᴐgᴐ wu Yesu pye na: "See na, w`u Karamᴐgᴐ, ye m'a jo ge, kaɲii li wa. Bani Kilɛ yɛ nigin wu wa, Kilɛ wa shishiin wa nige wee kadugo na wɛ.
41012033	Kilɛ na taan ma mu ma zᴐ wu bɛɛri na, ni ma fungᴐngᴐ ki bɛɛri, ni ma fanha ki bɛɛri. A ma sipyiɲii bɛ di daan ma mu ba mayɛ pyaa ki ɲɛ wɛ, lee ya pɛlɛ saraya nizogoyo ni saraya tuuyo ye bɛɛri na."
41012034	A Yesu di li ɲa na w'a wee ɲᴐ shᴐ ni fungᴐngᴐ fɛɛrɛ ni, na wu pye: "Mu ni Kilɛ saanra ti tɛ w'a lii wɛ." Na co wee tuun wu na, wa shishiin ya luu waha na wu yege nige kaa la shishiin na wɛ.
41012035	Na Yesu yaha wu na sipyii pu kalaa Kilɛ-pɛɛŋɛ pugbᴐhᴐ ki ni, a wu pu pye: "Ɲaha na saliya karamᴐgᴐlᴐᴐ p'i yu na Shᴐvᴐᴐ wu ya ta sii pye watii Dawuda ja yɛ kadugo na_ɛ wɛ?
41012036	Dawuda yɛ pyaa ya jo Fɛfɛɛrɛ Munaa fanha ni na: 'Kafᴐᴐ Kilɛ ya yi jo nɛ Kafᴐᴐ mu na: Tiin saanra tatɛɛngɛ ki ni na kanige cɛ, fo di ba ma pɛɛn pu tirige na pa le ma tᴐᴐyᴐ nᴐhᴐ ni.'
41012037	Dawuda yɛ pyaa ya Shᴐvᴐᴐ wu pyi Kafᴐᴐ, wee tuun wu ni, w'a j'a pye dii wu ja yɛ nigin wɛ?" Yesu kafila wu logo bi dan sipyii pu bɛɛri ni xuuni.
41012038	A wu yi jo pu mu wu kalaa wu ni na: "Y'a yiyɛ kasɛri saliya karamᴐgᴐlᴐᴐ pu na. Na fadedᴐᴐnyᴐ leni na ɲaari, ni sipyii na gbᴐᴐrᴐ f`o kaan pu mu pinnɛrɛ kpɛɛnyɛ na, lee l'a dan pu ni.
41012039	Kilɛ-pɛɛŋɛ piyɛyɛ yi wo ɲahagbaa tatiinyɛ, ni yaliceŋɛɛ wo tatiinceye bɛ di dan pu ni.
41012040	P'a naxhugoshaa keŋɛ yaŋmuyᴐ bɛɛri shuu pu na. Lee kadugo na p'a shɛ mᴐ Kilɛ-ɲɛrɛgɛ na, kᴐnhᴐ p'i puyɛ shɛ see sipyii. Pu jaagi kanhama na ba golo fo xuuni."
41012041	A Yesu di diin Kilɛ-pɛɛŋɛ pugbᴐhᴐ ki ni, na saha ni yakanya yi tayahaŋa keshi wu ni, na sipyii pu wari wu yahagana li wii. Naafuu fɛɛ niɲɛhɛmɛɛ bi wari niɲɛhɛmɛ leni wu ni.
41012042	A naxhugoshᴐ la baa fᴐᴐ wa bɛ di ba, na wari tuuŋᴐᴐ nifɛnhɛfɛnhɛŋɛɛ shuun le wu ni. Wee wari wu bi laha tama nigin shishiin na wɛ.
41012043	Wee tuun wu ni a Yesu di wu kalaapiire ti yiri na yi jo pu mu na: "Can na n'a da yi jo yi mu, we naxhugoshᴐ la baa fᴐᴐ we ya lemu le keshi wu funŋᴐ ni ge, lee ya ɲɛhɛ pu samaa bɛɛri wuu li na.
41012044	Bani pu bɛɛri ya wolo wolo pu naafuu ni na kan. Ga wee kunni ni wu la baara ti ni, lemu bɛɛri li ɲɛ wu mu wu ɲᴐshaga wuu ge, w'a lee bɛɛri kan."
41013001	Yesu nivorowo Kilɛ-pɛɛŋɛ pugbᴐhᴐ ki ni, a wa di wu pye wu kalaapiire ti ni na: "W`u Karamᴐgᴐ, ye kageegbᴐyᴐ ye ni ye piyɛyɛ ye yereŋɛgana wii sa!"
41013002	A Yesu di wu pye: "Mu ɲii wa ye pugbᴐyᴐ ye bɛɛri ni gɛ? Kagereŋɛ ka shishiin wa da ba gori naha ka ɲuŋᴐ ni wɛ. Yi bɛɛri na ba do fɛɛfɛɛ."
41013003	Na Yesu nidɛɛngɛ yaha Oliviye faaboboŋᴐ ki na Kilɛ-pɛɛŋɛ pugbᴐhᴐ ki ɲaha tii wu ni, a Pyɛɛri, ni Yakuba, ni Yohana, ni Andire yɛ di ba wu yege pu yɛ na na:
41013004	"Kee keree kii na ba bye tuun wemu ni ge, wee shɛ w`u na! Ɲaha shɛshɛɛrɛ tekɛ t'i da ba li shɛ na kee keree kii pyeduun w'a nᴐ wɛ?"
41013005	Wee tuun wu ni a Yesu di pu pye: "Y'a yiyɛ kasɛri! Yi ganha bu sipya wa shishiin yaha wu yi piinŋɛ wɛ!
41013006	Sipyii niɲɛhɛmɛɛ na ba ba ni nɛ mɛgɛ ni, na yu: 'Nɛ wu ɲɛ wii'. Pu na ba sipyiɲɛhɛmɛɛ piinŋɛ.
41013007	Yi ba kashɛn keree nuri, na kashɛn gbegemɛ keree nuri tuun wemu ni, yi funyᴐ ganha da bɛn wɛ. Li waha l'i waha, kee keree k'a yaa na pye, ga lee di wa da ba bye taaxᴐᴐ li wɛ.
41013008	Shi wa na ba y`iri shi watii kaa na. Saanra ta na ba y`iri saanra tatii kaa na. Ɲiŋɛ cɛlɛŋɛ na ba byi tɛyɛ ya ni, na fara xuugbᴐhᴐ bɛ na. Kee wa kanhama pu keree ɲᴐkᴐᴐnrᴐ yɛ, ba cee laa ma y`iri mɛ wɛ.
41013009	"Ga yi da yiyɛ kasɛri, bani sipyii na ba yi leni kiirikᴐᴐn kuruyo yi keŋɛ ni. Pu na ba yi kpᴐᴐn xuuni Kilɛ-pɛɛŋɛ piyɛyɛ yi ni. Pu na ba se ni yi ni gbafɛnɛɛrɛɛ ni saannaa mu nɛ mɛgɛ wuu na. Lee na ba bye kaɲuŋᴐ yi na Kilɛ wo Jozaama pu jo pu mu.
41013010	Yani kee keree kii ki pye ge, li waha l'i waha, Jozaama pu yɛrɛ ya yaa na fɛnhɛ jo shi wu bɛɛri mu.
41013011	Pu ba yi coni, na yi leni keye ni tuun wemu ni, yi nijoyo ganha bu da bye yi mu funzhaga wɛ, ga jomᴐ pe pu da ba digi yi funyᴐ ni wee tuun wuyɛ pyaa ni ge, yi pee jo, bani yiyɛ pyaa wa da ba bye pu jovɛɛ wɛ, fo Fɛfɛɛrɛ Munaa.
41013012	"Ceboro na ba wu ceboro le keŋɛ ni, kᴐnhᴐ p'i wu gbo. To na ba lee tuugo pye wu pya na. Nagoo bɛ na ba y`iri pu sefɛɛ fɛni, kᴐnhᴐ p'i pu gbo.
41013013	Sipyii bɛɛri na ba yi kᴐ nɛ mɛgɛ wuu na, ga wemu bu j'a luu mara fo na shɛ nᴐ li tɛhɛnɛ na, weefᴐᴐ na ba shᴐ."
41013014	"Ayiwa gyɛɛgi pyevᴐᴐ wu ya yaa w'a ɲaa xuu wemu ni wɛ, yi ba wu niyerege ɲaa wee xuu wu ni. (Wa bu yi kalaa, wufᴐᴐ wu yi ɲaha cɛ!) Wee tuun wu ni, piimu na ba bye Zhude fiige ki ni ge, pee di ba fe p'a se faaboboyo xuu ni.
41013015	Lee ba wemu ta kataŋa ɲuŋᴐ ni, wu ganha bu da digi j'e wu puga ni di wu yɛrɛyɛ lᴐ wɛ.
41013016	Wemu ɲɛ kɛrɛyɛ ni ge, wee ganha bu guri di ba wu fadeŋɛ lᴐ wɛ.
41013017	Bᴐᴐngᴐ na ba bye lahaa fɛɛ ni puŋmaraya fɛɛ wogo yee caya yi na.
41013018	Y'a Kilɛ ɲɛɛri kᴐnhᴐ kee keree ki ganha ba saha ni wiire tuun ni wɛ.
41013019	Bani kanhama na ba bye yee caya yi na pemu tuugo sanha bye ɲa wɛ, na co fo Kilɛ ya koŋᴐ sii tuun wemu ni ge, fo na pa nᴐ niɲaa na. Pee kanhama pu tuugo di wa da bye bɛ nige bada wɛ.
41013020	Kafᴐᴐ da bye wu ya wolo kee cabyaa ki ni wɛ, sipya wa shishiin bi da zhᴐ wɛ. Ga sipyii piimu ɲaha w'a bulo ge, pee wuu na w'a kii wolo kee cabyaa ki ni.
41013021	Ayiwa, wa ba yi pye wee tuun we ni na: 'Yi wii, Shᴐvᴐᴐ wu wa naha.' kelee 'Yi wii mɛ, wu we mɛ.' Yi ganha bu d`a yee na wɛ!
41013022	Bani kafinɛjuu pii na ba y`iri, na puyɛ pye shᴐvɛɛ ni Kilɛ tudunmᴐᴐ. Pu na ba ɲaha shɛshɛɛrɛ keree ni kakanhaŋaa pyi kᴐnhᴐ p'i sipyiire ti piinŋɛ. Kilɛ ya sipyii piimu ɲaha bulo ge, nago ba pu da j'a ba pee bɛ piinŋɛ wɛ, pu bi da ba pee bɛ piinŋɛ.
41013023	Yee kunni p'a yiyɛ kasɛri dɛ! Nɛ kii keree kii bɛɛri jo yaha yi mu."
41013024	"Yee caya yi na, pee kanhama pu nidorogo na, 'Nibiige na ba j'e caŋa ki ni; yeŋɛ wa da kpɛɛngɛ yeege wɛ;
41013025	wᴐrᴐᴐ ki na ba do na y`iri fugba we ni; fugba wu sefɛɛrɛ ti na ba jɛlɛ."'
41013026	"Wee tuun wu ni sipyii na ba Sipya Ja nibawo ɲa fugba ɲahaya ye na ni sefɛɛrɛ ti bɛɛri, ni nᴐᴐrᴐ nigbᴐ ni.
41013027	W'a piimu ɲaha bulo ge, wu na ba mɛlɛkɛɛ tun pu pee pinnɛ, na y`iri koŋᴐ ki kabaya shishɛɛrɛ wu bɛɛri na, na li ɲᴐ kᴐn ɲiŋɛ ke tɛhɛnɛ le na, fo fugba we tɛhɛnɛ le."
41013028	"Ɲaha shɛshɛɛrɛ ta te nitoodige shizhaa na. Ki geye ba ɲᴐ kᴐn na funni tuun wemu ni, yi wa ma li cɛ na ki nagoo pyeduun w'a tɛɛŋɛ.
41013029	Mu li wa, yi ba kii keree kii ɲaa ki na byi tuun wemu ni, y'i li cɛ na Sipya Ja w'a tɛɛŋɛ na xᴐ, na w'a nᴐ xᴐ kuɲᴐᴐ li ɲᴐ na.
41013030	Can na n'a da yi jo yi mu, sipyii pii pu wa ɲiifɛɛrɛ ni nimɛ ge, pee bɛɛri wa da xhuu wɛ, yani kii keree kii bɛɛri ɲᴐ ki fa ge.
41013031	Fugba we ni ɲiŋɛ ke na ba doro, ga nɛ jomᴐ pe wa da doro bada wɛ."
41013032	"Ga sipya wa shishiin wa kee caŋa ke ni wee tuun we cɛ wɛ, ali fugba mɛlɛkɛɛ pu bɛ wɛ, Kilɛ Ja wu bɛ wɛ. To Kilɛ yɛ nigin pe w'a kee caŋa ke ni wee tuun we cɛ.
41013033	Y'a yiyɛ kasɛri, y'i diin yaha ɲ`ii na! Bani yi wa lee kaa li nᴐduun cɛ wɛ.
41013034	Li na ba bye ma na jo n'a wa nigaraga kulo ni, wee nivorogo ya wu yaŋmuyᴐ bɛɛri kaa le wu kapyebyii keŋɛ ni, na pu bɛɛri nigin nigin wu nibyii shɛ pu na, na yi jo puga ki kuɲᴐsigimɛ wu mu na wu tiin yaha ɲ`ii na.
41013035	"Lee wuu na yi kori yaha ɲ`ii na, bani puga ki kafᴐᴐ wu na ba ba yakoŋᴐ la, ɲiɲiŋɛ na la, xhupee mɛhɛɛ suduun ni la, ɲisᴐᴐgᴐ na la, yi wa cɛ wɛ.
41013036	Wu ganha ba yi fo, wu yi niŋmunuyᴐ ta wɛ.
41013037	Ye n'a yu yi mu ge, yee n'a yu sipyii pu bɛɛri mu: 'Yi kori yaha ɲ`ii na!' "
41014001	Cabyaa shuun yɛ wu bye pu ni Ɲuwuuro, ni Shizhɛnhɛrɛ Baa Buuri Kalenɛ li tɛ ni. Saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu bi cogana shaa Yesu na p'i wu peele co ŋmᴐhᴐrᴐ ni, p'i wu gbo.
41014002	A p'i jo: "W`u ganha bu wu co kalenɛ li ni wɛ, kᴐnhᴐ tunmᴐ ganha bu y`iri sipyiire ti tɛ ni wɛ."
41014003	Na Yesu yaha wu na li Bɛtani kulo li ni Simᴐ kaban, togo k'a fɛnhɛ wemu co toro ge, a cee wa di ba ni lasikoli gboro la ni. Lee bi ɲi pɛɛwa lasikoli wa na wemu mɛgɛ ki ɲɛ na naari ge. A cee wu lee lasikoli gboro li ɲᴐ waa, na li funŋᴐ lasikoli wu wo Yesu ɲuŋᴐ ni.
41014004	Sipyii pii pu bye w`a ge, a pii logoo di y`iri, na ganha na puyɛ pyi: "Te lasikoli kakara te wo ɲuŋᴐ ɲɛ lekɛ wɛ?
41014005	We lasikoli we bi da j'a bɛrɛ na toro wari kabᴐfoŋᴐᴐ kɛlɛɛ shishɛɛrɛ ni kaguro (w 45.000) shishiin t`aan, na wee kan funmᴐ fɛɛ mu." A p'i jo ni wee cee wu ni xuuni.
41014006	Ga, a Yesu di jo: "Yi laha wu na! Ɲaha na y'i we cee we zᴐ tɛnri wɛ? Go kasaana w'a pye mɛ nɛ na.
41014007	Funmᴐ fɛɛ na da daa yee tɛ ni tuun bɛɛri ni. Tuun bɛɛri bu yee taan, yee na j'a kasaana pye pu na. Ga nɛ kunni wa da ba bye yee tɛ ni tuun bɛɛri ni wɛ.
41014008	Wu se kaa w'a pye. Na gbo wo lasikoli w'a wo na na, yani di ba xhu ge.
41014009	Can na n'a da yi jo yi mu jo xuu bɛɛri ni Kilɛ wo Jozaama p'a jo ke koŋᴐ ke na ge, le we cee we ya pye ge, li bɛ na baari w`a, na sipyii pu funyᴐ tirige ni wu kaa ni."
41014010	Zhuda Isikariyᴐti we wu bye wu kalaapiire kɛ ni shuun wu wa nigin ge, wee ya shɛ saraya ɲaha shᴐᴐnrivɛɛ ɲuŋᴐfɛɛ pu mu na wu da Yesu le pu keŋɛ ni.
41014011	P'a wu jomᴐ pu logo ge, a lee di daan pu ni xuuni. A p'i ɲᴐmɛɛ lᴐ wu mu na pee na ba wari kan wu mu. A Zhudasi di ganha na pyegazaana shaa wu Yesu le pu keŋɛ ni.
41014012	Shizhɛnhɛrɛ Baa Buuri wu wo Kalenɛ li cazhiige ke, kemu na ɲuwuuro ti wo saraga dubyapige ki ma gbo ge, a Yesu kalaapiire t'i wu yege na: "Ma funŋᴐ wa w`u shɛ Ɲuwuuro ti wo Kalenɛ li yalige ki gbegele xuu wekɛ ni wɛ?"
41014013	A Yesu di shuun wa tun wu kalaapiire ti ni, na yi jo pu mu na: "Yi shɛ kanha ki ni. Yi na zhɛ saha ni n'a wa ni w'a lᴐhᴐ shᴐᴐ tugo, y'i daha wee fɛni.
41014014	Wu ba shɛ j'e puga kemu ni, y'i kee puga ki kafᴐᴐ pye: 'W`u Karamᴐgᴐ w'a jo na wu ni wu kalaapiire ti na ba Ɲuwuuro ti wo Kalenɛ li yalige ki li puga kemu ni ge, na mii ki wa wɛ?'
41014015	Wu na pugbᴐhᴐ ka shɛ yi na zangaso wu ni. Yɛrɛyɛ wa ki ni, k'a gbegele yaha. Y'i Ɲuwuuro ti Kalenɛ li yalige ki gbegele w`u mu w`a."
41014016	A kalaapiire t'i y`iri kari kanha ki ni, na shɛ keree ki ta ba Yesu ya yi jo pu mu wɛ. A p'i Ɲuwuuro ti wo Kalenɛ li yalige ki gbegele wee xuu wu ni.
41014017	Ba piige k'a pa wᴐ wɛ, a Yesu ni wu kalaapiire kɛ ni shuun wu ba.
41014018	Na pu yaha lige ki na, a Yesu di ba jo: "Can na, n'a da yi jo yi mu, wa na ba nɛ le keŋɛ ni yee ni, wemu w'a li ni nɛ ni ge."
41014019	A kalaapiire ti ɲahaya di danha, na ganha na wu yegee nigin nigin, na: "Nɛ wi ya?"
41014020	A Yesu di pu ɲᴐ shᴐ na: "Yee kɛ ni shuun wu wa wu wa, wemu w'a wu keŋɛ ki le golɛgɛ ki ni ni nɛ ni ge.
41014021	Sipya Ja wu na ba xhu ma na jo ba l'a ka wu shizhaa na wɛ. Ga wemu w'a da ba Sipya Ja wu le keŋɛ ni ge, bᴐᴐngᴐ ki ɲɛ weefᴐᴐ wogo. Ali wee n'a wu da bye pu ya wu se bɛ wɛ, lee bi da bᴐrᴐ wu mu."
41014022	Na pu yaha lige ki na, a Yesu di buuri wa lᴐ, na baraga taha Kilɛ na, na wu kɛgi kɛgi na kan wu kalaapiire ti mu, na pu pye: "Yi wu lᴐ, nɛ ceepuuro ti wa te!"
41014023	Lee kadugo na a wu ɛrɛzɛn lᴐhᴐ cɛɛgbuu li lᴐ, na baraga taha Kilɛ na, na li kan pu mu. A pu bɛɛri di ka gba.
41014024	A Yesu di pu pye: "Nɛ shishan pu ɲɛ pe, Kilɛ wo kariɲɛɛgɛ ɲᴐmɛɛ li wo shishan pe. Sipyiɲɛhɛmɛɛ wuu na p'a wo.
41014025	Can na, n'a da yi jo yi mu, n'a da ɛrɛzɛn lᴐhᴐ gba nige wɛ, fo caŋa kemu n'a da ba ki nivoŋᴐ gba Kilɛ wo saanra te ni ge."
41014026	Ba p'a li xhᴐ wɛ, na Kilɛ masᴐŋᴐ yoyo cee. Lee kadugo t`aan a p'i foro kari Oliviye faaboboŋᴐ ki na.
41014027	A Yesu di wu kalaapiire ti pye: "Yee bɛɛri na ba baa na nɛ yɛ nigin yaha, bani l'a ka Kilɛ Kafila wu ni na: 'Nɛ na ba yatᴐᴐnahama wu gbo; dubyaa pu bɛɛri na baa caaga.'
41014028	Ga nɛ ba ɲɛ na foro xu ni tuun wemu ni, nɛ na doro yi ɲaha na Galile fiige ki ni."
41014029	A Pyɛɛri di wu pye: "Ali pu samaa bɛɛri ɲɛhɛ baa na ma w'a, n'a da ga ma w'a wɛ."
41014030	A Yesu di wu pye: "Can na n'a da yi jo ma mu, niɲaa wo piige ke ni yani xhupeshiilee ni shuun wuu pu pa mɛhɛɛ su ge, mu na ba foro nɛ kaa t`aan tᴐᴐɲii taanri na mu ya nɛ cɛ wɛ."
41014031	Ga, a Pyɛɛri di yi jo wu mu sanha na yi waha xuuni na: "Ali li mɛhɛ yaha nɛ wu xu bɛ ni mu ni, n'a da ga foro ma kaa t`aan wɛ." A pu samaa bɛɛri di yee ninuyᴐ jo mu.
41014032	Lee kadugo na a p'i gari xuu wa ni wemu mɛgɛ ki ɲɛ na Zhetisemanɛ ge, a Yesu di wu kalaapiire ti pye: "Yi tiin naha, di shɛ Kilɛ ɲɛɛri."
41014033	A wu gari w`a ni Pyɛɛri, ni Yakuba, ni Yohana ni. A l'i sii wu funŋᴐ cᴐnri fo xuuni, na wu ɲaha bɛ tanha.
41014034	A wu pu pye: "Nɛ zᴐ we bɛɛri w'a tanha fo nɛ na zhaa di xhuu. Yi tiin naha, y'i gori yaha ɲ`ii na!"
41014035	A wu shɛ ɲaha na jɛri na do ɲiŋɛ na, na Kilɛ ɲɛɛri na li bi da j'a bye, wee tuun wu wo kanhama p'i doro wu ɲuŋᴐ ni.
41014036	A wu jo: "Na To, kaa la shishiin ya mu jani wɛ, le kanhama cɛɛgbuu le sanha lii na na. Lee bɛ na, nɛ wo ɲidaan ganha bye wɛ, fo mu wo ɲidaan."
41014037	A Yesu di guri pa wu kalaapiire taanri wu y'iri, na ba pu ta p'a ŋmunᴐ. A wu Pyɛɛri pye: "Simᴐ, m'a ŋmunᴐᴐ gɛ? Mu ya j'a kori yaha ɲ`ii na na ali lɛɛri nigin bɛ pye_e ya?
41014038	Yi tiin yaha ɲ`ii na y'i da Kilɛ ɲɛɛri, kᴐnhᴐ Shitaanni ganha bu se ta yi na wɛ. Sipya munaa ya sᴐᴐ, ga wu ceepuuro fanha k'a c`ɛrɛ."
41014039	A wu laha pu t`aan sanha na Kilɛ ɲɛɛri, na guri pee jonumᴐ pu na.
41014040	Lee kadugo na a wu guri pa sanha wu kalaapiire ti y'iri, na ba pu ta p'a ŋmunᴐ sanha, bani ŋmunumᴐ pu bi shᴐ pu ni. A p'i bye pu ya cɛ dii pu da wu ɲᴐ shᴐ wɛ.
41014041	A wu ba tᴐᴐɲii taanri wuu li ni na pu pye: "Yee wa ŋmunᴐᴐ sanha na ŋmᴐni gɛ? L'a yaa, tuun w'a nᴐ. Li wii, Sipya Ja wu na ba j'e jurumupyii pu keŋɛ ni.
41014042	Yi y`iri w`u da se! We w'a da na le keŋɛ ni ge, w'a nᴐ."
41014043	Na Yesu yaha pee jomᴐ pu na, taapile ni a Zhudasi di nᴐ, wee ɲɛ kalaapiire kɛ ni shuun wu wa nigin wa. A wu nᴐ ni sipyiɲɛhɛmɛɛ pii ni. Ŋmᴐparaa ni pubegee ki bye pee mu. Saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ, ni nᴐhᴐlɛɛ pu bi pee tun.
41014044	Zhudasi wemu wu bi da ba Yesu le keŋɛ ni ge, wee bi ɲaha shɛshɛɛrɛ ta shɛ sipyiire ti na na: "Di ba shɛ ɲᴐsᴐᴐnrᴐ f`o kan n'a wemu mu, y'i wee co, wee wu wa. Y'i kasɛɛgɛ yaha wu na xuuni, yi da gaaŋi ni wu ni."
41014045	A Zhudasi di dii Yesu na taapile ni, na wu pye: "Karamᴐgᴐ!" Na ɲᴐsᴐᴐnrᴐ f`o kan wu mu.
41014046	Ba lee ya pye wɛ, a p'i fulo Yesu na, na wu co.
41014047	A Yesu wo sipya nigin wa di wu ŋmᴐpara kᴐᴐngi, na saraya ɲaha shᴐᴐnrivɛɛ wo ɲuŋᴐfᴐgbᴐ wu wo kapyebye niwɛŋɛ paa laha.
41014048	A Yesu di pu pye: "A yee di ba ni ŋmᴐparaa, ni pubegee ni nɛ tacoŋᴐ ni, ma na jo kakuubye di ɲɛ ya?
41014049	Nɛ bi bye ni yee ni caŋa bɛɛri, na sipyii kalaa Kilɛ-pɛɛŋɛ pugbᴐhᴐ ki ni, yee di ya nɛ co wɛ. Ga l'a pye, kᴐnhᴐ Kilɛ Kafila wu ɲᴐ di fa."
41014050	A wu kalaapiire ti bɛɛri di baa, na wu yaha w`a.
41014051	A lɛvᴐᴐ wa di daha Yesu fɛni, fatᴐŋᴐ yɛ ki bi mugile wu na. A shɛn nigin wa di wu co sipyii pu ni.
41014052	A wu wu fatᴐŋᴐ ki yaha wee keŋɛ ni, na baa kari ni ceepile ni.
41014053	A p'i gari ni Yesu ni saraya ɲaha shᴐᴐnrivɛɛ wo ɲuŋᴐfᴐgbᴐ wu kaban. Saraya ɲaha shᴐᴐnrivɛɛ ɲuŋᴐfɛɛ, ni nᴐhᴐlɛɛ, ni saliya karamᴐgᴐlᴐᴐ pu bɛɛri di puyɛ pinnɛ w`a.
41014054	A Pyɛɛri di laraga kᴐn pu na, na daha pu fɛni, fo na shɛ j'e saraya ɲaha shᴐᴐnrivɛɛ wo ɲuŋᴐfᴐgbᴐ wu wo kaaŋa ki ni, na diin gɛdii pu t`aan na na wahani.
41014055	Saraya ɲaha shᴐᴐnrivɛɛ ɲuŋᴐfɛɛ pu fara kiirikᴐᴐn kuruŋᴐ ki na, pee bi sɛɛri kaa la shaa Yesu fɛni kᴐnhᴐ p'i wu gbo, ga pu ya li ta wɛ.
41014056	Sipyiɲɛhɛmɛɛ ya kafinɛyɛ sɛɛri keree pye Yesu fɛni, ga pu jomᴐ pu bi puyɛ kaala.
41014057	A sipyii pii di y`iri na kafinɛyɛ taha Yesu na na:
41014058	"W'a yi jo w`ee ɲii na na: 'Sipyii p'a ke Kilɛ-pɛɛŋɛ pugbᴐhᴐ kemu yereŋɛ ge, nɛ na ba kee ja, na katii yereŋɛ cabyaa taanri funŋᴐ ni, sipyii keye ya kemu yereŋɛ wɛ.' "
41014059	Ga lee bɛ na, pu sɛɛri keree ki jomᴐ pu ya pye nigin wɛ.
41014060	Wee tuun wu ni a saraya ɲaha shᴐᴐnrivɛɛ wo ɲuŋᴐfᴐgbᴐ wu y`iri yere sipyii pu niŋɛ ni, na Yesu pye: "Jomᴐ pemu bɛɛri pii sipyii pii wa yu mu shizhaa na ge, mu wa da pu ɲᴐ shᴐ_ɛ gɛ?"
41014061	Ga, a Yesu di cari wuyɛ na, wu ya yaaga jo wɛ. A saraya ɲaha shᴐᴐnrivɛɛ wo ɲuŋᴐfᴐgbᴐ wu wu yege sanha na: "Ta mu wu ɲɛ Shᴐvᴐᴐ we, duba fᴐᴐ Kilɛ Ja we?"
41014062	A Yesu di wu ɲᴐ shᴐ na: "Uun, wee nɛ ɲɛ. Yi na ba Sipya Ja wu nidɛɛngɛ ɲa Se Bɛɛri Fᴐᴐ Kilɛ kanige cɛ. Yi na ba wu nibawo ɲa bɛ sanha fugba ɲahaya ye na."
41014063	Lee na a saraya ɲaha shᴐᴐnrivɛɛ wo ɲuŋᴐfᴐgbᴐ wu wuyɛ pyaa wo fadeŋɛ shɛɛngi loyire keŋɛ ni, na jo: "Ɲaha fɛni w`u ɲɛ sanha sɛɛrɛɛ pu mu wɛ?
41014064	Yi niwegee wa wu Kilɛ mɛkyɛɛgɛrɛ jomᴐ ni. Yee di wa yekɛ yu wɛ?" A pu bɛɛri di wu jaagi na w'a yaa na wu gbo.
41014065	A pii di ɲᴐlᴐhᴐ tugi wu na. A p'i Yesu ɲaha pᴐ, na wu kpᴐᴐn ni kaguruyo ni, na wu pye: "Ma kpᴐnvᴐᴐ wu mɛgɛ yiri w`u mu?" A gɛdii pu bɛ di Yesu kpᴐn ni pu keye ni.
41014066	Na Pyɛɛri yaha saraya ɲaha shᴐᴐnrivɛɛ wo ɲuŋᴐfᴐgbᴐ wu kaaŋa ki ni, a saraya ɲaha shᴐᴐnrivɛɛ wo ɲuŋᴐfᴐgbᴐ wu wo kapyebyezhᴐ wa di y`iri w`a zangaso wu fugba ni, na tigi ɲiŋɛ ki na.
41014067	A wee di ba Pyɛɛri ɲa wu na na wahani, na wu wii xuuni na wu pye: "Mu bɛ wu bye ni Nazarɛti shɛɛn Yesu ni."
41014068	Ga, a wu foro wu kaa t`aan na jo: "Ye mu wa yu ge, nɛ yi cɛ wɛ, nɛ yi ɲaha cɛ wɛ." Lee kadugo na a wu foro kari kpaan li ni, a xhupeshiimɛ di mɛɛ su.
41014069	A kapyebyezhᴐ wu wu ɲa sanha na yi jo wee xuu wu wo sipyii pu mu na: "We n'a we bɛ wu wa pu ni."
41014070	A Pyɛɛri di foro Yesu kaa t`aan sanha. Ba jɛri ya pye wɛ, piimu pu bi yere Pyɛɛri t`aan ge, a pee bɛ di wu pye: "Nakaara baa mu bɛ wu wa pu ni, bani Galile shɛn mu bɛ ɲɛ."
41014071	Ga, a Pyɛɛri di gaa na wuyɛ laŋi na jo: "N'a wemu kaa yi wa yu ge, nɛ wu cɛ wɛ."
41014072	Taapile ni a xhupoo di mɛɛ su xhupeshuun wuu na. A Pyɛɛri funŋᴐ di do ni Yesu jomᴐ pu ni na: "Yani xhupeshiilee ni shuun wuu pu pa mɛhɛɛ su ge, mu na ba foro nɛ kaa t`aan tᴐᴐɲii taanri na mu ya nɛ cɛ wɛ." A mɛɛ di shᴐ wu na.
41015001	Ɲisᴐᴐgbᴐhᴐ ki na a saraya ɲaha shᴐᴐnrivɛɛ ɲuŋᴐfɛɛ, ni nᴐhᴐlɛɛ, ni saliya karamᴐgᴐlᴐᴐ, ni kiirikᴐᴐn kuruŋᴐ ki bɛɛri, a pee di puyɛ pinnɛ, na puyɛ ɲa. A p'i Yesu pᴐ, na shɛ wu le Pilate keŋɛ ni.
41015002	A Pilate di wu yege na: "Yawutuu wo saan mu ɲɛ ya?" A Yesu di wu ɲᴐ shᴐ na: "Uun, ba ma wa yi yu wɛ, wee nɛ ɲɛ."
41015003	A saraya ɲaha shᴐᴐnrivɛɛ ɲuŋᴐfɛɛ p'i wu tᴐᴐgᴐ le ni jomᴐ niɲɛhɛmɛ ni.
41015004	A Pilate di wu pye sanha na: "Mu wa da ɲᴐshᴐᴐrᴐ ta shishiin pye_e ya? P'a keree kiimu taga na mu tᴐᴐgᴐ leni ge, mu wa kee nuri_i gɛ?"
41015005	Ga Yesu ya wu ɲᴐ shᴐ wɛ, a lee di bye kakanhana Pilate mu.
41015006	Ayiwa kaa la bi tee na byi Yawutuu pu mu, lee ɲɛ yee bɛɛri pu bu kasolemɛ wemu sha Pilate mu pu Bulooro Ɲuwuuro Kalenɛ li ni, w'a wee yaha.
41015007	N'a wemu mɛgɛ ki ɲɛ na Barabasi ge, wee ni wu n'a she pyeɲii bi bye kaso ni wee tuun wu ni. Pee wa bi sipya wa gbo pu wo n'a she wu funŋᴐ ni.
41015008	A sipyiire t'i gari Pilate y'iri na shɛ wu ɲɛɛri na w'a tee na kaa lemu pyi pu mu ge, na wu lee pye.
41015009	A Pilate di pu ɲᴐ shᴐ na: "Yi la ɲɛ di Yawutuu pu wo saan wu yaha yi mu ya?"
41015010	Bani Pilate bi li cɛ na Yesu wo ɲɛpɛɛn na saraya ɲaha shᴐᴐnrivɛɛ ɲuŋᴐfɛɛ p'a bi wu le wee keŋɛ ni.
41015011	Ga, a saraya ɲaha shᴐᴐnrivɛɛ ɲuŋᴐfɛɛ p'i sipyiire ti sᴐn, na pu Pilate ɲɛɛri na wu Barabasi yaha.
41015012	A Pilate di pu pye sanha na: "Yawutuu pu wo saan wu wi ge, di lekɛ pye wu na wɛ?"
41015013	A p'i xhuulo sanha na jo: "Wu kori tige na!"
41015014	A Pilate di pu yege na: "Kakuunᴐ lekɛ wu d'a pye wɛ?" Ga, a p'i xhuulo xuuni na toro taashiinɛ li t`aan na: "Wu kori tige na!"
41015015	Pilate funŋᴐ bye wu sipyiire ti wo ɲidaan pye. Lee wuu na w'a Barabasi yaha, na Yesu kan p'a kpᴐn ni susᴐlᴐᴐ ni, na wu le pu keŋɛ ni pu kori tige na.
41015016	A sᴐrᴐsii p'i gari ni Yesu ni gbafɛnɛɛri wu kaaŋa ki ni, na pu kuruŋᴐ ki sᴐrᴐsii pu bɛɛri pinnɛ w`a.
41015017	A p'i saanra fadeboroŋᴐ niɲiga ka le wu na, na xhuyo shin na pye saanra ɲudᴐnᴐ, na lee tᴐ wu ɲuŋᴐ ni.
41015018	Na f`o kan wu mu na: "Ɲaabye, Yawutuu saan!"
41015019	A p'i ganha na wu kpᴐᴐn ɲuŋᴐ ke ni ni wahagaan ni, na ɲᴐlᴐhᴐ tugoo na woni wu na, na leele wu fɛɛ ni, na li pye kanna p'a wu pɛlɛ.
41015020	P'a wu la wolo xᴐ ge, na kee fadeboroŋᴐ niɲiga ki wolo wu na, na wuyɛ pyaa wo f`aya yi le wu na, na foro ni wu ni kanha ki ni, p'i shɛ wu kori korikoritige ki na.
41015021	Ayiwa, na pu yaha pu na gaaŋi, a p'i n'a wa ɲa w'a y`iri wu kɛrɛyɛ ni na doroo, wee mɛgɛ ki bye na Simᴐ. Sirinɛ kulo li shɛn w'a bye wii. Alɛkisandire ni Urufusi yɛ to wu bye wii. A sᴐrᴐsii p'i wee karamu w'a Yesu korikoritige ki lᴐ.
41015022	A p'i gari ni Yesu ni xuu wa ni, wee mɛgɛ ɲɛ na "Goligota", lee kᴐri ɲɛ "Ɲugᴐrᴐgᴐ xuu."
41015023	A p'i duvɛn suri durᴐgi losorogo ka ni na kan wu mu na wu yee gba, ga Yesu ya ta sᴐᴐ na yi gba wɛ.
41015024	A p'i wu kori tige na, na wu f`aya yi shan tahaa tahaa. A pu bɛɛri di kagaangaa lᴐ, na kee pinnɛ kan wa mu w'a shan shan f`aya tahaa ki ɲuŋᴐ ni. A p'i yi lᴐ, wa bɛɛri w'a wu wo kagaan woyo lᴐ.
41015025	P'a wu kori tige ki na tuun wemu ni ge, lee ya pye ɲisᴐᴐgᴐ tuunᴐ ɲ`ii gbarashɛɛrɛ wu na.
41015026	P'a wu jaagi lemu na ge, na lee ka na: YAWUTUU WO SAAN WE.
41015027	A p'i kakuubyii shuun kori tiye na Yesu t`aan, nigin wa bye wu kanige cɛ, nigin wa di ɲɛ wu kamɛnɛ cɛ. [
41015028	Lee na Kilɛ Kafila w'a yemu jo na pu na ba wu tᴐrᴐ le kakuubyii ni ge, yee ɲᴐ ya fa.]
41015029	Kodoroloo pu bi pu ɲuyᴐ kori, na wu shɛhɛlɛ, na yu: "Uun, mu wemu w'a jo na mu na Kilɛ-pɛɛŋɛ pugbᴐhᴐ ki ja, na ki yereŋɛ sanha cabyaa taanri funŋᴐ ni ge.
41015030	Mayɛ shᴐ sa! Tigi laha tige ki na!"
41015031	Saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu bɛ bi Yesu la wo puyɛ tɛ ni, na puyɛ pyi na: "W'a sipyii piitiilee shᴐ, ga w'a da j'a wuyɛ shᴐ wɛ,
41015032	Shᴐvᴐᴐ we wu ɲɛ Izirayɛli wo saan wu ge, wu tigi laha nimɛ korikoritige ki na, kᴐnhᴐ w`u wu ɲa w`u d`a wu na." Namaa shuun wemu p'a kori ni wu ni ge, pee bɛ bi wu fanri.
41015033	Ba caŋa k'a pa nᴐ midi na wɛ, a nibiige di j'e fiige ki bɛɛri ni, fo na shɛ nᴐ yakoŋᴐ tuunᴐ ɲ`ii taanri wu na.
41015034	Ba yakoŋᴐ ki wo tuunᴐ ɲii taanri w'a pa nᴐ wɛ, a Yesu di ba mujuugbᴐᴐ w'a na: "Eli, Eli, lama sabakatani?" Lee kᴐri ɲɛ: "Na Kilɛ, Na Kilɛ, ɲaha na ma d'a na yaha wɛ?"
41015035	Piimu niyereye yi bye w`a ge, ba pii ya lee mujuu li logo pee ni wɛ, na jo: "Wii, Kilɛ tudunmᴐᴐ Eli w'a yiri."
41015036	A shɛn nigin wa di baa kari pu ni, na shɛ yoro fyɛnmi vinɛgiri ni, na tee migile kagaantᴐᴐngᴐ ka na, na shɛ gan Yesu mu wu sᴐn. A wee n'a wu jo: "Yi yere w`u wu wii Eli bu da wu na da ba wu tirige."
41015037	Ga, a Yesu di mujuugbᴐᴐ w'a, na xhu.
41015038	Taapile ni a Kilɛ-pɛɛŋɛ pugbᴐhᴐ ki ɲahaparaga f`aŋa nigbilege k'i daa shuun, na lᴐ fugba wu na fo ɲiŋɛ ke.
41015039	Sᴐrᴐsii ɲuŋᴐfᴐᴐ we niyerege ki bye na saha ni Yesu ni ge, wee ya wu ɲa w'a sipile w'a na xhu ge, a wu jo: "Can na, Kilɛ Ja yɛ pyaa ki bye we n'a we."
41015040	C`ee pii bɛ bi yere taliige ni na kii keree kii wii. Pii mɛyɛ yi wa ye pu ni: Magadala shɛɛn Mariyama, ni Yakuba nibire ni Zhose yɛ nu Mariyama, ni Salomɛ.
41015041	Pee c`ee pu p'a bi taha Yesu fɛni, na wu tɛgɛ wu labye wu na, na wu yaha Galile fiige ki ni. C`ee niɲɛhɛmɛɛ piitiilee bɛ bi taha wu fɛni na kari Zheruzalɛmu ni.
41015042	A yakoŋᴐ k'i nᴐ, kee ɲɛ Pᴐri caŋa. Kee caŋa ki shi na Yawutuu pu ma cadɛɛngɛ ki keree gbegele yaha, kee da nᴐhᴐ pye Yesu caxhugo caŋa.
41015043	A Arimate shɛɛn Yusufu di ba. Kiirikᴐᴐn kuruŋᴐ ki sipyigbᴐ wa wu bye wii. Wee bɛ bi Kilɛ wo saanra ti sigee, a wu ɲuŋᴐ waha na shɛ Pilate mu, na Yesu nixhugo ki ɲɛɛri wu mu.
41015044	A lee di Pilate fo wu na logo na Yesu ya xu tᴐvuyo na mɛ. A wu sᴐrᴐsii ɲuŋᴐfᴐᴐ wu yiri, na wu yege Yesu xuduun bu da w'a mᴐ.
41015045	W'a ɲᴐshᴐᴐrᴐ ta na y`iri sᴐrᴐsii ɲuŋᴐfᴐᴐ wu y'iri ge, a wu sᴐᴐ na Yusufu wu Yesu nixhugo ki lᴐ.
41015046	A Yusufu di fatᴐŋᴐ ka shᴐ, na Yesu tirige, na kee fatᴐŋᴐ ki migile wu na, na wu le faŋa ka ni, kee bi tugi yaha faaya yi ni. Na xhᴐ na kageegbᴐhᴐ ka gologolo taga faŋa ki ɲᴐ tᴐ.
41015047	Magadala shɛɛn Mariyama ni Zhose nu Mariyama, pee bye w`a na Yesu nixhugo ki taleŋɛ ki wii.
41016001	Ba Yawutuu wo cadɛɛngɛ k'a toro wɛ, a Magadala shɛɛn Mariyama, ni Yakuba nu Mariyama, ni Salomɛ yɛ di shɛ nudanga yaŋmuyᴐ shᴐ, na p'i shɛ Yesu nixhugo ki t`ire ni yee ni.
41016002	A p'i gari faŋa ki na Dimazhi wu ɲisᴐᴐgᴐ ki na, caŋa ki foroduun ni.
41016003	Pu bi puyɛ pyi na: "Jᴐgᴐ wu d'a zhɛ kageegbᴐhᴐ ki gologolo laha w`ee mu faŋa ki ɲᴐ na wɛ?"
41016004	A p'i wii na kageegbᴐhᴐ ki ta k'a gologolo laha faŋa ki ɲᴐ na.
41016005	A p'i j'e faŋa ki ni, na n'a wa ɲa w`a, wu nidɛɛngɛ ki bye kanige cɛ we ni, fadedᴐᴐngᴐ nivige di ɲɛ wu na. A l'i bye pu fyaara wuu mu kakanhana xuuni.
41016006	A wee di pu pye: "Yi ganha fya wɛ. Nazarɛti shɛɛn Yesu we w'a kori tige na ge, wee y'a zhaa. Wu wa naha wɛ; w'a ɲɛ. P'a wu sinniŋɛ xuu wemu ni ge, yi wee wii.
41016007	Ga yi shɛ yi jo wu kalaapiire ti mu ni Pyɛɛri bɛ na: 'W'a gaaŋi yi ɲaha na Galile fiige ki ni. Yi na zhɛ wu ɲa w`a ma na jo, ba w'a bi yi jo yi mu wɛ.' "
41016008	A c`ee p'i fya na jɛlɛ, na baa foro faŋa ki ni. Pu ya yaaga jo sipya wa shishiin bɛ mu wɛ, bani pu bi fya. [
41016009	Yesu niɲɛŋɛ na foro xu ni, Dimazhi wu ɲisᴐᴐgᴐ ki na, a wu wuyɛ shɛ Magadala shɛɛn Mariyama na ɲaha na. Jinaa gbarashuun wu bi kᴐri yeege wee ni.
41016010	Pii pu bi ɲaari ni Yesu ni ge, a Mariyama di shɛ yi jo pee mu. Pee ɲahaya yi bi tanha, mɛhɛɛ pu bi suu.
41016011	P'a logo na Yesu wa ɲiifɛɛrɛ ni, na Mariyama w'a wu ɲa ge, pu ya d`a li na wɛ.
41016012	Lee kadugo na pu shuun wa di ba ganha na gaaŋi kulo la ni. Pu nigariwuu, a Yesu cogo ɲɛriwo di wuyɛ shɛ pu na.
41016013	Ba p'a kuri pa wɛ, na ba yee jo kalaapiire ti sara mu, pu ya d`a yee bɛ na sanha wɛ.
41016014	Lee kadugo na a Yesu di wuyɛ shɛ wu kalaapiire kɛ ni nigin wu na, na pu yaha pu na li. A wu jo ni pu ni pu n'a daa baara, ni pu niwewaa li wuu na, bani pii p'a wu ɲa wu d'a ɲɛ xᴐ ge, pu ya d`a pee na wɛ.
41016015	A wu yi jo pu mu na: "Yi shɛ koŋᴐ ke kabaya ye bɛɛri na, y'i Kilɛ wo Jozaama pu yɛrɛ li pye sipyii pu bɛɛri mu.
41016016	Sipya wemu bu d`a li na na batize, wee na zhᴐ, ga wemu ya d`a wɛ, wee wo jaagi kanhama pu na ba golo.
41016017	Piimu bu d`a, pee na ba kii kakanhaŋaa kii pyi: Pu na ba jinaa kᴐri na yeege sipyii ni nɛ mɛgɛ na. Pu na ba shi watii jomᴐ yu.
41016018	Pu na ba wᴐlᴐᴐ coni pu keye ni. Pu bu sipyigbᴐ yaaga gba, kee wa da yaaga kyɛɛgi pu mu wɛ. Pu na ba pu keye taha yama fɛɛ na p'a juuŋᴐ."
41016019	Kafᴐᴐ Yesu ya jo xᴐ ni pu ni ge, a wu y`iri, na dugi kari fugba we ni, na shɛ diin saanra tatɛɛngɛ ki ni Kilɛ kanige cɛ.
41016020	A pee kunni di gari, na shɛ Jozaama pu jo kabaya yi bɛɛri na. Kafᴐᴐ bye ni pu ni pu labye wu bɛɛri na, na kakanhaŋaa pyi kiimu ya li shɛɛ na kaɲii li wa pu jomᴐ pu ge.]
42001001	Na ceborona Teyofili, Keree kii k'a pye w`u niŋɛ ni ge, sipyii ya ɲᴐ kᴐn na kee kafila kani.
42001002	Kee keree k'a pye piimu ɲii na, na co ki ɲᴐ kᴐnduun wu na, a tuduro di gan pu mu p'a Kilɛ kafila wu yu ge, pee ya kii keree kii jomᴐ jo w`ee mu. A ki kavɛɛ di ki ka na bɛ ni ki ɲavɛɛ pu wo jogana li ni.
42001003	Keree kii bɛɛri k'a pye, fo ki ɲᴐ kᴐnduun wu ni ge, nɛ bɛ ya kee suguri xuuni. Lee wuu na l'a saha na nɛ yaa na kee keree kii ka, na ki sogi sogi kiyɛ na mu mu, Teyofili.
42001004	Keree kiimu ni m'a kalaa ge, kᴐnhᴐ m'a d`a li na na can yɛ pile li wa kee keree kee.
42001005	Na Hɛrᴐdi yaha saanra ti na Zhude ɲuŋᴐ ni, Yawutuu wo saraya ɲaha shᴐᴐnrivᴐᴐ wa bye w`a, wu mɛgɛ di ɲɛ na Zakari. Abiya wo kuruŋᴐ ki wo saraya ɲaha shᴐᴐnrivᴐᴐ wa wu bye wii. Wu shᴐ bye saraya ɲaha shᴐᴐnrivɛɛ ɲuŋᴐfɛɛ Arᴐn poro wa; wee mɛgɛ ki bye na Elizabɛti.
42001006	Pu shuun wu bɛɛri nidiiye yi bye Kilɛ ɲaha t`aan. Zᴐ wa shishiin bye pu na Kafᴐᴐ Kilɛ wo ɲᴐmɛɛjogoo ki ni wɛ.
42001007	Ga pya bɛ bye pu mu wɛ, bani Elizabɛti bye seganha. Pu shuun wu bɛɛri d'a lɛ.
42001008	Caŋa ka, na Zakari yaha saraya ɲaha shᴐᴐnrivɛɛrɛ ti ni Kilɛ ɲaha t`aan, wu wo kuruŋᴐ ki tuun wu ni.
42001009	A p'i wu ɲaha bulo, na bɛ ni saraya ɲaha shᴐᴐnrivɛɛ pu wo kalɛɛ li ni, na wu j'e Kilɛ-pɛɛŋɛ pugbᴐhᴐ ki ni, wu nudanga wusuna wu le.
42001010	Sipyii pu bɛɛri bye Kilɛ-ɲɛrɛgɛ na kpɛɛngɛ ki na, wusuna wu leduun wu ni.
42001011	A Kilɛ wo mɛlɛkɛ wa di wuyɛ shɛ Zakari na, wee mɛlɛkɛ wu bye nudanga wusuna saraya yi tawologo ki kanige cɛ.
42001012	Zakari ya wee ɲa tuun wemu ni ge, a wu hakili di wuregi, a wu fya.
42001013	Ga, a mɛlɛkɛ wu wu pye: "Zakari, ma ganha fya wɛ, bani ma Kilɛ-ɲɛrɛgɛ k'a co. Ma shᴐ Elizabɛti na ba ja se ma mu. Ma na ba wu mɛgɛ le Yohana.
42001014	Ma na ba fundanga pyi, ma funŋᴐ na faha, sipyiɲɛhɛmɛɛ na ba fundanga pye wu ze wu wuu na.
42001015	Wu na ba bye sipyigbᴐ Kafᴐᴐ Kilɛ ɲaha t`aan, wu da ba duvɛn kelee kafugo yagbaga ka shishiin gbuu wɛ. Wu na ba ɲi Fɛfɛɛrɛ Munaa na, fo wu tigiduun ni.
42001016	Wu na ba Izirayɛli wo sipyii niɲɛhɛmɛɛ ɲɛri pu Kafᴐᴐ Kilɛ kabaŋa y'iri.
42001017	Sefɛɛrɛ munaa le l'a bye Kilɛ tudunmᴐᴐ Eli ni ge, lee ninunᴐ na ba bye wu bɛ ni w'a ɲaari Kilɛ ɲaha t`aan, kᴐnhᴐ wu tii ni pu nagoo tɛ y`aa, wu Kilɛ ɲᴐmɛɛ cobaalaa ɲɛri fo p'a sipyitiiye fungᴐnyᴐ tuuyo ta, kᴐnhᴐ wu shi wu gbegele, wu wu yaha Kafᴐᴐ ɲaha na."
42001018	A Zakari di mɛlɛkɛ wu pye: "Nɛ na lee cɛ viinŋɛ dii wɛ? Nɛ lɛ, nɛ shᴐ bɛ d'a shiɲɛhɛmɛ ta."
42001019	A mɛlɛkɛ wu wu ɲᴐ shᴐ na: "Nɛ ɲɛ Gaburiyɛli. Nɛ yeree Kilɛ ɲaha t`aan. Nɛ tun na pa ba jo ni ma ni, di pe Jozaama pe jo ma mu.
42001020	Li wii, ma ɲᴐ na ba bᴐ, ma da j'a jo wɛ, fo kii keree kii ɲᴐ ba fa caŋa kemu, bani nɛ jomᴐ pe pu da ba fa pu tuun ni ge, mu ya d`a pee na wɛ."
42001021	Sipyii pu bɛɛri bi Zakari sigee. Wu na mᴐ Kilɛ-pɛɛŋɛ pugbᴐhᴐ ki ni, a lee di bye pu mu kakanhana.
42001022	W'a foro tuun wemu ni ge, wu ya j'a jo ni pu ni wɛ. A p'i li cɛ na kashɛɛ la w'a ɲa na wu yaha Kilɛ-pɛɛŋɛ pugbᴐhᴐ ki ni. Na wu yaha wu ya j'a jo wɛ, a w'i ɲaha shɛshɛɛrɛ ta pye ni keye ni.
42001023	Zakari wo labye wu cabyaa ki ɲᴐ ya pa fa ge, a wu guri kari wu puga.
42001024	A cabyaa kii di doro, a wu shᴐ Elizabɛti di yere yacɛrɛ na, na ŋmᴐhᴐ yebyaa kaguro, na jo:
42001025	"Kafᴐᴐ Kilɛ w'a li pye mu nɛ mu, w'a wu ɲii taha nɛ na tuun wemu ni ge, na nɛ fanhara keree laha nɛ ɲuŋᴐ ni sipyii tɛ ni."
42001026	Elizabɛti laa li yeŋɛ gbaara wogo ki na, a Kilɛ di mɛlɛkɛ Gaburiyɛli tun kari Galile kulo la ni; lee mɛgɛ ɲɛ Nazarɛti,
42001027	na shɛ nacɛbaa doɲiŋɛ fucɛri wa mu. N'a wa wu bi wee co, wee mɛgɛ ɲɛ Yusufu; Dawuda shi wu ni w'a foro. Nacɛbaa doɲiŋɛ fucɛri wu mɛgɛ ki bye Mariyama.
42001028	A mɛlɛkɛ wu j'e w`a wu y'iri, na wu pye: "Fɛrɛmɛ bye, mu we w'a ɲaɲiŋɛ ta ge, Kafᴐᴐ Kilɛ wa ni mu ni."
42001029	A Mariyama hakili di wuregi pee jomᴐ pe wuu na, wu bi wu funŋᴐ shaa na, we f`o we kᴐri na j'a bye lekɛ wɛ.
42001030	A mɛlɛkɛ wu wu pye: "Ma ganha fya wɛ Mariyama, bani m'a fɛrɛmɛ ta Kilɛ mu.
42001031	Li wii, ma na ba yere yacɛrɛ na, na ja se, ma na ba wee mɛgɛ le Yesu.
42001032	Wu na ba bye sipyigbᴐ, wu na ba yiri Kilɛ-gbᴐtabaaga Ja. Kafᴐᴐ Kilɛ na ba wu tolɛ Dawuda wo saanra koro li kan wu mu.
42001033	Wu na ba bye saan Yakuba shi wu ɲuŋᴐ ni gbee; wu saanra t'a da ga xhᴐ wɛ."
42001034	A Mariyama di mɛlɛkɛ wu pye: "Lee na ba bye pyegana lekɛ na wɛ, bani nɛ sanha n'a shi cɛ wɛ?"
42001035	A mɛlɛkɛ wu wu ɲᴐ shᴐ na: "Fɛfɛɛrɛ Munaa na ba digi ma na. Kilɛ-gbᴐtabaaga sefɛɛrɛ ti ɲimɛ na ba ma tᴐ. Lee wuu na Fɛfɛɛrɛ Ja we ma da ba se ge, wu na ba yiri Kilɛ Ja.
42001036	Li wii, ma ceboroshᴐ Elizabɛti wemu w'a lɛ ge, wee bɛ w'a yere yacɛrɛ na, wu na ba ja se. Wee wemu wu bi yiri na seganha ge, ke yeŋɛ ke wa wu laa li yeŋɛ gbaara wogo.
42001037	Bani yafiin ya Kilɛ jani wɛ."
42001038	Wee tuun wu ni a Mariyama di jo: "Kafᴐᴐ Kilɛ bulozhᴐ wu we nɛ, wu li pye na mu ba m'a li jo wɛ." Lee kadugo na a mɛlɛkɛ wu gari, na laha wu t`aan.
42001039	Wee tuun wu ni a Mariyama di y`iri, na gari tᴐvuyo na faaboboyo fiige ki ni, na shɛ nᴐ Zhude kulo la ni,
42001040	na j'e Zakari kaban, na Elizabɛti shaari.
42001041	Ba Elizabɛti ya Mariyama f`o mujuu li logo wɛ, a pya wu ɲɛhɛ wu funŋᴐ ni. A Elizabɛti di ɲi Fɛfɛɛrɛ Munaa na.
42001042	A wu mujuugbᴐᴐ w'a na: "Mu ɲɛ duba pya na toro c`ee pu samaa bɛɛri t`aan! Pya we ma da ba se ge, wee bɛ ɲɛ duba pya!
42001043	Jᴐgᴐ nɛ ɲɛ fo na Kafᴐᴐ bɛ nu wu na pa foro na na wɛ.
42001044	Li wii nɛ mu f`o mujuu li logo tuun wemu ni ge, a pya wu fundanga wo di ɲɛhɛ nɛ funŋᴐ ni.
42001045	Mariyama, mu ɲɛ duba pya, bani Kafᴐᴐ Kilɛ ya yemu jo mu mu ge, mu ya d`a li na na yee ɲᴐ na ba fa!"
42001046	A Mariyama di jo: "Nɛ Kafᴐᴐ Kilɛ pɛlɛ na zᴐ wu na.
42001047	Na funŋᴐ nidanga wo wu ɲɛ na Shᴐvᴐᴐ Kilɛ ni,
42001048	bani wu bulozhᴐ we w'a wuyɛ tirige ge, w'a wu ɲii taha wu na. Li wii, na co nimɛ na, shi we w'a ma ge, wu bɛɛri na ba nɛ pyi duba pya,
42001049	bani Se Bɛɛri Fᴐᴐ Kilɛ ya kagbᴐᴐ pye nɛ mu, wu mɛgɛ ki ɲɛ fɛɛfɛɛ.
42001050	W'a ɲuŋᴐ ɲaari wu ɲ`ii fyaara sipyii na, fo na shɛ nᴐ pu shi nibama wu bɛɛri na.
42001051	W'a sefɛɛrɛ keree pye ni wu keye ni, na tabaara fungᴐnyᴐ caaga.
42001052	W'a fanhafɛɛ tirige na laha pu saanra korogoo na, pii p'a tigi ge, na pee yirige.
42001053	W'a xuugo fɛɛ tin yalijeŋɛɛ na, na lafɛɛ kewaya wuu yaha kari.
42001054	W'a wu kapyebye Izirayɛli wu tɛgɛ. A wu funŋᴐ di do ni wuyɛ pyaa ɲiɲaara keree ki ni
42001055	Ibirayima ni wu kadugo ki shizhaa na fo gbee ma na jo, ba w'a bi ɲᴐmɛɛ li lᴐ w`u sefɛlɛɛ pu mu wɛ."
42001056	A Mariyama di gori Elizabɛti y'iri, na yeye taanri shishiin pye. Lee kadugo na na guri kari wu puga.
42001057	Elizabɛti tigiduun ya pa nᴐ ge, a wu funana se.
42001058	Ba wu tiinɲii ni wu cebooloo p'a logo na Kafᴐᴐ Kilɛ ya wu ɲiɲaara ti pɛlɛ wu shizhaa na wɛ, na binnɛ funŋᴐ t`aan ni wu ni.
42001059	Pya wu cazege caŋa gbarataanri wogo, a p'i ba di ba wu cekᴐᴐnrᴐ pye. Pu funŋᴐ bye p'i wu to Zakari mɛgɛ le wu na,
42001060	ga, a nufᴐᴐ wu jo na: "Ahayi, wu mɛgɛ ki da le Yohana."
42001061	A p'i wu pye na: "Ga mu sipya wa shishiin mɛgɛ di wa mu_i dɛ?"
42001062	A p'i pya wu to wu yege ni ɲaha shɛshɛɛrɛ ni, na wu funŋᴐ wa wu mɛgɛ kekɛ le pya wu na wɛ?
42001063	A Zakari di walaa sha pu mu, na yi ka wu na na: "Wu mɛgɛ ki wa Yohana." A l'i pu bɛɛri fo.
42001064	Taapile ni a Zakari ɲᴐ k'i mugi, a wu j'a na yu, na Kilɛ sᴐ.
42001065	A pu tiinɲii pu bɛɛri di fya. Sipyii pu bi lee nibyii le yu Zhude faaboboyo fiige ki bɛɛri ni.
42001066	Yi logovɛɛ bɛɛri bi pu funyᴐ shaa ni kii keree kii ni, a p'i jo: "We pya we na ba bye ɲaha wɛ?" Bani Kafᴐᴐ Kilɛ wo sefɛɛrɛ ti bye wu na.
42001067	Wee tuun wu ni a pya wu to Zakari di ɲi Fɛfɛɛrɛ Munaa na. A wu kapaŋaa jo na:
42001068	"Kafᴐᴐ Izirayɛli wo Kilɛ we w'a sᴐni, bani w'a wu ɲii taha wu sipyii pu na, na pu ɲuŋᴐ wolo.
42001069	W'a Shᴐvᴐᴐ baraga wo yirige w`ee mu na foro wu kapyebye Dawuda shi wu ni.
42001070	Wu bi wee kaa jo fo taatuunnᴐ ni wu tudunmᴐᴐ fɛfɛɛrɛ wuu pu ɲᴐ ni,
42001071	na wu na ba w`ee t'anha w`u pɛɛn na, na w`u shᴐ na w`u wolo w`u kᴐvɛɛ bɛɛri keŋɛ ni,
42001072	na wu ɲiɲaara keree ɲᴐ fa w`u sefɛlɛɛ pu shizhaa na, na wu fungᴐngᴐ yaha wu fɛfɛɛrɛ ɲᴐmɛɛ li na.
42001073	Wu bi k`aa w`u sefɛlɛ Ibirayima mu,
42001074	na wu na ba w`u shᴐ w`u pɛɛn na, kᴐnhᴐ w`u lowagaa wuu di da labye pyi wu mu,
42001075	w`u bye fɛfɛɛrɛ wuu, nidiimɛɛ wu ɲaha t`aan w`u shi wu caŋa ɲɛhɛɛ ki bɛɛri ni.
42001076	Mu bɛ na pya, ma na ba yiri Kilɛ-gbᴐtabaaga tudunmᴐ, bani ma na ba ɲaari Kafᴐᴐ ɲahagbaa na, na wu korogoo ki yari.
42001077	Ma na ba li shɛ wu sipyii pu na na wu na ba ɲuwuuro kan pu mu, bani pu jurumu w'a yafa pu mu
42001078	w`ee wo Kilɛ wu wo ɲiɲaara te ni wu saama pu gbᴐᴐrᴐ ni. Yee gbᴐᴐrᴐ ni ɲimuguŋᴐ ya nᴐ w`ee na na y`iri fugba we ni.
42001079	Pii p'a tiin piige ni ni xu ɲimɛ ni ge, w'a kpɛɛngɛ yeege pee mu, na w`ee tᴐᴐyᴐ yaha ɲaɲiŋɛ koo ni."
42001080	Ayiwa, wee pya wu bi lɛgi, na se ɲaha na fungᴐngᴐ fɛɛrɛ ni. A wu gori siwaga ki ni, fo na shɛ wu shɛduun nᴐ Izirayɛli na.
42002001	Wee tuun wu ni Oromɛ saannaa Ogusiti bi tuduro kan na fiiye yi sipyii pu bɛɛri mɛyɛ yi ka.
42002002	Pee kama pu nizhiimɛ ya Kirinusi ta wu ɲɛ Siiri fiige ki gbafɛnɛɛri.
42002003	A sipyii pu bɛɛri di gari pu kulogoo ni, kᴐnhᴐ pu mɛyɛ di shɛ ga w`a.
42002004	A Yusufu bɛ di foro Nazarɛti ni, lee ɲɛ Galile fiige ki kulo la. Na gari Bɛtilɛhɛmu kulo li ni Zhude fiige ki ni, lee ɲɛ saannaa Dawuda wo kulo le. Bani Dawuda shi shɛn wu ɲɛ wii.
42002005	A wu gari w`a, kᴐnhᴐ wu ni wu curᴐ Mariyama mɛyɛ di shɛ ga. Mariyama laa wo wu bye.
42002006	Na pu yaha Bɛtilɛhɛmu ni, a Mariyama tigiduun di nᴐ.
42002007	A wu wu funazhiire se, na f`aya migile pya wu na, na wu sinniŋɛ shᴐngᴐ logbakᴐrᴐ ni, bani pu ya xuu ta nabuun tatigiŋɛ puga ki ni wɛ.
42002008	Yatᴐᴐnahamaa pii bye kee fiige ki ni, pee bi shuun ɲ`ii na sipoŋᴐ ki ni, na pu yatᴐᴐyᴐ kasɛri.
42002009	A Kilɛ wo mɛlɛkɛ wa di ba yere pu ɲᴐ na. A Kafᴐᴐ Kilɛ wo nᴐᴐrᴐ wu ɲ'i ɲ'i pu kabaya yi bɛɛri na. A p'i fya xuuni.
42002010	Ga, a mɛlɛkɛ wu pu pye: "Yi ganha fya wɛ, bani fundangbᴐhᴐ Jozaama n'a da jo yi mu, pee na ba bye sipyii pu bɛɛri wo.
42002011	Wii mɛ, Shᴐvᴐᴐ w'a se niɲaa yee mu Dawuda kulo li ni, wee wu ɲɛ Kirisa we, na nᴐhᴐ pye Kafᴐᴐ we.
42002012	Li ɲaha shɛshɛɛrɛ ti wa te, yi na ba pubinnɛ la ɲa, f`aya na migile li na, na li sinniŋɛ shᴐngᴐ logbakᴐrᴐ ni."
42002013	Taapile ni a mɛlɛkɛɛ kuruyo niɲɛhɛyɛ di ba binnɛ wee mɛlɛkɛ wu t`aan, na y`iri fugba we ni. Pu bi Kilɛ sᴐni na yu:
42002014	"Kilɛ w'a sᴐni fugba lii lii we ni! Ɲaɲiŋɛ ki pye ɲiŋɛ ke na wu ɲidaan sipyii niŋɛ ni!"
42002015	Ba pee mɛlɛkɛɛ p'a laha yatᴐᴐnahamaa pu t`aan, na kari fugba we ni wɛ, a yatᴐᴐnahamaa p'i yi jo puyɛ mu na: "Yi pa w`u shɛ fo Bɛtilɛhɛmu ni. Le kapyexhᴐᴐ le kaa Kafᴐᴐ Kilɛ ya jo w`u mu ge, w`u shɛ li ɲa."
42002016	A p'i gari tᴐvuyo na, na shɛ Mariyama ni Yusufu ta w`a, ni pubinnɛ le; lee bi sinniŋɛ shᴐngᴐ logbakᴐrᴐ ni.
42002017	Ba p'a pubinnɛ li ɲa wɛ, jomᴐ pemu ya jo pu mu wee pya wu shizhaa na ge, a p'i pee paari.
42002018	A l'i bye kakanhana yatᴐᴐnahamaa pu jomᴐ pu logovɛɛ pu bɛɛri mu.
42002019	A Mariyama di kii keree kii bɛɛri yaha wuyɛ funŋᴐ ni, na wu funŋᴐ kᴐᴐn ki na.
42002020	Lee kadugo na a yatᴐᴐnahamaa p'i guri, na ganha na Kilɛ pɛlɛ, na wu sᴐni, na gaaŋi, p'a keree kiimu logo, na kiimu ɲa ge, kee bɛɛri wuu na. Ki bɛɛri ya pye na bɛ ni mɛlɛkɛ wu wo jomᴐ pu jogana li ni pu mu.
42002021	Ba pubinnɛ li cabyaa gbarataanri w'a fa wɛ, a p'i wu cekᴐᴐnrᴐ pye na wu mɛgɛ le Yesu. Mɛlɛkɛ w'a bi kee mɛgɛ ke le wu na, na ta wu nu wu sanha yere wu yacɛrɛ na wɛ.
42002022	Ba Mariyama sivɛɛrɛ ti cabyaa k'a fa wɛ, na saha ni Kilɛ tudunmᴐᴐ Musa wo saliya wu ni, a Yusufu ni Mariyama di gari ni pya wu ni Zheruzalɛmu ni, na shɛ wu kan Kafᴐᴐ Kilɛ mu,
42002023	ma na jo ba l'a ka Kafᴐᴐ Kilɛ wo saliya wu ni wɛ na: "Funazhiigee ki bɛɛri ki pye Kafᴐᴐ Kilɛ wogoo."
42002024	Kafᴐᴐ Kilɛ wo saliya w'a bi fɛfɛɛrɛ saraga kemu kaa yu ge, a p'i kee bɛ wolo: "Xobangaa shuun kelee gbegbe shazhibiye shuun."
42002025	N'a wa bye Zheruzalɛmu ni wu mɛgɛ ɲɛ na Simiɲᴐ. Sipyitiimɛ, Kilɛ ɲ`ii fyaara sipya wu bye wii. Wu bi Izirayɛli wo Shᴐvᴐᴐ wu sigee; Fɛfɛɛrɛ Munaa bye wu na.
42002026	Lee bi li shɛ wu na na Kilɛ na ba Shᴐvᴐᴐ wemu tun na pa ge, na Simiɲᴐ da xhu ni wu ya wu ɲii taha wee na wɛ.
42002027	A Fɛfɛɛrɛ Munaa l'i wu ɲaha co na kari Kilɛ-pɛɛŋɛ pugbᴐhᴐ ki ni. Tuun wemu ni Yesu sefɛɛ p'a j'e ni wu ni saliya wu keree ki zhᴐᴐnri wuu na ge,
42002028	a Simiɲᴐ di pubinnɛ li lᴐ wu keye ni, na Kilɛ sᴐ na jo:
42002029	"Kafᴐᴐ Kilɛ, nimɛ ma na j'a ma bulo wu yaha w'a gaaŋi ɲaɲiŋɛ na, na bɛ ni ma jomᴐ pu ni,
42002030	bani na ɲii l'a Shᴐvᴐᴐ wu ɲa,
42002031	m'a wemu gbegele sipyii pu bɛɛri mu ge.
42002032	Wu na ba bye kpɛɛngɛ, na kpɛɛngɛ yeege shi wu bɛɛri mu, ali wemu bɛ ɲɛ Yawutuu wɛ, na nᴐᴐrᴐ taha Izirayɛli, ma sipyii pu na."
42002033	Simiɲᴐ ya jomᴐ pemu jo Yesu shizhaa na ge, a pee di bye kakanhana pya wu to ni wu nu wu mu.
42002034	A Simiɲᴐ di duba pye pu mu, na yi jo pya wu nu Mariyama mu na: "Li wii, we pya we ya pa Izirayɛli shɛɛn niɲɛhɛmɛɛ tuuro ni pu yirige wuu na. Wu na ba bye ɲaha shɛshɛɛrɛ, nakaara na ba byi temu keree na ge,
42002035	kᴐnhᴐ sipyiɲɛhɛmɛɛ fungᴐnyᴐ di foro kpɛɛngɛ na. Mu kunni Mariyama, nɛrɛ wa na ba mu kanha, kanna ŋmᴐpara l'a ma zᴐ su."
42002036	Cee Kilɛ tudunmᴐ wa bɛ bye w`a, wee mɛgɛ bye Anɛ. Fanuwɛli poro wu bye wii, Azɛri shi wu ni w'a foro. Wu bi shi niɲɛhɛmɛ ta. Wu doɲiŋɛ wo, nacɛbaa wo w'a kan n'a wa mu. A wu yee gbarashuun pye ni wee n'a wu ni, lee kadugo na a n'a wu xhu.
42002037	A wu gori mu. Wu shi wu bi yee kɛlɛɛ gbarataanri ni shɛshɛɛrɛ (84) xᴐ. Wu bi foro Kilɛ-pɛɛŋɛ pugbᴐhᴐ ki kaaŋa ki ni wɛ, ga wu bi Kilɛ pɛlɛ caŋa fara piige na, na suun leni na Kilɛ ɲɛɛri.
42002038	A wee di nᴐ pu na wee tuun wuyɛ pyaa ni, na baraga taha Kilɛ na. A wu jo wee pya wu shizhaa na ɲuwuuro ti sigevɛɛ pu bɛɛri mu Zheruzalɛmu ni.
42002039	Kafᴐᴐ Kilɛ ya ɲᴐmɛhɛɛ kiimu jo saliya Kitabu wu ni pya gan na Kilɛ mu ge, ba Yesu sefɛɛ p'a kee bɛɛri ɲᴐ fa wɛ, na guri pa Galile fiige ki ni, na gari Nazarɛti ni. Lee ɲɛ puyɛ pyaa wo kulo le.
42002040	Pya wu bi lɛgi, na baraga taa. Wu bi ɲi fungᴐngᴐ fɛɛrɛ na, Kilɛ wo fɛrɛmɛ pe bye wu na.
42002041	Kilɛ ya Yawutuu ɲuŋᴐ wolo bulooro ni Misira fiige ki ni. A tee Ɲuwuuro t'i ɲɛri kalenɛ pu mu. Yee bɛɛri Yesu sefɛɛ pu na shɛ lee kalenɛ le gba Zheruzalɛmu ni.
42002042	Ba Yesu ya yee kɛ ni shuun ta wɛ, a p'i gari Zheruzalɛmu ni kalenɛ li ni, na bɛ ni pu wo kalɛɛ li ni.
42002043	Ba kalenɛ li cabyaa k'a fa wɛ, a p'i koo lᴐ na se puga, ga, a Yesu nᴐhᴐcɛɛrɛ wo wu gori pu kadugo Zheruzalɛmu ni, wu sefɛɛ pu bi lee cɛ wɛ.
42002044	A p'i li yaha na Yesu na da ni pee ɲaariɲii pu ni. A p'i caŋa nigin ɲara pye na wu shaa pu cebooloo, ni pu cɛvɛɛ pu tɛ ni.
42002045	Pu ya wu ɲa_ɛ ge, na guri pa wu sha Zheruzalɛmu ni.
42002046	Cabyaa taanri nidorogo na, a p'i shɛ wu ta Kilɛ-pɛɛŋɛ pugbᴐhᴐ ki ni, wu nidɛɛngɛ ki bye saliya karamᴐgᴐlᴐᴐ pu niŋɛ ni, na pee jomᴐ nuri, na pu yegee.
42002047	Pii pu bi wu jomᴐ pu nuri ge, a wu fungᴐngᴐ fɛɛrɛ te, ni wu ɲᴐshᴐᴐrᴐ ti pyegana di bye pu bɛɛri mu kakanhana.
42002048	Ba wu sefɛɛ p'a wu ɲa wɛ, a l'i bye pu mu kakanhana, a wu nu wu wu pye: "Pya, lekɛ na m'a le pye w`u na wɛ? Li wii! Nɛ ni ma to wu funjᴐnrᴐgᴐ wuu pu bi mu shaa."
42002049	A wu pu pye: "Ɲaha na yi bi na shaa wɛ? Ta yee ya li cɛ na nɛ yaa na ta na To Kilɛ wu puga ki ni wɛ?"
42002050	Ga jomᴐ pe w'a jo pu mu ge, pu ya pee cɛ wɛ.
42002051	A Yesu di gari ni pu ni Nazarɛti ni, na guu pu mu. A wu nu wu kunni di kii keree kii bɛɛri yaha wuyɛ funŋᴐ ni.
42002052	Yesu bi lɛgi fungᴐngᴐ ni ceepuuro ni; a wu kaa di daan Kilɛ ni sipyii pu bɛɛri ni.
42003001	Oromɛ saannaa Tibɛri wo saanra ti yee kɛ ni kaguro wuu, lee wa bi Pᴐnsi Pilate ta Zhude fiige ki gbafɛnɛɛri; Hɛrᴐdi di bye Galile fiige ki ɲuŋᴐ ni; wu ceborona Filipe di bye Iture ni Tirakoniti, yee fiiye yi ɲuŋᴐ ni; Lisiɲasi di bye Abilɛni fiige ki ɲuŋᴐ ni.
42003002	Anɛ ni Kayifɛ bi bye saraya ɲaha shᴐᴐnrivɛɛ ɲuŋᴐfɛɛ. Wee tuun wu ninumᴐ ni, a Kilɛ jomᴐ p'i nᴐ Zakari ja Yohana na na wu yaha siwaga ki ni.
42003003	Yohana bi Zhurudɛn Gba lᴐhᴐ ki kulogoo ki bɛɛri ɲaari, na Kilɛ jomᴐ pu yɛrɛ pyi sipyii pu mu na pu daajeŋɛ jo pu jurumu wu na p'i batize, kᴐnhᴐ pu jurumu w'i yafa pu mu.
42003004	Ma na jo ba l'a ka Kilɛ tudunmᴐᴐ Ezayi wo Kitabu wu ni wɛ na: "Mujuu l'a f`oro siwaga ki ni na: 'Yi Kafᴐᴐ wu koo li y`aa! Yi wu korogoo ki tii!
42003005	Loguuyo ye bɛɛri na ba ɲi daanna. Faaboboyo ni boboŋᴐᴐ ki bɛɛri na ba digi na daanna. Konahaya ye bɛɛri na ba dii. Takokaya ye bɛɛri ɲᴐ na ba daanna.
42003006	Kilɛ ya Adama nagoo shuu shᴐgana lemu na ge, sipyii bɛɛri na ba lee ɲa.' "
42003007	Sipyii pii pu bi ma na batizeni Yohana mu ge, wu bi yi yu pee mu na: "Yee matᴐn nagoo piiri, jᴐgᴐ w'a yee kaala na yee pu paa Kilɛ wo loyire nibana le ɲaha na wɛ?
42003008	Kapyegee kiimu k'a li shɛɛ na y'a daajeŋɛ jo yi jurumu wu na ge, y'a kee pyi. Yi ganha ba yu yiyɛ funyᴐ ni na Ibirayima wu ɲɛ yee to wɛ. Bani n'a da yi jo yi mu, Kilɛ na j'a ye faakageeye ye ɲɛri na pye Ibirayima nagoo.
42003009	Ali nimɛ, kacerege k'a lᴐ na xᴐ, di da tiye yi niyɛ yi cere. Tige bɛɛri ki ɲɛ ki ya nagoo nizaamaa pyi_i ge, kee na ba gᴐn, na ki w'a na ni."
42003010	A sipyiire t'i ganha na wu yegee na: "Wee tuun wu ni w`ee ya yaa na lekɛ pye wɛ?"
42003011	A wu pu ɲᴐ shᴐ na: "Fadeye shuun ɲɛ wemu mu ge, wu nigin kan funmᴐ fᴐᴐ mu. Yalige yaaga ɲɛ wemu mu ge, wu bɛ wu li pye mu."
42003012	A fanhafɛɛ wari shᴐvɛɛ pii bɛ di ba, kᴐnhᴐ p'i batize, a pee di wu pye na: "Karamᴐgᴐ, w`ee ya yaa na lekɛ pye wɛ?"
42003013	A wu pu ɲᴐ shᴐ na: "We kaa l'a jo yi mu ge, yi ganha da yaaga shᴐ di doro wee ɲuŋᴐ ni wɛ."
42003014	A sᴐrᴐsii pii bɛ di wu yege na: "W`ee do, w`ee ya yaa na lekɛ pye wɛ?" A wu pu pye: "Yi ganha bu sipya wa shishiin wo wari shᴐ wu na fanha na wɛ. Yi ganha kafinɛyɛ taga wa shishiin tᴐᴐgᴐ le wɛ. Y'i yiyɛ yaha yi saraa na."
42003015	Sipyii pu bi lee ɲibaŋa sigee, pu bɛɛri bi pu funyᴐ kᴐᴐn Yohana shizhaa na, wu bu da wee ɲɛ Kirisa wu wɛ.
42003016	A Yohana di pu bɛɛri ɲᴐ shᴐ na: "Nɛ kunni wa yee batizeni lᴐhᴐ yɛ ni. Ga wa w'a ma, wee fanha ya ɲɛhɛ nɛ wogo na. Nɛ yaa ni wu tanhaya mɛɛrɛ bɛ zanha ni wɛ. Wee na ba yi batize Fɛfɛɛrɛ Munaa ni na ni.
42003017	Wu shinma f`ᴐ f`ᴐ yaaga ki wa wu keŋɛ ni, wu na ba wu shinma saŋa ki foolo na wolo sigiye yi ni. Wu na ba shinma pya wu le wu kpᴐᴐn ni. Ga wu na ba sigiye yi s`orogo nafugibaaga ni."
42003018	Yohana bi jomᴐ patii niɲɛhɛmɛ bɛ taga na sipyii pu yɛri, na Kilɛ wo Jozaama pe yu pu mu.
42003019	Ga Yohana bi fiige ki ɲuŋᴐfᴐᴐ Hɛrᴐdi nahama shɛ wu na. Bani wee bi wu ceborona Filipe shᴐ Hɛrᴐjasi kᴐn shᴐ wu na. Na wu nahama jo wu na wu kakuuyo yi saya bɛɛri bɛ wuu na.
42003020	Lee kadugo na a Hɛrᴐdi di kakuunᴐ la bɛ pye sanha na Yohana le kaso ni.
42003021	Ba sipyii pu bɛɛri ya batize xᴐ wɛ, a Yesu bɛ di batize. Na wu yaha Kilɛ-ɲɛrɛgɛ ki na, a fugba wu ɲᴐ di mugi;
42003022	a Fɛfɛɛrɛ Munaa di digi wu na, ba gbegbe shazhira ɲɛ wɛ. A mujuu la di foro fugba wu ni na: "Mu ɲɛ nɛ ɲidaan Ja, mu kaa ya dan nɛ ni tɛhɛnɛ baa."
42003023	Yesu ya wu labye wu ɲᴐ kᴐn tuun wemu ni ge, wu shi wu bi yee kɛlɛɛ taanri (30) shi xᴐ. Sipyii fungᴐngᴐ na na Yusufu ja wu ɲɛ wii. Yusufu bi bye Heli ja.
42003024	Heli ya foro Matati ni. Matati di foro Levi ni. Levi di foro Mɛliki ni. Mɛliki di foro Zhanayi ni. Zhanayi di foro Yusufu ni.
42003025	Yusufu di foro Matitiya ni. Matitiya di foro Amᴐsi ni. Amᴐsi di foro Naxhumi ni. Naxhumi di foro Esili ni. Esili di foro Nagayi ni.
42003026	Nagayi di foro Makati ni. Makati di foro Matitiya ni. Matitiya di foro Simeyi ni. Simeyi di foro Zhosɛki ni. Zhosɛki di foro Zhoda ni.
42003027	Zhoda di foro Zhokana ni. Zhokana di foro Ɛrɛsa ni. Ɛrɛsa di foro Zorobabɛli ni. Zorobabɛli di foro Salacɛli ni. Salacɛli di foro Nɛri ni.
42003028	Nɛri di foro Mɛliki ni. Mɛliki di foro Adi ni. Adi di foro Kᴐsamu ni. Kᴐsamu di foro Elimada ni. Elimada di foro Eri ni.
42003029	Eri di foro Zhozuwe ni. Zhozuwe di foro Elizɛri ni. Elizɛri di foro Zhorimu ni. Zhorimu di foro Matati ni. Matati di foro Levi ni.
42003030	Levi di foro Simiɲᴐ ni. Simiɲᴐ di foro Zhuda ni. Zhuda di foro Yusufu ni. Yusufu di foro Zhᴐnamu ni. Zhᴐnamu di foro Eliyakimu ni.
42003031	Eliyakimu di foro Mɛlɛya ni. Mɛlɛya di foro Mɛna ni. Mɛna di foro Matata ni. Matata di foro Natan ni. Natan di foro Dawuda ni.
42003032	Dawuda di foro Zhese ni. Zhese di foro Obɛdi ni. Obɛdi di foro Bowazi ni. Bowazi di foro Salimᴐ ni. Salimᴐ di foro Nasᴐn ni.
42003033	Nasᴐn di foro Aminadabi ni. Aminadabi di foro Adamini ni. Adamini di foro Arini ni. Arini di foro Ɛsirᴐmu ni. Ɛsirᴐmu di foro Pɛrɛzi ni. Pɛrɛzi di foro Zhuda ni.
42003034	Zhuda di foro Yakuba ni. Yakuba di foro Ishaaga ni. Ishaaga di foro Ibirayima ni. Ibirayima di foro Teraki ni. Teraki di foro Nakᴐri ni. Nakᴐri di foro Serugi ni.
42003035	Serugi di foro Eregu ni. Eregu di foro Pɛlɛgi ni. Pɛlɛgi di foro Hɛbɛri ni. Hɛbɛri di foro Selaki ni.
42003036	Selaki di foro Kayinamu ni. Kayinamu di foro Aripakisadi ni. Aripakisadi di foro Sɛmu ni. Sɛmu di foro Nuxhun ni. Nuxhun di foro Lɛmɛki ni.
42003037	Lɛmɛki di foro Mɛtusela ni. Mɛtusela di foro Henᴐki ni. Henᴐki di foro Zhɛrɛdi ni. Zhɛrɛdi di foro Malelɛli ni. Malelɛli di foro Kena ni.
42003038	Kena di foro Enᴐsi ni. Enᴐsi di foro Sɛti ni. Sɛti di foro Adama ni. Adama di foro Kilɛ ni.
42004001	Ba Yesu ya ɲi Fɛfɛɛrɛ Munaa li na wɛ, na guri y`iri Zhurudɛn Gba wu ɲᴐ ki na. A Fɛfɛɛrɛ Munaa di wu ɲaha co na kari siwaga ki ni.
42004002	A wu cabyaa kɛlɛɛ shɛshɛɛrɛ (40) pye Shitaanni na wu taanna na wii. Wu ya ta yalige ka shishiin li yee caya yi na wɛ. Yee caya yi na toro xᴐ, a xuugo di wu ta.
42004003	Wee tuun wu ni a Shitaanni di wu pye: "Ma bi ɲɛ Kilɛ wo Ja we, ke faakagereŋɛ ke pye na ki ɲɛri buuri."
42004004	A Yesu di wu ɲᴐ shᴐ na: "L'a ka Kilɛ Kafila wu ni na: 'Ɲᴐ yalige yɛ wa sipya ɲᴐ shaa wɛ."'
42004005	Lee kadugo na a Shitaanni di gari ni wu ni fugba ni, na shɛ koŋᴐ saanra ti bɛɛri shɛ wu na taapile ni.
42004006	A Shitaanni di wu pye: "Nɛ na te ɲuŋᴐ fɛɛrɛ te ni ti nᴐᴐrᴐ wu bɛɛri kan ma mu, bani t'a j'e nɛ keŋɛ ni. N'a giin di ti kan wemu mu ge, di ti kan wee mu.
42004007	Ma bu nuguro sin nɛ fɛɛ ni, yee bɛɛri na bye ma woyo."
42004008	A Yesu di wu ɲᴐ shᴐ na: "L'a ka Kilɛ Kafila wu ni na: 'M'a ma Kafᴐᴐ Kilɛ yɛ pɛlɛ, ma da labye pyi wee yɛ nigin mu."'
42004009	A Shitaanni di wu ɲaha co sanha, na kari Zheruzalɛmu ni, na wu yaha Kilɛ-pɛɛŋɛ pugbᴐhᴐ ki ɲidii li ni, na wu pye: "Ma bi ɲɛ Kilɛ wo Ja we, kᴐn to ɲiŋɛ na.
42004010	Bani l'a ka Kilɛ Kafila wu ni na: 'Kilɛ na ma kaa jo wu mɛlɛkɛɛ pu mu na p'a ma kasɛri.
42004011	Pu na ma co pu keye ni, kᴐnhᴐ ma tᴐᴐgᴐ ganha bu guu kagereŋɛ yafiin na wɛ."'
42004012	A Yesu di wu ɲᴐ shᴐ na: "L'a ka Kilɛ Kafila wu ni na: 'Ma ganha bu ma Kafᴐᴐ Kilɛ taanna wii wɛ."'
42004013	Ba Shitaanni ya xᴐ tee nᴐwuuro ti bɛɛri ni wɛ, na gari na wu yaha w`a, fo wu ɲidaan tuun wa bɛtii.
42004014	A Yesu di guri shɛ Galile fiige ki ni Fɛfɛɛrɛ Munaa gbᴐᴐrᴐ ni. Wu mɛgɛ ki bi foro fiige ki bɛɛri ni.
42004015	W'a bi sipyii kalaa pu Kilɛ-pɛɛŋɛ piyɛyɛ yi ni, sipyii pu bɛɛri di wu pɛlɛ.
42004016	Yesu ya nᴐ Nazarɛti ni, xuu wemu ni w'a bii ge, na j'e Kilɛ-pɛɛŋɛ puga ki ni cadɛɛngɛ ki ni, na y`iri yere, kᴐnhᴐ wu Kitabu wu kalaa.
42004017	A p'i Kilɛ tudunmᴐᴐ Ezayi wo Kitabu wu kan wu mu. A wu wu ɲᴐ mugi na xuu wa ta w`a, l'a ka w`a na:
42004018	"Kafᴐᴐ Munaa wa nɛ na, bani w'a nɛ t`ire, kᴐnhᴐ nɛ Kilɛ Jozaama jo la baa fɛɛ mu. W'a nɛ tun na nɛ wu buloo ni kasolemɛɛ faha, di fyɛnmɛɛ ɲɛmugunᴐ yɛrɛ pye, di cᴐnrᴐmᴐ fɛɛ wolo pu kanhama ni,
42004019	di Kafᴐᴐ wo fɛrɛmɛ yee li yɛrɛ pye."
42004020	Lee kadugo na a Yesu di Kitabu wu ɲᴐ tᴐ, na wu kan kapyebye wu mu, na diin, kᴐnhᴐ wu da pu kalaa. A Kilɛ-pɛɛŋɛ puga ki sipyii pu bɛɛri di ɲahaya kᴐ le wu ni.
42004021	Wee tuun wu ni a Yesu di ɲᴐ kᴐn na yu pu mu na: "Pe Kitabu jomᴐ pe y'a logo niɲaa ge, pee ɲᴐ ya fa."
42004022	Pu bɛɛri bi wu mɛsaaŋa yu. Jozaama pe w'a jo ge, pee bye pu mu kakanhana. A p'i ganha na yu na: "Ta we ɲɛ mɛ Yusufu ja wu wɛ?"
42004023	A Yesu di pu pye: "Nakaara baa, yee na ba le talenɛ le jo na: 'Wɛrɛ pyevᴐᴐ mayɛ cuuŋᴐ.' Yee na ba jo na: 'Keree kii m'a pye Kapɛrinᴐmᴐ ni ge, w`ee ya ki kaa logo, ki shi pye nahamɛ bɛ mayɛ pyaa kulo li ni.' "
42004024	A wu jo sanha na: "Can na n'a da yi jo yi mu: Kilɛ tudunmᴐ wa shishiin ya joni na ɲᴐgi wuyɛ pyaa kulo ni wɛ.
42004025	Ga n'a da yi jo yi mu can na, naxhugoshaa niɲɛhɛmɛɛ bi bye Izirayɛli fiige ni Kilɛ tudunmᴐᴐ Eli caŋa ɲii ni, tuun wemu ni waga ya yere na ta yee taanri ni yeye gbaara ge. A xuugbᴐhᴐ di j'e kee fiige ki bɛɛri ni.
42004026	Lee bɛ na, Eli ya ta tun wa shishiin y'iri pu ni wɛ, fo naxhugoshᴐ wa, wee bye Sidᴐn fiige kulo la ni, lee mɛgɛ ɲɛ Sarɛpita.
42004027	Togo fɛɛ niɲɛhɛmɛɛ bɛ di bi bye Izirayɛli fiige ki ni Kilɛ tudunmᴐᴐ Elize caŋa ɲii ni. Lee bɛ na wa shishiin ya cuuŋᴐ pee ni wɛ, fo Siiri fiige sipya wa, wee mɛgɛ ki bye Nama."
42004028	Ba Kilɛ-pɛɛŋɛ puga ki funŋᴐ sipyii pu bɛɛri ya pee jomᴐ pu logo wɛ, a pu logoo di y`iri xuuni.
42004029	A p'i y`iri, na Yesu kile yeege kulo li ni. Pu kulo li bi yereŋɛ boboŋᴐ kemu na ge, a p'i gari ni wu ni kee ɲuŋᴐ ni, na p'i wu ŋmunuŋᴐ shan boboŋᴐ ki wege ki ni.
42004030	Ga, a Yesu kunni di doro pu niŋɛ ni, na gari.
42004031	A Yesu di gari Galile kulo la ni, lee mɛgɛ ɲɛ Kapɛrinᴐmᴐ. W'a bi sipyii pu kalaa cadɛɛnyɛ yi na w`a.
42004032	A wu kalaa wu kangana l'i pu ɲaha wᴐ xuuni, bani w'a bi yu ni sefɛɛrɛ ni.
42004033	N'a wa bye Kilɛ-pɛɛŋɛ puga ki ni jina na ɲɛ wu ni, a wu xhuulo ni mujuugbᴐᴐ ni na:
42004034	"Eyi! Ɲaha mu di zhaa w`ee fɛni wɛ Yesu Nazarɛti shɛn? M'a pa ba w`u kyɛɛgi gɛ? Nɛ mu shi cɛ, Kilɛ Fɛfɛɛrɛ wo mu ɲɛ."
42004035	A Yesu di din jina wu na na: "Cari mayɛ na! M'a foro we n'a we ni!" A jina wu wu shan ɲiŋɛ na pu bɛɛri niŋɛ ni, na foro wu ni, wu ya yaaga pye wu na wɛ.
42004036	A l'i bye kakanhana sipyii pu bɛɛri mu, fo pu na puyɛ yegee na: "Le kaa le bɛ do? Fanha ni sefɛɛrɛ ni we ya yu ni jinaa ni, p'i foro sipyii ni!"
42004037	Lee wuu na Yesu mɛgɛ ya fiige ki bɛɛri c'iri.
42004038	Ba Yesu ya foro Kilɛ-pɛɛŋɛ puga ki ni wɛ, na gari Simᴐ kaban. Lee di Simᴐ yafezhᴐ niganhaŋa ta ceefuuro keŋɛ ni, a p'i Yesu ɲɛɛri na wu wu cuuŋᴐ.
42004039	A Yesu di shɛ leele wu ɲuŋᴐ ni, na jo ni fanha ni na ceefuuro ti ti foro wu ni. A ceefuuro t'i wu yaha. Taapile ni a wu y`iri, na labye ɲᴐ kᴐn, na pu keree y`aa.
42004040	Caŋa ki na to xᴐ, a sipyii di shɛ wu y'iri ni pu yama fɛɛ bɛɛri ni. A wu wu keye taha pu bɛɛri nigin nigin na, na pu cuuŋᴐ.
42004041	A jinaa bɛ di foro sipyiɲɛhɛmɛɛ ni, p'a bi zɛlɛ na: "Mu ɲɛ Kilɛ Ja we." Ga, a Yesu di din pu na. Wu ya ta sᴐᴐ pu jo wɛ, bani pee ya cɛ na wee wu wa Kirisa we.
42004042	Ba ɲiga k'a mugi wɛ, a Yesu di y`iri kari sipoŋᴐ ki xuu wa ni. Sipyii pu bi wu shaa. Ba p'a shɛ nᴐ wu t`aan wɛ, na wu kuuri kᴐnhᴐ wu ganha gari di pu yaha wɛ.
42004043	Ga, a wu pu pye na: "Fanha ki wa kii nɛ wu Kilɛ saanra ti Jozaama pu jo kulogoo ki saŋaa bɛ ni, bani lee wuu na nɛ tun."
42004044	W'a bi Kilɛ Kafila wu yɛrɛ pyi Yawutuu fiige ki Kilɛ-pɛɛŋɛ piyɛyɛ yi ni.
42005001	Caŋa ka na Yesu yaha Zhɛnɛzarɛti Gba lᴐhᴐ ki ɲᴐ na, sipyii pu bi wu cᴐnri, kᴐnhᴐ p'i Kilɛ jomᴐ logo.
42005002	A wu kᴐrᴐyᴐ shuun wa ɲa gba lᴐhᴐ ki ɲᴐ na, fyashaa pu na foro yi ni. Pee bi pu jᴐlᴐᴐ jii.
42005003	A wu j'e kee kᴐrᴐgᴐ ka ni, kee bye Simᴐ wogo, na li sha Simᴐ mu na wu kᴐrᴐgᴐ ki nunuŋᴐ koɲᴐ ki na jɛri. Ba lee ya pye wɛ, a wu diin kᴐrᴐgᴐ ki ni, na sipyii pu kalaa.
42005004	Ba Yesu ya xᴐ jomᴐ pu ni wɛ, a wu Simᴐ pye: "Kᴐrᴐgᴐ ki fulo tacogoŋᴐ ki ni, y'i yi jᴐlᴐᴐ pu w'a lᴐhᴐ ki ni fyaa pu fɛni!"
42005005	A Simᴐ di wu ɲᴐ shᴐ na: "Karamᴐgᴐ, w`ee ya shᴐn labye na, w`ee ya ta yafiin bɛ co wɛ. Ga, ma jomᴐ pu wuu na, nɛ na j`ᴐ wu w'a lᴐhᴐ ki ni."
42005006	Ba lee ya pye wɛ, a p'i fyaɲɛhɛmɛɛ co, fo pu j`ᴐ w'a ɲᴐ kᴐn na gᴐᴐn.
42005007	A p'i ganha na pu kaafɛɛ pii kani ni keye ni kᴐrᴐgᴐ katii ni, na pu pa pu tɛgɛ. A pee di ba. A p'i kᴐrᴐyᴐ shuun wu bɛɛri ɲi, fo kᴐrᴐyᴐ yi na zhaa da minɛɛ lᴐhᴐ ki ni.
42005008	Ba Simᴐ Pyɛɛri ya lee ɲa wɛ, a wu nuguro sin Yesu fɛɛ ni, na jo: "Kafᴐᴐ, laha nɛ t`aan, bani jurumupye nɛ ɲɛ."
42005009	Pu na pii fyaɲɛhɛmɛɛ pii co, a l'i bye kakanhana pu ni pu kaafɛɛ pu bɛɛri mu.
42005010	Zebede jalaa, Yakuba ni Yohana we w'a bye Simᴐ kariɲii ge, pee bɛ bi li ta kakanhana. A Yesu di Simᴐ pye na: "Ma ganha da vya wɛ. Ga nimɛ, ma na ba bye sipyii shavᴐᴐ."
42005011	Wee tuun wu ni a p'i ba kᴐrᴐyᴐ yi yereŋɛ koɲᴐ ki na, na yi bɛɛri yaha w`a, na daha wu fɛni.
42005012	Na Yesu yaha kulo la ni, n'a wa bye w`a, togo bye wu c'ere ti bɛɛri na. Ba w'a Yesu ɲa tuun wemu ni wɛ, a wu do na wu ɲaha buri ɲiŋɛ na, na wu ɲɛɛri, na jo: "Kafᴐᴐ, mu bu sᴐᴐ, go mu na j'a nɛ cuuŋᴐ."
42005013	A Yesu di wu keŋɛ yeege, na gbᴐn wu na, na jo: "Nɛ sᴐᴐ mu wu cuuŋᴐ!" Taapile ni a togo k'i xhᴐ.
42005014	A Yesu di yi waha wu mu na: "Ma ganha bu ye ɲaha jo wa shishiin bɛ mu wɛ. Ga, shɛ mayɛ shɛ saraya ɲaha shᴐᴐnrivᴐᴐ wu na! Musa ya saraga kemu kaa jo ge, m'a kee wolo ma sicuumᴐ pu da wuu na. Kee na ba li shɛ na m'a cuuŋᴐ."
42005015	Lee bɛ na, a Yesu mɛgɛ di ganha na foro na se ɲaha na, fo sipyiire t'a pa tiyɛ pinnɛ wu y'iri, kᴐnhᴐ p'i wu jomᴐ pu logo, pu yama pu bɛ di xhᴐ.
42005016	Ga Yesu bi se na Kilɛ ɲɛɛri wu yɛ nigin sipoŋᴐ ki ni.
42005017	Caŋa ka na Yesu yaha wu na sipyii pu kalaa, Farizhɛɛn ni saliya karamᴐgᴐlᴐᴐ pii nidɛɛnyɛ bye w`a. P'a bi pa na y`iri Galile ni Zhude kulogoo ki bɛɛri ni, ni Zheruzalɛmu ni. Kafᴐᴐ wo sefɛɛrɛ ti bye Yesu ni na yama fɛɛ pu cuuŋᴐ.
42005018	A sipyii pii di ba ni n'a kabanuxuyo shuun fᴐᴐ wa ni yasinnɛgɛ ka na. A p'i ganha na wu shaa p'i wu leŋɛ puga ki ni pu sinniŋɛ Yesu ɲaha t`aan.
42005019	Sipyii pu ɲɛhɛŋɛ keŋɛ ni, pu ya j'a gbara Yesu na wɛ. A p'i dugi puga ki ɲuŋᴐ ni na kataŋa ki xuu wa lahala, na wee n'a we ni wu yasinnɛgɛ ki tirige kee wege ki ni, Yesu ɲaha t`aan sipyii pu niŋɛ ni.
42005020	Ba Yesu ya pee wo n'a daa wu ɲa wɛ, na jo: "N'a we, ma jurumu w'a yafa ma mu."
42005021	A saliya karamᴐgᴐlᴐᴐ ni Farizhɛɛn p'i ganha na yu puyɛ funyᴐ ni na: "We n'a we ɲɛ sipya wekɛ wɛ, fo wu na Kilɛ mɛgɛ kyɛɛgi wɛ? Jᴐgᴐ wu d'a j'a jurumu yafa sipya mu, ni Kilɛ yɛ bɛ wɛ?"
42005022	A Yesu di pu fungᴐnyᴐ cɛ, na pu pye na: "Ɲaha na ke fungᴐngᴐ ke tuugo d'a tigi yee funyᴐ ni wɛ?
42005023	Na jo: 'Ma jurumu w'a yafa ma mu.' kelee na jo: 'Y`iri m'a ma yasinnɛgɛ ki lᴐ, ma da ɲaari.' Lekɛ l'a faha wɛ?
42005024	Ga, kᴐnhᴐ y'i li cɛ na Sipya Ja wu yaha ɲiŋɛ ki na, se wa wu ni w'a sipyii pu wo jurumu wu yafani pu mu..." A wu n'a kabanuxuyo shuun fᴐᴐ wu pye: "Nɛ w'a jo mu: Y`iri, m'a ma yasinnɛgɛ ki lᴐ m'a se puga!"
42005025	Taapile ni a wu y`iri pu bɛɛri ɲii na, na wu yasinnɛgɛ ki lᴐ na gaaŋi puga, na baraga tɛri Kilɛ na.
42005026	A l'i bye kakanhana pu mu, fo pu na baraga tɛri Kilɛ na. A p'i fya xuuni na yu: "W`ee ya kakanhana ɲa niɲaa."
42005027	Kii keree kii na toro xᴐ, A Yesu di foro w`a, na fanhafɛɛ wari shᴐvᴐᴐ wa ɲa, wee mɛgɛ ki bye Levi. Wee nidɛɛngɛ ki bye fanhafɛɛ pu wari wu tashᴐgᴐ ki ni. A Yesu di wu pye: "Taha na fɛni!"
42005028	A Levi di yaŋmuyᴐ yi bɛɛri yaha w`a, na y`iri, na daha wu fɛni.
42005029	Lee kadugo na a Levi di ba yaligee niɲɛhɛŋɛɛ y`aa Yesu mu wu kaban. Fanhafɛɛ wari shᴐvɛɛ niɲɛhɛmɛɛ ni sipyiɲɛhɛmɛɛ piitiilee bɛ pu bi pinnɛ na li ni pu ni.
42005030	A Farizhɛɛn ni saliya karamᴐgᴐlᴐᴐ di ganha na wu zᴐ yu. A p'i Yesu kalaapiire ti pye: "Ɲaha na yee di li, na gbuu ni fanhafɛɛ wari shᴐvɛɛ, ni jurumupyii piitiilee bɛ ni wɛ?"
42005031	A Yesu di pu ɲᴐ shᴐ na: "Sicuumᴐ fɛɛ mago ɲɛ wɛrɛ fᴐᴐ na wɛ, fo yama fɛɛ.
42005032	Sipyii piimu p'a tii ge, nɛ ta pa di ba pee yiri wɛ, fo jurumupyii, na pu yere pu jurumu wu na."
42005033	Sipyii pii ya jo ni Yesu ni, na: "Yohana Batizelipye wo kalaapiire te, ni Farizhɛɛn pu wo kalaapiire te, pee ya suun leni tɛɛgɛɛ niɲɛhɛŋɛɛ ni, na Kilɛ ɲɛɛri, na ta mu wo kalaapiire t'i li na gbuu."
42005034	A Yesu di pu ɲᴐ shᴐ na: "Nɛ ɲɛ ba cenabun poo ɲɛ wɛ. Yee na j'a cenabun poo kaafɛɛ karamu pu suun le, na pu ni cenabun poo wu yaha shiizhan ya?
42005035	Ga caya ya wa ma, cenabun poo wu na ba shᴐ pu na. Yee caya yi ba nᴐ pu bɛ na suun leni."
42005036	A Yesu di le talenɛ le bɛ jo pu mu na: "Wa shishiin da ga faɲunᴐ shɛɛngi favoŋᴐ na, di dara falɛgɛ na wɛ. Lee bu bye, favoŋᴐ ki nizhɛɛngɛŋɛ na gori, favonᴐ li bɛ da ga bɛ falɛgɛ ki na wɛ.
42005037	Wa shishiin di wa da ga duvɛnfomᴐ le foroyo nilɛyɛ ni wɛ. Lee bu bye, duvɛnfomᴐ wu na foroyo yi shɛɛngi, duvɛn wu na wo, foroyo yi bɛ na gyɛɛgi.
42005038	Ga duvɛnfomᴐ ya yaa na le forofoyo ni.
42005039	Ayiwa, we w'a duvɛn nilɛ gba ge, wee da ga sᴐᴐ duvɛnfomᴐ na wɛ, bani w'a ma jo na: 'Nilɛ wu w'a taan.' "
42006001	Cadɛɛngɛ ka ni, Yesu bi doroo shinma kɛrɛyɛ ya tɛ ni. A wu kalaapiire ti shinma sɛyɛ ya kᴐn, na yi tuugo pu kadahaa ni, na wee pya wu kun.
42006002	A Farizhɛɛn pii di pu pye na: "Kaa lemu ya yaa li pye cadɛɛngɛ ni wɛ, ɲaha na yee di lee pyi wɛ?"
42006003	A Yesu di pu pye: "Tuun wemu ni xuugo ya pa saannaa Dawuda ni wu tahama-nᴐhᴐmᴐᴐ pu ta ge, w'a lemu pye ge, yee sanha lee kalaa ɲa bada_ɛ gɛ?
42006004	W'a j'e Kilɛ-pɛɛŋɛ puga ki ni, buuri we p'a wo na gaan Kilɛ mu ge, na yee buuri ɲuyᴐ ya lᴐ na li, na ya kan wu tahama-nᴐhᴐmᴐᴐ pu bɛ mu. Na ta watii bi wee buuri we li ni saraya ɲaha shᴐᴐnrivɛɛ pu yɛ bɛ wɛ. Ta yee sanha lee kalaa wɛ?"
42006005	A Yesu di pu pye sanha: "Sipya Ja wu ɲɛ cadɛɛngɛ ki bɛ Kafᴐᴐ."
42006006	Cadɛɛngɛ ka bɛ ni Yesu ya j'e Kilɛ-pɛɛŋɛ puga ka ni na sipyii kalaa. N'a wa bye w`a wu kanige keŋɛ ke na waha.
42006007	A saliya karamᴐgᴐlᴐᴐ ni Farizhɛɛn p'i ganha na Yesu kasɛri, na wu wii wu bu da wu na da wu cuuŋᴐ cadɛɛngɛ ni, kᴐnhᴐ p'i kaɲuŋᴐ ta di wu tᴐᴐgᴐ le.
42006008	Ga Yesu bi pu fungᴐnyᴐ cɛ. Wee tuun wu ni a wu n'a kewaga fᴐᴐ wu pye: "Y`iri m'a yere sipyii pu niŋɛ ni." A wu y`iri na yere.
42006009	A Yesu di pu pye: "Na yi yegee, l'a saha na kasaana pye cadɛɛngɛ ni laa, na kakuunᴐ pye? Na sipya shᴐ laa, na wu gbo? Lekɛ l'a saha wɛ?"
42006010	A wu ɲaha ki le sipyii pu ni, na pu bɛɛri wii c'iri, lee kadugo na na wee n'a wu pye: "Ma keŋɛ ki sanha!" A wu ki sanha, a wu keŋɛ k'i juuŋᴐ.
42006011	A pu logoo di y`iri xuuni. A p'i ganha na puyɛ yegee lekɛ pu da bye Yesu na ge.
42006012	Caŋa ka, Yesu ya kari faaboboŋᴐ ka na, di zhɛ Kilɛ ɲɛɛri. A wu shᴐn Kilɛ-ɲɛrɛgɛ ki na.
42006013	Ba ɲiga k'a mugi wɛ, a wu wu kalaapiire ti yiri. Na kɛ ni shuun ɲaha bulo pu ni, na pye Tudunmᴐᴐ.
42006014	Pee pu wa mɛ: Simᴐ (a wu wee mɛgɛ le sanha Pyɛɛri), ni wu ceborona Andire, ni Yakuba, ni Yohana, ni Filipe, ni Batelemi,
42006015	ni Macoo, ni Tomasi, ni Alife ja Yakuba, ni Simᴐ wemu wu bi bye Zelᴐtilee kuruŋᴐ ki ni ge,
42006016	ni Yakuba ja Zhude, ni Zhuda Isikariyᴐti, wee w'a Yesu le keŋɛ ni.
42006017	A Yesu ni wu tudunmᴐᴐ p'i digi faaboboŋᴐ ki na, na nᴐ kpɛɛngbᴐhᴐ ka na. Wu kalaapiire ti niɲɛhɛrɛ ni sipyiɲɛhɛmɛɛ pu bi bye w`a. Pee bi pa na y`iri Zhude fiige ki bɛɛri ni, ni Zheruzalɛmu, ni suumᴐ lᴐhᴐ ki ɲᴐ fiige ki kugbᴐhᴐᴐ, Tiiri ni Sidᴐn ni.
42006018	Pu bi pa, kᴐnhᴐ pu ba wu jomᴐ logo, wu pu cuuŋᴐ. Pii p'a bi kanha jinaa keŋɛ ni ge, pee bɛ ya cuuŋᴐ.
42006019	Sipyii pu bɛɛri bi wu shaa p'i gbᴐn wu na, bani sefɛɛrɛ ti bi f`oro wu ni, na pu bɛɛri cuuŋᴐ.
42006020	Wee tuun wu ni a Yesu di wu kalaapiire ti wii, na jo: "Yee pii pu ɲɛ la baa fɛɛ ge, yee ɲɛ duba nagoo, bani Kilɛ saanra ti ɲɛ yee wuuro.
42006021	Xuugo wa yee piimu na nimɛ ge, yee ɲɛ duba nagoo, bani yee na ba din! Yee piimu pu wa mɛhɛɛ suu nimɛ ge, yee ɲɛ duba nagoo, bani yee na ba zhɛhɛ fundanga keŋɛ ni!
42006022	Sipyii bu yi kᴐ, na pu mago wo yi ni, na yi shɛhɛlɛ, na yi mɛkuuŋᴐ yu na bani yi ɲɛ Sipya Ja wuu, wee tuun wu ni yi ɲɛ duba nagoo.
42006023	"Kee caŋa ke, yi ɲahaya na ba daan xuuni, fo na sirani fundanga keŋɛ ni, bani yi saraa w'a pɛlɛ fugba wu ni. Pu sefɛɛ pu bɛ ya Kilɛ tudunmᴐᴐ pu kanha mu.
42006024	Ga yee naafuugbᴐ fɛɛ, bᴐᴐngᴐ ki wa yee wogo, bani yee ya yi wo ɲaɲiŋɛ ki ta xᴐ!
42006025	Yee pii p'a tin yalijeŋɛɛ na nimɛ ge, bᴐᴐngᴐ ki wa yee wogo, bani xuugo na ba yee ta! Yee pii p'a zhɛhɛni nimɛ ge, bᴐᴐngᴐ ki wa yee wogo, bani yee ɲahaya na ba danha na mɛhɛɛ suu!
42006026	Sipyii bɛɛri ba yi mɛsaaŋa yu tuun wemu ni, bᴐᴐngᴐ ki wa yi mu, bani lee pɛlɛgana li na pu sefɛɛ ya tudunmᴐᴐ kafinɛjuu pu pɛlɛ!"
42006027	"Ga yee pii pu wa nɛ jomᴐ pu nuri ge, n'a da yi jo yi mu, yi pɛɛn pu taan yi mu! Y'a kasaaŋaa pyi yi kᴐvɛɛ na!
42006028	Y'a duba pyi yi laŋivɛɛ mu! Pii p'a yi cogana kolo ge, yi da Kilɛ ɲɛɛri pee mu!
42006029	Sipya wa bu kadaa ja ma ɲibɛgɛ nigin ni, ke ki bɛ tagi wu mu. Wa bu ma fadegbᴐhᴐ lᴐ, ma ganha bu wu ɲaha kᴐn ma fadebire bɛ lᴐ na wɛ.
42006030	Sipyaa sipya w'a yaaga ka ɲɛɛri ma mu ge, wu kan. Wa bu ma yaaga lᴐ, ma ganha bu weefᴐᴐ pye wu ki t`ɛrɛŋɛ ma na wɛ.
42006031	Yi funŋᴐ wa sipyii p'a keree kiimu pyi yi mu ge, y'a kee shi pyi pu bɛ mu.
42006032	"Yee ya taan sipyii piimu mu ge, yee bu daan ni pee yɛ ni, masᴐŋᴐ kekɛ y'i da da lee ni wɛ? Ali jurumupyii bɛ ya taan ni pu taanɲiinɛɛ ni.
42006033	Pii p'a kasaaŋaa pyi yi na ge, yi ba kasaaŋaa pyi pee yɛ na, masᴐŋᴐ kekɛ y'i da da lee ni wɛ? Ali lee jurumupyii bɛ wa byi.
42006034	Tadaŋa wa yee na na yaaga ta piimu mu ge, yi ba fᴐhᴐᴐ leni pee yɛ na, masᴐŋᴐ kekɛ y'i da da lee ni wɛ? jurumupyii bɛ wa fᴐhᴐᴐ leni pu kaafɛɛ na, kᴐnhᴐ p'i pu wogoo ki shi ta sanha.
42006035	Ga yi pɛɛn pu taan yi mu, yi da kasaaŋaa pyi pu na, yi da fᴐhᴐᴐ leni pu na yi ganha bu yi funyᴐ yaha yaaga da na pu mu wɛ! Yi na ba kuduun ta, yi na ba bye Kilɛ-gbᴐtabaaga nagoo, bani wee ya ɲᴐ java fɛɛ ni kakuubyii mu.
42006036	Yi pye ɲuŋᴐ ɲaarivɛɛ ma na jo, ba yi To Kilɛ wu ɲɛ ɲuŋᴐ ɲaarivᴐᴐ wɛ.
42006037	"Yi ganha ba kiiri kᴐᴐn pu samaa na wɛ, kiiri da ba gᴐn yi na wɛ. Yi ganha ba pu samaa jaagi wɛ, yi da ba jaagi wɛ. Yi da sipyii keree yafani pu mu, yi bɛ wogoo na ba yafa yi mu.
42006038	Y'a sipyii kaan, Kilɛ bɛ na da yi kaan. Pu na ba yataanga lᴐ na yi wo daanna wu pye, na wu sereŋɛ sereŋɛ, na wu sᴐgᴐsᴐgᴐ, na la fara wu na fo wu na woni, na wee kaaŋa le yi fageŋɛ ni. Bani yaaga kemu ni yee wa sipyii pu wo daanna wu pyi ge, kee yaaga ke ninuŋᴐ ni yeeyɛ pyaa bɛ wo daanna wa da ba bye."
42006039	A Yesu di talenɛ bɛ jo pu mu na: "Fyɛn wa na j'a fyɛn wa kagaan co gɛ? Lee bu bye pu shuun wu bɛɛri na do wege ni.
42006040	Kalaapire ya pɛlɛ li kalaato na wɛ, ga kalaapire bɛɛri l'a kalaa xuuni ge, lee na ba bye ba li kalaato wu ɲɛ wɛ.
42006041	"Kagaanra le li wa mu ceboro wu ɲii ni ge, ɲaha na mu di lee wii, na ta puga tinbara di ɲɛ muyɛ pyaa ɲii ni, mu di ya lee ɲaa_i wɛ?
42006042	Dii mu da j'a ma ceboro pye: 'Na ceboro, kagaanra le li wa ma ɲii li ni ge, yere di li wolo.' Na ta mu di ya puga tinbara le ɲaa mayɛ wuu li ni_i wɛ? Shuun shuun jovᴐᴐ dɛ, fɛnhɛ puga tinbara le wolo mayɛ pyaa ɲii le ni. Lee bu bye ma na j'a ɲa xuuni, na kagaanra li wolo ma ceboro wu ɲii li ni.
42006043	"Tisaaŋa ya yasɛŋɛ niguuŋᴐ pyi wɛ, tikuuŋᴐ ya yasɛŋɛ nizaaŋa pyi wɛ.
42006044	Tiye bɛɛri wa jɛni yi yasɛyɛ fɛni. Sipya da ga nitoroŋᴐ kᴐn xhuyo tige na wɛ; sipya di wa da ga ɛrɛzɛn kᴐn xhutᴐᴐnyᴐ tige na wɛ.
42006045	Sipyisaama w'a yasaaya kilee na yeege wu yasaaya tayahaŋa ni; sipyikuuŋᴐ di yakuuyo kilee na yeege ki yakuuyo tayahaŋa ni. Bani lemu l'a sipya zᴐ we ɲi ge, lee l'a f`oro wu ɲᴐ ke ni.
42006046	"Ɲaha na y'i na pyi 'Kafᴐᴐ, Kafᴐᴐ' na ta le n'a yu ge, y'i wa lee pyi_i wɛ?
42006047	Sipyaa sipya w'a pa nɛ mu, na nɛ jomᴐ pu nuri, na pu koo ɲaari ge; w`ee na j'a weefᴐᴐ taanna ni kaa lemu ni ge, n'a da lee shɛ yi na.
42006048	W'a foro piyɛyɛ kᴐnvᴐᴐ wa fɛni, wemu ya ɲiŋɛ ki tugi na cogi fo na shɛ nᴐ faaga na ge, na puga ki ɲidaa li teŋɛ faaya ɲuŋᴐ ni, na puga ki yereŋɛ yee ɲuŋᴐ ni. Ba lᴐhᴐ k'a pa ɲɛhɛ wɛ, a gba wu ɲi, na sɛri. A lofomᴐ pu ba guu puga ki na, ga pu ya j'a ki ɲɛhɛ wɛ, bani ki bi yereŋɛ ɲᴐ.
42006049	Ga wemu ba nɛ jomᴐ pu nuri, wufᴐᴐ di ya pu koo ɲaari wɛ, weefᴐᴐ ya foro n'a wa fɛni, wemu ya wu puga yereŋɛ ɲiŋɛ na, wu ya ɲidaa tugi ki na_ɛ ge. Gba lᴐhᴐ k'a pa nᴐ kee puga ki na tuun wemu ni ge, a k'i gurulo taapile ni. A kee puga ki togana di golo."
42007001	Ba Yesu ya pee jomᴐ pu bɛɛri jo xᴐ sipyii pu mu wɛ, na j'e Kapɛrinᴐmᴐ kulo li ni.
42007002	Sᴐrᴐsii ɲuŋᴐfᴐᴐ wa bye w`a, wu kapyebye wemu kaa li bi dan wu ni xuuni ge, wee bi cuuŋᴐ wɛ, wu bi zhaa di xhuu.
42007003	Ba wee ɲuŋᴐfᴐᴐ w'a Yesu kaa logo wɛ, na Yawutuu nabelɛyɛ ya tun pu shɛ Yesu ɲɛɛri na wu pa wu kapyebye wu cuuŋᴐ.
42007004	A p'i nᴐ Yesu y'iri, na yi jo wu mu. Na guri na wu ɲɛɛri xuuni na: "Ma bu lee pye we n'a we mu, w'a yaa ni lee ni,
42007005	bani w`ee shi wu kaa ya dan wu ni, wee w'a w`ee Kilɛ-pɛɛŋɛ puga ki yereŋɛ."
42007006	A Yesu di gari ni pu ni. Ba w'a tɛɛŋɛ sᴐrᴐsii ɲuŋᴐfᴐᴐ wu puga ki na wɛ, a wee di wu naɲiinɛɛ pii tun pu shɛ wu pye: "Kafᴐᴐ, ma ganha da mayɛ kanha wɛ, bani nɛ yaa mu wu j'e nɛ puga wɛ.
42007007	Lee wuu na nɛ wu shɛ mu y'iri, nɛ nayɛ ta nɛ c`ɛrɛ lee bɛ ni. Ga ɲᴐmɛɛ nigin yɛ jo, kᴐnhᴐ na kapyebye wu juuŋᴐ.
42007008	Bani ɲuŋᴐfɛɛ pii wo fanha nᴐhᴐ ni nɛ ɲɛ, sᴐrᴐsii pii di ɲɛ nɛ bɛ mu. Nɛ bu wee wa pye: 'Shɛ!' W'a gari. Nɛ bu wa bɛ pye: 'Pa!' Wee bɛ na ba. Nɛ bu na kapyebye wu pye: 'Le pye!' W'a lee pye."
42007009	Ba p'a shɛ tee tuduro ti jo Yesu mu tuun wemu ni wɛ, a lee di wu fo. Sipyiire ti t'a bi taha wu fɛni ge, a wu ŋmahana ɲɛri pee shizhaa na pu pye: "N'a da yi jo yi mu, nɛ sanha we wo n'a daa wu tuugo ɲa sipya wa shishiin mu wɛ, ali Izirayɛli fiige ki bɛ ni wɛ."
42007010	Ba tudunmᴐᴐ p'a kuri kari pu ɲuŋᴐfᴐᴐ wu puga wɛ, a p'i shɛ kapyebye wu nijuuŋᴐ ta w`a.
42007011	Lee nibyexhoo na a Yesu di gari kulo la ni lee mɛgɛ ɲɛ Nayini. A wu kalaapiire te, ni sipyiire t'i gari ni wu ni.
42007012	Ba p'a tɛɛŋɛ kulo li tajege ki na wɛ, a p'i j'iri sipyii pii na, pu na gaaŋi ni n'a wa nixhugo ni faya ni. Wee yɛ nigin w'a bye wu nu mu. Wu nu wu bɛ di bye naxhugoshᴐ. Kanha ki sipyii niɲɛhɛmɛɛ pu bi foro pinnɛ ni wee cee wu ni, na se gbo wu taleŋɛ ni.
42007013	Kafᴐᴐ ya wee cee wu ɲa tuun wemu ni ge, a wu ɲiɲaara di j'e wu ni. A wu wu pye: "Ma ganha ba mɛɛ suu wɛ!"
42007014	A wu fulo pu na, na wu keŋɛ taha karaya yi na, a gbo wu lᴐvɛɛ p'i yere. A Yesu di jo: "Naɲi we, nɛ w'a ma pye mu, y`iri!"
42007015	A wu y`iri tiin na jomᴐ ɲᴐ kᴐn. A Yesu di wu kan wu nu wu mu.
42007016	A sipyii pu bɛɛri di fya, a p'i ganha na Kilɛ sᴐni na: "Kilɛ tudunmᴐ nigbᴐ w'a wuyɛ shɛ wu niŋɛ ni. Kilɛ w'a pa wu sipyii pu tɛgɛ."
42007017	Le Yesu ya pye ge, a lee kaa di jaaga Yawutuu fiige ke, ni ki kabanugo kulogoo ki bɛɛri ni.
42007018	Yesu ya keree kiimu bɛɛri pye ge, a Yohana wo kalaapiire t'i shɛ kee bɛɛri paari wu mu, a wu pu shuun wa yiri,
42007019	na pu tun shɛ Kafᴐᴐ mu, pu wu yege na: "P'a Shᴐvᴐᴐ wemu kaa jo na wu na ba ba ge, mu wu wa laa, ta w`u watii ɲaha wii?"
42007020	Ba p'a nᴐ Yesu y'iri tuun wemu ni wɛ, na wu pye: "Yohana Batizelipye w'a w`ee tun pa na w`ee pu pa ma yege na: 'P'a Shᴐvᴐᴐ wemu kaa jo na wu na ba ba ge, mu wu wa laa, ta w`u watii ɲaha wii?' "
42007021	Taapile ni a Yesu di sipyiɲɛhɛmɛɛ yama ni pu kanhama keree xᴐ, na jinaa kᴐri yeege pii ni, na fyɛnmɛɛ niɲɛhɛmɛɛ ɲ`ii mugi.
42007022	Lee kadugo na a wu Yohana wo tudunmᴐᴐ pu ɲᴐ shᴐ na: "Y'a lemu ɲa, na lemu logo ge, yi shɛ lee paari Yohana mu na: Fyɛnmɛɛ wa ɲaa, faannaa di ɲaari, togo fɛɛ di juuŋᴐ, ɲudunnᴐᴐ di nuri, xuu di ɲɛni, Kilɛ Jozaama p'i yu la baa fɛɛ mu.
42007023	Sipya wemu ɲuŋᴐ ya kyɛɛgi nɛ na wɛ, weefᴐᴐ ɲɛ duba pya!"
42007024	Ba Yohana wo tudunmᴐᴐ p'a kari wɛ, a Yesu di ɲᴐ kᴐn na yu ni sipyiire ti ni Yohana shizhaa na na: "Ɲaha yee d'a shɛ wii siwaga ki ni wɛ? Kafɛɛgɛ ya wahagaanra lemu ɲɛri ge, lere ya?
42007025	Wee tuun wu ni yee d'a shɛ ɲaha wii wɛ? Fazaaya fᴐᴐ gɛ? Ga piimu p'a fazaaya leni, na yalijeŋɛɛ li ge, pee ya daa saannaa piyɛyɛ ni.
42007026	Yee d'a shɛ ɲaha wii wɛ? Kilɛ tudunmᴐ gɛ? Uun, n'a da yi jo yi mu jo ali w'a pɛlɛ Kilɛ tudunmᴐ na.
42007027	Bani l'a ka Kilɛ Kafila wu ni wu shizhaa na na: 'Li wii, n'a na tudunmᴐ we tun ma ɲahagbaa na wu ma koo li y`aa yaha ma ɲaha na.'
42007028	N'a da yi jo yi mu jo sipya wa shishiin sanha se Adama nagoo ni wemu w'a pɛlɛ Yohana na wɛ, Ga lee bɛ na Kilɛ saanra ti wo sipyii pu bɛɛri wo nifɛnhɛfɛnhɛnɛ ya pɛlɛ wu na."
42007029	Sipyii pii p'a wu jomᴐ pu logo ge, ni fanhafɛɛ wari shᴐvɛɛ, a pee di li shɛ na fiinŋɛ na Kilɛ ya tii, pee bi batize Yohana mu.
42007030	Ga Farizhɛɛn ni saliya karamᴐgᴐlᴐᴐ ya she Kilɛ wo ɲᴐmɛɛ li ni puyɛ pyaa shizhaa na, pu ya ta sᴐᴐ na batize Yohana mu wɛ.
42007031	A Yesu di jo sanha na: "Nɛ na j'a niɲaa wo sipyii pii taanna ni jᴐgᴐ yɛ ni wɛ? Jᴐgᴐ yɛ fɛni pu d'a foro wɛ?
42007032	P'a foro nᴐhᴐpiire ta fɛni temu t'a tiin pinnɛgɛ kpɛɛngɛ na, na ti mujoŋᴐᴐ yaha nᴐ tiyɛ na ge na: 'W`ee ya faangaa wi yee mu yee di ya ta xᴐnhᴐ wɛ. Lee kadugo na a w`ee di yamɛhɛɛ su yee mu yee di ya ta mɛhɛɛ su wɛ.'
42007033	Bani Yohana Batizelipye ya pa; wu bi yalijeŋɛɛ li wɛ, wu bi duvɛn gbuu wɛ, a yee di jo: 'Jina wu ɲɛ wu ni.'
42007034	A Sipya Ja wu ba, na ganha na li na gbuu, a yee di jo na: 'Laɲɛhɛrɛ fᴐᴐ ni gba fᴐᴐ wu ɲɛ we n'a we. Fanhafɛɛ wari shᴐvɛɛ ni jurumupyii pii bɛ wo naɲii wu ɲɛ wii.'
42007035	Ga Kilɛ wo koo li ɲaarivɛɛ pu bɛɛri ya kaɲii kan Kilɛ wo fungᴐngᴐ fɛɛrɛ ti mu."
42007036	Caŋa ka, Farizhɛn wa ya pa Yesu ɲɛɛri na wu shɛ li wu y'iri. A Yesu di gari wee puga. A p'i ba ɲᴐ kᴐn na li.
42007037	Lee di dᴐdᴐshᴐ wa ta lee kulo li ni. Ba w'a yi logo tuun wemu ni na Yesu ya li wee n'a wu puga wɛ, a wu gari w`a ni lasikoli gboro la ni.
42007038	A wu mɛsuwo di ba doro Yesu kadugo y'iri, na shɛ yere na saha ni wu tᴐᴐyᴐ ye ni, na Yesu tᴐᴐyᴐ yi fyɛnmi ni ɲɛsinmɛ ni, na wu ɲuzhiire taga pee jᴐgᴐ, na ganha na wu tᴐᴐyᴐ yi taala taala ni taanɲɛɛgɛ ni, na lasikoli wu wo yi na.
42007039	Farizhɛn we w'a bi Yesu yiri yalige ki na ge, ba wee ya lee ɲa wɛ na jo wuyɛ funŋᴐ ni na: "We n'a we da bi bye Kilɛ tudunmᴐ, we cee we w'a kpᴐn wu na ge, wu bi da li cɛ na dᴐdᴐshᴐ wu ɲɛ wii."
42007040	Wee tuun wu ni a Yesu di jomᴐ pu lᴐ na jo: "Simᴐ, la wa nɛ mu na jo ma mu." A Simᴐ di wu ɲᴐ shᴐ na: "Karamᴐgᴐ, li jo."
42007041	A Yesu di jo: "Foolemɛ wa fᴐhᴐᴐ bye sipyii shuun na, wu wari kabᴐfoŋᴐᴐ kɛlɛɛ gbarashuun ni kaguro (w 75.000) shishiin bye wa na, wu wari kabᴐfoŋᴐᴐ gbarashuun di xhuu kaguro (w 7.500) shishiin di bye shuun wo wu na.
42007042	Ba ma na jo se bye pu ni pu wu ta kan wɛ, lee funŋᴐ ni, a wu pu bɛshuun wu fᴐhᴐᴐ ki yaha pu na. Nɛ jo, we n'a we kaa na daan wekɛ ni xuuni pu shuun wu ni wɛ?"
42007043	A Simᴐ di wu ɲᴐ shᴐ na: "Nɛ giin jo w'a niɲɛhɛmɛ wu yaha wekɛ na ge." A Yesu di wu pye: "M'a can jo."
42007044	Lee kadugo na a Yesu di ŋmahana ɲɛri cee wu shizhaa na Simᴐ pye: "M'a we cee we ɲaa gɛ? Nɛ j'e mu puga, mu ya tᴐᴐyᴐ je lᴐhᴐ kan nɛ mu wɛ, ga we ya nɛ tᴐᴐyᴐ fyɛnmi ni ɲɛsinmɛ ni, na pee jᴐgᴐ ni wu ɲuzhiire ni.
42007045	Mu ya ta nɛ shaari ni taanɲɛɛgɛ ni ba l'a tee na byi ni ɲᴐsᴐᴐnrᴐ ni wɛ. Ga nɛ di j'e naha ge, taanɲɛɛgɛ ni we cee we ya nɛ co, bani nɛ di j'e ge, wu ɲɛ na nɛ tᴐᴐyᴐ taala taala.
42007046	Mu ya ta s`inmɛ wo nɛ ɲuŋᴐ ni wɛ, ga wee ya pɛɛwa lasikoli wo nɛ tᴐᴐyᴐ na.
42007047	Lee na n'a da yi jo yi mu, we cee we taanɲɛɛgɛ nigbᴐhᴐ k'a li shɛɛ na wu jurumu wu ni wu ɲɛhɛ bɛɛri ya yafa wu mu. Ga yafa bu bye wu ya pye sipya wemu mu jurumu niɲɛhɛmɛ ɲuŋᴐ t`aan wɛ, weefᴐᴐ taanɲɛɛgɛ na jɛrɛ."
42007048	Wee tuun wu ni a Yesu di cee wu pye: "Ma jurumu w'a yafa ma mu."
42007049	A wu liɲii p'i ɲᴐ kᴐn na yu puyɛ funyᴐ ni na: "Jᴐgᴐ wu ɲɛ we, w'i sipyii jurumu yafani pu mu wɛ?"
42007050	A Yesu di wee cee wu pye: "Ma n'a daa w'a ma shᴐ. Ta se ɲaɲiŋɛ na!"
42008001	Kii keree kii kadugo na, Yesu bi kugbᴐhᴐᴐ ni kupiire ɲaari, na Kilɛ saanra ti Jozaama pu yɛrɛ li pyi. Wu kalaapiire kɛ ni shuun wu bye ni wu ni,
42008002	ni c`ee pii bɛ. Wu bi pee c`ee pu cuuŋᴐ, na jinaa bɛ kᴐri yeege pii ni pu ni. Cee nigin wa mɛgɛ ki bye na Mariyama, pu bi wee yiri na Magadala shɛɛn Mariyama, jinaa gbarashuun wu bi foro wee ni.
42008003	Wa mɛgɛ ɲɛ na Zhanɛ, wee bye Kuza wo shᴐ. Kuza bi bye saannaa Hɛrᴐdi wo mara wu fanhafᴐᴐ wa. Suzani, ni c`ee niɲɛhɛmɛɛ piitiilee bɛ bye w`a. Pee bɛɛri bi Yesu ni wu kalaapiire ti tɛri ni pu keŋɛ yaaya ni.
42008004	Sipyii pu bi y`iri kulogoo ki bɛɛri ni na se Yesu y'iri. Sipyiire t'a pa binnɛ wu t`aan tuun wemu ni ge, a Yesu di le talenɛ le jo pu mu na:
42008005	"Caŋa ka n'a wa ya foro na kari wu tɛgɛ ni di zhɛ wu alikama shi w'a fenɛ shi wagana na. Na wu yaha wu na wee nuguzhi wu waa, a wu nuguro ta di do koo ni tɛgɛ ki ɲᴐ na. A sipyii di tee tanhana tanhana, a shazhɛɛrɛ di tee jᴐ.
42008006	A nuguro ta di do faaga ɲuŋᴐ ni poɲɛhɛrɛ di bye w`a wɛ. Ba t'a fin xᴐ wɛ, na waha, bani ɲimɛ bye w`a wɛ.
42008007	A nuguro ta di do xhuyo niŋɛ ni. A ti ni xhuyo y'i ganha na lɛgi; a y'i ba ti co, na ti li.
42008008	A nuguro ta di do ɲijeŋɛ na. A t'i fin, na lɛ, na pya le, na ti tɛhɛɛ xhuu nigin (100) pye." Ba Yesu ya pee jomᴐ pu jo wɛ, na sɛlɛ na: "Wemu na logo ge, wu logo dɛ!"
42008009	A wu kalaapiire t'i wu yege na: "Le talenɛ le kᴐri ɲɛ dii wɛ?"
42008010	A wu pu pye: "Na Kilɛ saanra ti wo ŋmᴐhᴐrᴐ ti cɛ, yee mu lee ya kan. Ga sipyii pu samaa kunni, ti keree ki bɛɛri w'a yu pu mu taleŋɛɛ ni, kᴐnhᴐ: 'Pu da wii, ga p'i ganha ba yaaga ɲaa wɛ. P'i da niwegee shaan, ga p'i ganha ba yi ɲaha cɛni wɛ."'
42008011	"Lee talenɛ li kᴐri we: Nuguzhi we, wee ɲɛ Kilɛ jomᴐ.
42008012	Pii ɲɛ ba koo ɲᴐ ɲɛ wɛ, ba pee ya pe jomᴐ pe logo wɛ, Shitaanni na ba pu wolo pu funyᴐ ni, kᴐnhᴐ pu ganha d`a, p'i shᴐ wɛ.
42008013	Faaga wuu pu ɲɛ piimu p'a jomᴐ pu logo, na pu co ni fundanga ni ge. Ga nire di ɲɛ pu na wɛ, p'a d`a yɛ jɛɛrɛ yɛ funŋᴐ ni. Nᴐwuuro bu pu ta p'a n'a daa wu yaha.
42008014	Xhuyo niŋɛ wuu pu ɲɛ piimu ge, pee na pe jomᴐ pe logo. Ga ke koŋᴐ ke wo funzhakeree, ni naafuu keree, ni xᴐnhᴐrᴐ keree, na pu cᴐnri, fo pu da lɛ wɛ.
42008015	Ɲijeŋɛ wuu pu ɲɛ piimu ge, pee na pe jomᴐ pe logo, na pu co see na ni zᴐsaama ni, na gori yaha pee jomᴐ pe na, fo na nagoo pye.
42008016	"Wa shishiin ya sokinna leni wu yaaga shigile wu ɲuŋᴐ ni, kelee w'i wu le karaga nᴐhᴐ ni wɛ. Ga yaaga ɲuŋᴐ ni wu da wu taha, kᴐnhᴐ wu da kpɛɛngɛ yeege puga ki jevɛɛ pu mu.
42008017	Bani kaŋmᴐhᴐnᴐ la shishiin wa lemu da ba jɛ wɛ. Ŋmᴐhᴐrᴐ ta shishiin wa temu da ba foro kpɛɛngɛ na wɛ.
42008018	Lee wuu na yi kasɛɛgɛ ta yi kafila logogaŋaa na, bani la ɲɛ wemu mu ge, la na ba gan wee mu. Ga la ɲɛ wemu mu wɛ, w'a giin na nifɛnhɛfɛnhɛnɛ lemu bɛ li ɲɛ wu mu ge, lee bɛ na zhᴐ wu na."
42008019	Yesu nu ni wu ceboronamaa ya kari Yesu y'iri, ga pu ya j'a gbara wu na sipyii pu keŋɛ ni wɛ.
42008020	A wa di yi jo wu mu na: "Ma nu we ni ma ceboronamaa pu niyereye yi wa kpɛɛngɛ ke na, pu funŋᴐ ki wa p'i ma ɲa."
42008021	Ga, a Yesu di jo: "Pii p'a Kilɛ jomᴐ pu nuri, na pu koro ɲaari ge, pee pu ɲɛ nɛ nu ni nɛ ceboronamaa."
42008022	Caŋa ka, Yesu ya wu kalaapiire ti pye: "W`u shɛ gba wu kadugo." A p'i j'e kᴐrᴐgᴐ ka ni na gaaŋi.
42008023	Na pu yaha pu gaaŋi, a Yesu di ŋmunᴐ. A kafɛɛgɛ ka di y`iri lᴐhᴐ ki ɲuŋᴐ ni. A kᴐrᴐgᴐ k'i ganha na zhaa di ɲii lᴐhᴐ na, fo pu na zhaa di mini.
42008024	Wee tuun wu ni a wu kalaapiire t'i fulo wu na na wu ɲɛ, na wu pye: "Karamᴐgᴐ, Karamᴐgᴐ, w`u na da gori lᴐhᴐ ni!" A wu y`iri, na sɛlɛ kafɛɛgɛ ke ni lokuruyo yi na; a kafɛɛgɛ ke ni lokuruyo yi bɛ di yere. A tunmᴐ p'i yere.
42008025	A wu wu kalaapiire ti pye: "Mii yee wo n'a daa wu wa wɛ?" A l'i bye pu fyaara wuu mu kakanhana, a p'i ganha na puyɛ pyi: "We n'a we d'a sii jᴐgᴐ, fo wu na yu ni kafɛɛgɛ ni lᴐhᴐ ni, y'i wu ɲᴐmɛɛ coni wɛ?"
42008026	A Yesu ni wu kalaapiire t'i nᴐ Gerasa fiige ki ni, kabanugo kulo la ni. Kee ɲɛ gba wu kadugo na saha ni Galile fiige ki ni.
42008027	Ba Yesu ya foro kᴐrᴐgᴐ ki ni wɛ, a n'a wa di ba wu ɲuŋᴐ c'iri, kulo li shɛn wa. Jinaa pu bye wu ni. Fo taatuunnᴐ ni wu bi gbara w'a f`aya leni wɛ, wu bi goroo puga wɛ. Wu tatɛɛngɛ ki bye faxhuu we.
42008028	Ba w'a Yesu ɲa wɛ, na mujuugbᴐᴐ la w'a, na nuguro sin Yesu fɛɛ ni, na jo ni mujuugbᴐᴐ ni na: "Ɲaha m'a zhaa nɛ fɛni wɛ, Kilɛ-gbᴐtabaaga Ja Yesu? N'a ma ɲɛɛri, ma ganha bu na kanha wɛ!"
42008029	W'a yee jo, bani Yesu bi jina wu pye na wu foro wee n'a wu ni. Jina wu bu y`iri wu fɛni tuun wemu ni, sipyii na wu kemɛ pᴐ ni tᴐᴐrᴐ shᴐnhᴐyᴐ ni, na biriye le wu tᴐᴐyᴐ na, kᴐnhᴐ pu da wu kasɛri. Ga w'a tee pᴐᴐrᴐ ti bɛɛri kᴐn. Jina wu bi ma wu kᴐri kari sipoŋᴐ ni.
42008030	A Yesu di wu yege na: "Dii mu mɛgɛ di ɲɛ wɛ?" A wu jo: "Nɛ mɛgɛ ɲɛ 'W`ee Ya Ɲɛhɛ,' " bani jinaa niɲɛhɛmɛɛ pu bi j'e wu ni.
42008031	A pee jinaa p'i Yesu ɲɛɛri xuuni na wu ganha bu pu yaha gari kakara wecogoŋᴐ tɛhɛnɛ baa wogo ki ni wɛ.
42008032	Lee bi shaagbaga nijeŋɛ ka ta ki na naha yaŋa ki kabanugo. A jinaa p'i Yesu ɲɛɛri na wu sᴐᴐ p'i shɛ j'e pee shaalaa pu ni. A wu sᴐᴐ.
42008033	Wee tuun wu ni a jinaa p'i foro n'a wu ni, na shɛ j'e pee shaalaa pu ni. A shaagbaga k'i gburogi, na digi yaŋa gologoloyo yi ni, na j'e gba lᴐhᴐ ki ni, na xhu w`a.
42008034	Ba shaanahamaa p'a lee ɲa tapyege ni wɛ, a p'i baa kari na shɛ yee paari kanha ki ni, ni sitiinmɛɛ pu mu.
42008035	A sipyii p'i foro na shɛ lee nibyii li wii. Ba p'a nᴐ Yesu t`aan wɛ, na wee n'a wu ɲa, jinaa pu bi foro wu ni. Wu nidɛɛngɛ di ɲɛ Yesu fɛɛ ni, f`aya yi bye wu na, wu d'a cuuŋᴐ. A p'i fya.
42008036	N'a jinaa wo w'a cuuŋᴐ piimu ɲii na ge, a pee di kii keree kii bɛɛri paari pu mu.
42008037	Wee tuun wu ni a Gerasa shɛɛn pu bɛɛri di Yesu ɲɛɛri na wu laha pu wo ɲiŋɛ ki na, bani pu bi fya xuuni. A Yesu di j'e kᴐrᴐgᴐ ki ni, na laha pu wo ɲiŋɛ ki na.
42008038	Yesu nigariwo jinaa p'a foro n'a wemu ni ge, a wee di wu ɲɛɛri na wu bi da j'a binnɛ ni wu ni. Ga, a Yesu di wu kuruŋᴐ, na jo:
42008039	"Kuri m'a se puga, Kilɛ ya kagbᴐhᴐᴐ kiimu bɛɛri pye ma mu ge, m'a shɛ kee paari." Yesu ya kagbᴐhᴐᴐ kiimu bɛɛri pye wu mu ge, a wu gari na shɛ kee keree ki paari kulo li bɛɛri ni.
42008040	Ba Yesu ya kuri pa na y`iri gba wu kadugo wɛ, a wu ba wu daan sipyii pu bɛɛri ni, bani pu bɛɛri bi wu sigee.
42008041	Lee bi n'a wa ta w`a, wu mɛgɛ ɲɛ na Zhayirusi, wee wu bye wee xuu wu wo Kilɛ-pɛɛŋɛ puga ɲuŋᴐfᴐᴐ. A wee di ba nuguro sin Yesu fɛɛ ni, na wu ɲɛɛri xuuni na wu shɛ wu puga,
42008042	bani fucɛɛrɛ nigin yɛ li bye wu mu, li shi wu bye yee kɛ ni shuun. Lee li bi zhaa di xhuu. Ba Yesu ya gaaŋi w`a wɛ, a sipyiire t'i wu kuuri, na wu cᴐnri.
42008043	Lee bi cee wa bɛ ta w`a shishan na woni wu fɛni fo yee kɛ ni shuun. Wu bi wu keŋɛ yara bɛɛri kan wɛbyii mu, ga wa shishiin ya j'a wu cuuŋᴐ wɛ.
42008044	A wu fulo Yesu na wu kadugo y'iri, na ba gbᴐn wu fadegeŋɛ na. Taapile ni a wu shishan p'i yere.
42008045	A Yesu di jo: "Jᴐgᴐ w'a kpᴐn nɛ na wɛ?" Ba pu bɛɛri ya yu pee bɛ wɛ, a Pyɛɛri di jo: "Karamᴐgᴐ, sipyii p'a mu cᴐnri xuuni dɛ!"
42008046	Ga, a Yesu di jo: "Sipya wa w'a kpᴐn nɛ na, bani nɛ li cɛ na sefɛɛrɛ ta t'a foro na ni."
42008047	Ba wee cee w'a li ɲa na li da j'a ŋmᴐhᴐ nige wɛ, a wu ganha na fuguri, na ba nuguro sin Yesu fɛɛ ni. Lemu l'a wu pye w'a kpᴐn Yesu na, ni w'a cuuŋᴐ taapile ni cuuŋᴐgana lemu na ge, a wu yee paari wu mu sipyii pu bɛɛri ɲii na.
42008048	A Yesu di wu pye: "Na poro, ma n'a daa w'a ma cuuŋᴐ. Ta se ɲaɲiŋɛ na!"
42008049	Na Yesu yaha pee jomᴐ pu na, a tudunmᴐ wa di ba na y`iri Kilɛ-pɛɛŋɛ puga ɲuŋᴐfᴐᴐ wu kaban, na ba wee pye na: "Ma poro fucɛɛrɛ l'a xu. Ma ganha bu navunŋᴐ pɛlɛ nige Karamᴐgᴐ wu na wɛ."
42008050	Ga ba Yesu ya yee logo wɛ, na Zhayirusi pye: "Ma ganha bu fya wɛ; d`a yɛ, ma poro wu na juuŋᴐ."
42008051	Ba Yesu ya shɛ nᴐ Zhayirusi kaban wɛ, wu ya sᴐᴐ wa shishiin wu j'e ni wu ni puga ki ni wɛ, fo Pyɛɛri, ni Yohana, ni Yakuba, ni pya wu nu ni wu to.
42008052	Lee di sipyii pu bɛɛri ta pu na yamɛhɛɛ suu na xhuulo. A Yesu di jo: "Yi ganha ba mɛhɛɛ suu wɛ, bani pya wu ya ta xu wɛ, w'a ŋmunᴐᴐ."
42008053	A p'i ganha na wu la wo, bani pu bi li cɛ na w'a xu xᴐ.
42008054	Ga, a Yesu di wu co keŋɛ ke na, na jo ni mujuugbᴐᴐ ni na: "Pya we, y`iri!"
42008055	A wu munaa l'i guri pa wu mu. Taapile ni a wu y`iri tiin. A Yesu di jo na pu yalige kan wu mu.
42008056	A l'i bye kakanhana pya wu sefɛɛ pu mu fo xuuni. Ga, a Yesu di yi jo waha pu mu na pu ganha lee nibyii le jo wa shishiin mu wɛ.
42009001	Yesu ya wu kalaapiire kɛ ni shuun wu yiri, na sefɛɛrɛ ni fanha kan pu mu jinaa bɛɛri na, pu da yama bɛ xuu.
42009002	Lee kadugo na a wu pu tun pu shɛ Kilɛ saanra ti yɛrɛ pye, p'i yama fɛɛ cuuŋᴐ.
42009003	A wu pu pye: "Yi nigariwuu ganha bu yaaga lᴐ yi keŋɛ ni wɛ, kagaanga bɛ wɛ, kushɛyaaga bɛ wɛ, yalige yaaga bɛ wɛ, wari bɛ wɛ. Wa shishiin ganha da fadeye shuun lᴐ wɛ.
42009004	Yi bu j'e puga bɛɛri ni, y'i diin w`a fo yi kariduun bu shɛ nᴐ.
42009005	Xuu wa shɛɛn bu zhe pu da yi tirige wɛ, yi ba f`oro lee kulo li ni, y'i yi tᴐᴐyᴐ gbazhɛnhɛ ɲahara wo w`a, lee na ba bye sɛɛri kaa pu fɛni."
42009006	A kalaapiire t'i gari. A p'i Kilɛ wo Jozaama pu jo toro kulogoo ki bɛɛri ni, na yama fɛɛ pu cuuŋᴐ tɛyɛ yi bɛɛri ni.
42009007	Ba gbafɛnɛɛrɛɛ Hɛrᴐdi ya kii kapyegee kii bɛɛri kaa logo tuun wemu ni wɛ, a wu hakili di wuregi, bani sipyii pii ya jo na: "Yohana Batizelipye w'a ɲɛ na foro xu ni."
42009008	A pii di jo: "Kilɛ tudunmᴐᴐ Eli w'a kuri pa." A pii bɛ di jo: "Wa w'a ɲɛ na foro xu ni taashiinɛ li wo Kilɛ tudunmᴐᴐ pu ni."
42009009	Ga, a Hɛrᴐdi di jo: "Nɛ Yohana ɲuŋᴐ kan p'a kᴐn. Ayiwa, di wa kii keree kii nuri wemu shizhaa na ge, wee ɲɛ jᴐgᴐ wɛ?" A wu ganha na li shaa wu Yesu ɲa.
42009010	A Tudunmᴐᴐ p'i guri pa Yesu y'iri, na ba pu kapyegee ki bɛɛri paari wu mu. A Yesu di gari ni pu ni pu yɛ na, na shɛ nᴐ kulo la ɲᴐ na, lee mɛgɛ ɲɛ na Bɛtisayida.
42009011	Ba sipyiire t'a pa li cɛ tuun wemu ni wɛ, na daha wu fɛni. A Yesu di pu co xuuni, na baari pu mu Kilɛ wo saanra ti keree na. Piimu mago bye sicuumᴐ na ge, a wu pee cuuŋᴐ.
42009012	Ba caŋa k'a ɲᴐ kᴐn na diri wɛ, a kalaapiire kɛ ni shuun wu fulo Yesu na, na wu pye: "Sipyiire ti yaha, kᴐnhᴐ p'i shɛ w`u t`aan kulogoo ni sige buguro te na, p'i shɛ yalige ni tashᴐnyᴐ sha w`a, bani sipoŋᴐ ni w`ee ɲɛ naha."
42009013	Ga, a Yesu di pu pye: "Yiyɛ pyaa ki yalige kan pu mu." A p'i jo: "Yaaga ɲɛ w`ee mu buuri ɲuyᴐ kaguro ni fyaa shuun yɛ kadugo na wɛ, fo ma la bi ɲɛ w`u shɛ yalige shᴐ pii sipyii pii bɛɛri mu."
42009014	Pu bi namaa kabᴐfoŋᴐᴐ kaguro (5000) shi tᴐrᴐ pee ni. A Yesu di wu kalaapiire ti pye: "Yi pu teŋɛ kɛlɛɛ kaguro kaguro (50) shishiin."
42009015	A p'i li pye mu na sipyiire ti bɛɛri teŋɛ lee teŋɛgana li na.
42009016	A Yesu di yee buuri ɲuyᴐ kaguro we ni fyaa shuun wu lᴐ, na ɲaha ke yirige fugba we ni, na baraga taha Kilɛ na. A wu xhᴐ na yi kɛgi kɛgi na kan kalaapiire ti mu, na pu yee yereŋɛ sipyii pu t`aan.
42009017	A pu bɛɛri di li na din. Yalige kemu k'a kori ge, a p'i kee saŋa kemɛ fo na sagaŋaa kɛ ni shuun ɲi.
42009018	Caŋa ka, na Yesu yaha Kilɛ-ɲɛrɛgɛ na wu yɛ, wu kalaapiire ti bye wu kabanugo na. A Yesu di pu pye: "Sipyii pu wa yu na jᴐgᴐ nɛ ɲɛ wɛ?"
42009019	A p'i wu ɲᴐ shᴐ na: "Pii wa yu na Yohana Batizelipye, pii di yu na Kilɛ tudunmᴐᴐ Eli, pii bɛ di yu sanha na taashiinɛ li wo Kilɛ tudunmᴐ wa w'a ɲɛ na foro xu ni."
42009020	A Yesu di pu yege na: "Ga yee do, yeeyɛ pyaa ki mu nɛ di ɲɛ jᴐgᴐ wɛ?" A Pyɛɛri di wu pye: "Kilɛ ya Kirisa wemu ɲaha bulo ge, wee mu ɲɛ."
42009021	A Yesu di yi waha pu mu na pu ganha yee jo wa shishiin bɛ mu wɛ.
42009022	A Yesu di jo sanha na: "Li waha l'i waha, fo Sipya Ja bu ganha xuuni. Nᴐhᴐlɛɛ, ni saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ na ba zhe wu ni. Pu na ba wu gbo, wu caxhugo caŋa taanri wogo wu na ba ɲɛ."
42009023	Lee kadugo na a wu yi jo pu bɛɛri mu na: "Wa funŋᴐ bi ɲɛ wu binnɛ ni na ni, wu she wuyɛ ni, ɲiga bɛɛri wu wu korikoritige ki lᴐ taha na fɛni.
42009024	Bani sipya we w'a giin wu wuyɛ pile munaa ɲuŋᴐ wolo niɲaa ge, wee na ba buun wu munaa ni ɲiga na. Ga we w'a bᴐnri wu munaa ni niɲaa nɛ wuu na ge, wee wu da ba wu munaa ɲuŋᴐ wolo ɲiga na.
42009025	L'a ɲaha ɲᴐ sipya na wu koŋᴐ yaŋmuyᴐ bɛɛri ta, wu ba buun wuyɛ pile munaa ni, wu gyɛɛgi wɛ?
42009026	Lee wuu na sipyaa sipya w'a shiige le wuyɛ ni, na bye wu ya nɛ ni na jomᴐ pu kaa yu sipyii mu_i ge, Sipya Ja wu ba ba tuun wemu ni ni wuyɛ pyaa nᴐᴐrᴐ wu ni, ni wu To Kilɛ wo we, ni fɛfɛɛrɛ mɛlɛkɛɛ pu wo we, wu bɛ na ba shiige le wuyɛ ni weefᴐᴐ shizhaa na.
42009027	Can na n'a da yi jo yi mu, sipyii pii pu wa naha ge, pii wa da xhuu pu ni bada na ta pu ya Kilɛ wo saanra te ɲa wɛ."
42009028	Pe jomᴐ pe ya jo cabyaa gbarataanri shishiin, a Yesu di gari ni Pyɛɛri, ni Yohana, ni Yakuba ni faaboboŋᴐ ka fugba ni, kᴐnhᴐ p'i shɛ Kilɛ ɲɛɛri.
42009029	Na wu yaha ɲɛrɛgɛ ki na, a wu ɲɛwiinɛ l'i ɲɛri, a wu f`aya y'i fiinŋɛ, na ɲ'i.
42009030	Taapile ni a p'i namaa shuun wa ɲa pee na yu ni Yesu ni, pee bye Musa ni Eli.
42009031	P'a puyɛ shɛ ni nᴐᴐrᴐgbᴐ ni. Yesu na ba wu labye wu ɲᴐ fa, na xhu xugana lemu na Zheruzalɛmu ni ge, pu bi yu ni wu ni kee keree kii na.
42009032	Lee bi ŋmunᴐgbᴐ ta p'a Pyɛɛri ni wu kaafɛɛ pu shan. Ga ba p'a ɲɛ wɛ, na Yesu ni pee namaa shuun wu nᴐᴐrᴐ wuu ɲa.
42009033	Tuun wemu ni pee namaa p'a laha Yesu t`aan ge, a Pyɛɛri di wu pye: "W`u Karamᴐgᴐ, w`ee bu gori naha, lee ya ɲᴐ xuuni dɛ. W`u buguloo taanri yereŋɛ, mu wo nigin, Musa wo nigin ni Eli wo nigin." Ye wu bi yu ge, wu ya yi cɛ wɛ.
42009034	Na wu yaha pee jomᴐ pu na, a ɲahaŋa ka di ba pu tᴐ. Kalaapiire ti nijewuu kee ɲahaŋa ki ni, a p'i fya.
42009035	A mujuu la di foro kee ɲahaŋa ki ni na: "Nɛ ɲidaan Ja wu ɲɛ we. Nɛ w'a wu shᴐᴐnri lᴐ. Y'a wu nijoyo nuri!"
42009036	Ba lee mujuu l'a foro wɛ, a p'i Yesu ta wu yɛ. A kalaapiire t'i cari, pu ya pu kaɲagaa ki paari sipya wa shishiin mu wee tuun wu ni wɛ.
42009037	Kee caŋa ki ɲimuguro, pu na tigi xᴐ faaboboŋᴐ ki na, a sipyiɲɛhɛmɛɛ di shɛ Yesu ɲuŋᴐ c'iri.
42009038	A n'a wa di mujuugbᴐᴐ la jo sipyiire ti tɛ ni na: "Karamᴐgᴐ, n'a ma ɲɛɛri, ɲᴐ mayɛ na m'a na ja wu wii, we yɛ nigin pe wu ɲɛ na mu.
42009039	Jina wa wu ɲɛ wu ni, wu bu wu co, taapile ni w'a ganha na xhuulo. Jina wu na wu ɲahara, fo kakaya na f`oro wu ɲᴐ ni. Wee jina wu foromᴐ pu ma bɛn wu ni, wu nivorogo, w'a wu kanha xuuni.
42009040	Nɛ ma kalaapiire ti ɲɛɛri jo pu wu kᴐri, ga p'i ya j'a wɛ."
42009041	A Yesu di jo: "Ee! Yee kunni ɲɛ sipyikuuyo n'a daa baa fɛɛ! Nɛ na gori yaha naha ni yee ni, na yee keree xu fo tuun wekɛ wɛ? Pa ni ma ja wu ni naha."
42009042	Ba pya w'a fulo Yesu na wɛ, a jina wu wu shan ɲiŋɛ na, na wu ɲahara xuuni. Ga, a Yesu di din jina wu na, na pya wu cuuŋᴐ, na wu kan wu to wu mu.
42009043	A Kilɛ wo sefɛɛrɛ nigbᴐᴐrᴐ t'i bye kakanhana sipyii pu bɛɛri mu. Na Yesu kapyegee ki yaha k'a pye pu mu kakanhana, a Yesu di wu kalaapiire ti pye:
42009044	"Yi niwegee shan y'i pe jomᴐ pe logo: Pu na ba Sipya Ja wu le sipyii keye ni."
42009045	Ga pu bi pee jomᴐ pu kᴐri cɛ wɛ. Pee bi ŋmᴐhᴐ pu na, kᴐnhᴐ pu ganha bu pu kᴐri cɛ wɛ. A p'i fya pu ya j'a wu yege pee keree na wɛ.
42009046	Nakaara ya j'e kalaapiire ti tɛ ni, na wekɛ wu ɲɛ pee bɛɛri wo ɲahagbaa fᴐᴐ wɛ?
42009047	A Yesu di pu fungᴐnyᴐ cɛ, na nᴐhᴐcɛɛrɛ la lᴐ, na lee yereŋɛ wuyɛ t`aan,
42009048	na pu pye: "Sipyaa sipya w'a le nᴐhᴐcɛɛrɛ le la shi co xuuni nɛ wuu na ge, nɛ w'a co xuuni. We w'a nɛ co xuuni ge, nɛ tunvᴐᴐ we w'a co xuuni. We wu wa yee bɛɛri nifɛnhɛfɛnhɛnɛ ge, wee wu wa yee bɛɛri wo sipyigbᴐ."
42009049	A Yesu kalaapire Yohana di jomᴐ pu lᴐ na jo: "Karamᴐgᴐ, w`ee ya n'a wa ɲa, wu na jinaa kᴐri na yeege sipyii ni mu mɛgɛ na. A w`ee di wu ɲaha kᴐn lee bye na, bani wu ɲɛ w`ee wa wɛ."
42009050	A Yesu di wu pye: "Yi ganha bu wu ɲaha kᴐn wɛ, bani sipya wemu ɲɛ yee pɛn wɛ, yee ɲii wu ɲɛ wii."
42009051	Yesu bi yaa wu foro koŋᴐ puga w'a gaaŋi fugba wu ni tuun wemu ni ge, ba wee ya tɛɛŋɛ wɛ, a wu li yaha wuyɛ funŋᴐ ni na fo wee bu j'e Zheruzalɛmu ni,
42009052	a wu tudunmᴐᴐ pii tun kari wuyɛ ɲaha na. A pee nigariwuu di j'e Samari fiige ki kulo la ni, na p'i shɛ tajege sha w`a wu mu.
42009053	Ga lee kulo li shɛɛn ya sᴐᴐ wu j'e pu mu wɛ, bani Zheruzalɛmu ni wu bi gaaŋi.
42009054	Ba wu kalaapiire, Yakuba ni Yohana ya lee ɲa wɛ, a p'i jo: "Kafᴐᴐ, ma la ɲɛ w`u jo na ki y`iri fugba we ni, ki tigi pa pu kyɛɛgi ya?"
42009055	Ga, a Yesu di ŋmahana ɲɛri pu shizhaa na, na din pu na xuuni.
42009056	Lee kadugo na a p'i gari kulo latii ni.
42009057	Na pu yaha koo na pu na gaaŋi, a n'a wa di Yesu pye: "W`u Kafᴐᴐ, xuu bɛɛri ni m'a se ge, nɛ na daha ma fɛni."
42009058	A Yesu di wu pye: "Sige puun wa ni wejeye ni, fugba shazhɛɛrɛ di ɲɛ ni shiire ni. Ga tashᴐngᴐ wa Sipya Ja wu mu kemu ɲɛ wuyɛ pyaa wogo wɛ."
42009059	A Yesu bɛ di wa pye: "Taha na fɛni!" Ga, a wee n'a wu wu pye: "Kafᴐᴐ, na yaha di ba fɛnhɛ na to wu le."
42009060	A Yesu di wu ɲᴐ shᴐ na: "Xuu pu yaha sipyixuyo ye mu yee di da pee leni, mu kunni wu shɛ Kilɛ wo saanra te yɛrɛ pyi."
42009061	A n'a watii bɛ di jo sanha na: "Kafᴐᴐ, nɛ na daha ma fɛni, ga ma di sᴐᴐ di fɛnhɛ zhɛ na puga shɛɛn funŋᴐ to."
42009062	A Yesu di wu ɲᴐ shᴐ na: "Sipyaa sipya w'a niiyɛ tuugo coni, na gari na wii kadugo y'iri ge, wee ya yaa ni Kilɛ wo saanra te ni wɛ."
42010001	Kee keree kii kadugo na, a Yesu di sipyii kɛlɛɛ gbarashuun ni shuun (72) watii bɛ ɲaha bulo sanha. Wu bi yaa wu shɛ kulogoo ni tɛyɛ yemu bɛɛri ni ge, a wu pu tun kari shuun shuun wuyɛ ɲaha na yee tɛyɛ yi ni.
42010002	A wu pu pye: "Shinma nigᴐnbaama w'a ɲɛhɛ, ga kapyebyii pu d'a c`ɛrɛ. Lee wuu na, yi shinma wu kafᴐᴐ wu ɲɛɛri na wu kapyebyii pii bɛ tun sanha, p'i shɛ wu shinma wu kᴐn.
42010003	Y'a se! N'a yi tun na kari ba dubyapiye ɲɛ mɛ yacoyo niŋɛ ni wɛ.
42010004	Yi ganha bu wari tayahaŋa lᴐ wɛ, kelee kushɛyɛrɛyɛ wɛ, kelee tanhaya yatii wɛ! Yi ganha bu yere koo na di wa shishiin shaari wɛ!
42010005	"Yi bu j'e puga bɛɛri ni yi fɛnhɛ jo: 'Ɲaɲiŋɛ ki pye kee puga ki ni.'
42010006	Ɲaɲiŋɛ pya wa bu da w`a yi wo ɲaɲiŋɛ ki na digi wee na, lee kaa bɛ wɛ ki na guri ba yi mu.
42010007	Y'i diin kee puga ki ni! Pu ba lemu kaan yi mu, y'a lee li, yi da lee gbuu! Bani kapyebye ya sii yaa ni wu saraa ni. Yi ganha ba jin da mari piyɛyɛ yi ni wɛ!
42010008	"Yi bu j'e kulo bɛɛri ni, a p'i yi co xuuni, yalige ke pu da gan yi mu ge, yi kee li.
42010009	Yi yama fɛɛ pu cuuŋᴐ w`a, y'i yi jo pu mu na Kilɛ saanra t'a tɛɛŋɛ pu na.
42010010	Ga yi bu j'e kulo la ni, pee di ya sᴐᴐ na yi co wɛ, y'i shɛ pu tatiinyɛ yi ni, y'i jo:
42010011	'Ali yee kulo li gbazhɛnhɛ ke bɛ k'a mara w`ee tᴐᴐyᴐ yi na ge, w`ee da ki pᴐ pᴐ yee fɛni. Lee bɛ na, yi li cɛ na Kilɛ saanra t'a tɛɛŋɛ.'
42010012	N'a da yi jo yi mu, Sodᴐmu kanhama keree na ba bᴐrᴐ lee kulo li wogoo na kiiri wu cagᴐngᴐ."
42010013	A Yesu di jo sanha na: "Bᴐᴐngᴐ ki wa yee Korazɛn shɛɛn wogo! Bᴐᴐngᴐ ki wa yee Bɛtisayida shɛɛn wogo! Bani kakanhaŋaa kiimu k'a pye yee ni ge, kee da bi bye Tiiri ni Sidᴐn kulogoo ki ni, nimɛ bi da pee ta pee ya daajeŋɛ jo, na pu jurumu wu yaha l'a mᴐ, na bᴐrᴐyᴐ le puyɛ na, na diin shᴐᴐnrᴐ ni.
42010014	Lee na Tiiri ni Sidᴐn wo kanhama keree na ba bᴐrᴐ yee wogoo ki na kiiri wu cagᴐngᴐ.
42010015	Mu do Kapɛrinᴐmᴐ? Go mu wa giin na mu na ba yirige fo fugba we ni ya? Ahayi dɛ! Mu da ba dirige fo Jahanɛmɛ we ni."
42010016	A wu wu kalaapiire ti pye sanha na: "Wa bu yi jomᴐ logo, nɛ jomᴐ w'a logo. Wa bu yi she, nɛ w'a she. Wa bu nɛ she, we w'a nɛ tun ge, we w'a she."
42010017	Pee tudunmᴐᴐ kɛlɛɛ gbarashuun ni shuun (72) wu fundanga wuu ya kuri pa, na jo: "Kafᴐᴐ, ali jinaa bɛ ya kuu w`ee mu mu mɛgɛ ki gbᴐᴐrᴐ ni!"
42010018	A Yesu di pu pye: "Nɛ Shitaanni nidogo ɲa na y`iri fugba we ni ba Kilɛ-ɲinɛ ɲɛ wɛ.
42010019	Li wii, n'a se kan yi mu y'a ɲaari wᴐlᴐᴐ ni namaa ɲuŋᴐ ni, y'i w`u Pɛn wu wo sefɛɛrɛ ti bɛɛri tᴐnhᴐnᴐ yi tᴐᴐyᴐ ni, yaaga ka shishiin wa da j'a kakuunᴐ pye yi na wɛ.
42010020	Ga lee bɛ na yi funyᴐ ganha bu daan na jinaa ya kuu yi mu wɛ. Ga yi funyᴐ yi taan, bani yi mɛyɛ wa ka fugba we ni."
42010021	Wee tuun wu ni a Yesu di ɲi fundanga na Fɛfɛɛrɛ Munaa li gbᴐᴐrᴐ ni, na jo: "Na To Kilɛ, fugba ni ɲiŋɛ ki Kafᴐᴐ, n'a baraga taha ma na, bani m'a kii keree kii ŋmᴐhᴐ fungᴐnyᴐ fɛɛ ni kalaagbᴐ fɛɛ na, na ki shɛ nᴐhᴐpiire na. Uun, na To Kilɛ, bani lee l'a taan mu mu.
42010022	Nɛ To w'a keree ki bɛɛri le nɛ keŋɛ ni. Wa shishiin ya cɛ jᴐgᴐ wu ɲɛ Kilɛ Ja wu wɛ, fo To Kilɛ wu yɛ nigin. Wa shishiin bɛ di ya cɛ jᴐgᴐ wu ɲɛ To Kilɛ wu wɛ, fo wu Ja wu yɛ nigin, ni wu la ɲɛ wu To wu shɛ sipya wemu na ge."
42010023	Lee kadugo na a Yesu di ŋmahana ɲɛri wu kalaapiire ti y'iri, na pee yɛ pye: "Ɲ`ii kii k'a yee wo kaɲagaa kii ɲa ge, kee ɲɛ duba wogoo.
42010024	Bani n'a da yi jo yi mu na jo lemu yee wa ɲaa ge, Kilɛ tudunmᴐᴐ niɲɛhɛmɛɛ ni saannaa niɲɛhɛmɛɛ funŋᴐ ya pye na lee ɲa, ga p'i ya li ɲa wɛ. Yemu yee wa nuri ge, pu funŋᴐ ya pye na yee logo, ga p'i ya yi logo wɛ."
42010025	Caŋa ka, saliya karamᴐgᴐ wa ya pa y`iri yere, na Yesu ɲᴐ yege na: "Karamᴐgᴐ lekɛ nɛ yaa na pye, kᴐnhᴐ di ɲ`ii sicuumᴐ nixhᴐbaama ta wɛ?"
42010026	A Yesu di wu pye: "Karamᴐgᴐ, lekɛ l'a ka, Kilɛ wo saliya wu ni wɛ? Lekɛ mu wa galaa w`a wɛ?"
42010027	A wee n'a wu wu ɲᴐ shᴐ na: " 'Ma Kafᴐᴐ Kilɛ wu taan ma mu, ma zᴐ wu bɛɛri na, ni ma munaa li bɛɛri, ni ma fanha ki bɛɛri, ni ma fungᴐngᴐ ki bɛɛri,' na fara lee na: 'Ma sipyiɲii wu taan ma mu ba mayɛ pyaa ki ɲɛ wɛ."'
42010028	A Yesu di wu pye: "Ma ɲᴐshᴐᴐrᴐ t'a ɲᴐ. Ta lee pyi ma na ba ɲ`ii sicuumᴐ ta."
42010029	Ga wee saliya karamᴐgᴐ we funŋᴐ bye wu kaɲii kan wuyɛ mu, a wu Yesu yege na: "Wekɛ di ɲɛ nɛ sipyiɲii wɛ?"
42010030	A Yesu di wu ɲᴐ shᴐ ni talenɛ la ni na: "N'a wa w'a y`iri Zheruzalɛmu ni, na wu da digi Zheriko ni. A java fɛɛ di shɛ do wu na, na wu f`aya wolo, na wu yu. Na wu kpᴐn fo na wu bana xuuni, na gari na wu yaha w'a ciregi.
42010031	Wee tuun wu ni a saraya ɲaha shᴐᴐnrivᴐᴐ wa di doro lee koo li ni. Ba w'a shɛ wee n'a wu ɲa wɛ, na waa toro.
42010032	Lee kadugo na a n'a wa bɛ di nᴐ wee xuu wu ni, wee ɲɛ Kilɛ-pɛɛŋɛ pugbᴐhᴐ ki kapyebye wa, na wu ɲa. A wee bɛ di waa toro.
42010033	Ga, a Samari fiige shɛn wa kushɛwo di shɛ nᴐ wu na, na wu ɲa, a wu ɲiɲaara di j'e wu ni xuuni.
42010034	A wu fulo wu na, na s`inmɛ ni duvɛn le nᴐᴐyᴐ yi ni, na yi pᴐ. Na xhᴐ na wu durogo wuyɛ pyaa kafaŋa na, na gari ni wu ni nabuun tatigiŋɛ xuu wa ni, na wu keree yari.
42010035	Ɲimuguro ti na, a wu wari wa wolo kan xuu wu kafᴐᴐ wu mu, na wu pye: 'Ta we n'a we keree yari. Ma bu latii li wu ɲuŋᴐ t`aan na toro le t`aan, na niguribawo na lee t`ɛrɛŋɛ ma na.' "
42010036	A wu saliya karamᴐgᴐ wu pye: "Mu ɲii ni java fɛɛ p'a to n'a wemu na ge, pii taanri we ni, wekɛ w'a pye wu sipyiɲii wɛ?"
42010037	A saliya karamᴐgᴐ wu wu ɲᴐ shᴐ na: "We w'a ɲuŋᴐ ɲaari wu na ge." A Yesu di wu pye: "Ma bɛ wu shɛ lee shi pye."
42010038	Na Yesu ni wu kalaapiire ti yaha koo na, a wu j'e kulo la ni. A cee wa di wu leŋɛ wu puga wee mɛgɛ ɲɛ Marite;
42010039	wu ceboroshᴐ wa mɛgɛ ɲɛ Mariyama. A wee di diin Kafᴐᴐ tᴐᴐyᴐ t`aan, na wu jomᴐ nuri.
42010040	Ga lee di Marite hakili wu ta w'a wuregi xuuni wu wo puga ki kapyeŋɛɛ ki ɲɛhɛ na. A wu gari na shɛ Yesu pye: "Kafᴐᴐ, nɛ ceboroshᴐ w'a nɛ yɛ nigin yaha kapyeŋɛɛ ki na, lee wa kaa mu ɲii ni_i gɛ? Yi jo wu mu na wu na tɛgɛ!"
42010041	A Kafᴐᴐ di wu ɲᴐ shᴐ na: "Marite, Marite, mu wa mayɛ kana, na keree niɲɛhɛŋɛɛ taga mayɛ funŋᴐ pɛn.
42010042	Ga kaa nigin yɛ kaɲᴐᴐ di ɲɛ. Mariyama w'a taa nizaana li shᴐᴐnri. Lee wa da ba shᴐ wu na wɛ."
42011001	Caŋa ka, Yesu bi Kilɛ ɲɛɛri. Ba w'a xᴐ wɛ, a wu kalaapire la di wu pye: "W`u Kafᴐᴐ, w`u taanni Kilɛ-ɲɛrɛgɛ ni, ba Yohana ya wu wo kalaapiire ti taanni taannigana lemu na wɛ."
42011002	A Yesu di pu pye: "Yi ba da Kilɛ ɲɛɛri y'i jo: 'W`ee To Kilɛ, mu mɛgɛ ki pye fɛɛfɛɛ, ma saanra ti pa.
42011003	W`u caŋa bɛɛri wo ɲᴐlige kan w`u mu.
42011004	W`u jurumu wu yafa w`u mu, bani w`ee bɛ ya w`u sipyiɲii wo nahama pu yafani pu mu. Ma ganha bu w`u yaha w`u j'e nᴐwuuro ni wɛ.' "
42011005	A Yesu di pu pye sanha na: "Yee ni, jᴐgᴐ wu d'a bye ni naɲii ni, ma bu shɛ wu y'iri ɲiɲiŋɛ na na wu pye: 'Na naɲii buuri ɲuyᴐ taanri foo le na na,
42011006	bani nɛ naɲii wa w'a pa nimɛ na y`iri kulo la ni, yaaga di ɲɛ nɛ mu di gan wu mu wɛ.'
42011007	Wee bu diin puga ki funŋᴐ ni na wu ɲᴐ shᴐ na: 'Ma ganha bu na kanha wɛ. Gbura k'a sh`ᴐhᴐ, nɛ ni na nagoo ya sinnɛ xᴐ. N'a da j'a y`iri di buuri kan ma mu wɛ.' "
42011008	A Yesu di jo: "Ayiwa, n'a da yi jo yi mu, wu bye wu ya y`iri na wu kan naɲɛɛgɛ ki wuu na wɛ, wu na y`iri na wu ɲidaan yaŋmuyᴐ bɛɛri kan wu mu wu navunŋᴐ ki wuu na.
42011009	"Nɛ kunni na yi jo yi mu, y'a ɲɛɛri, yi na da daa. Y'a zhaa, yi na da ɲaa. Y'a gbura ki kuuni, gbura ki na da muri yi mu.
42011010	Bani sipyaa sipya w'a ɲɛrɛgɛ pyi ge, wee na da daa. Wemu w'a zhaa ge, wee na da ɲaa. Wemu w'a gbura ki kuuni ge, gbura ki na da muri weefᴐᴐ mu.
42011011	"Pya to wekɛ wu wa yee ni wu ja wu fya ɲɛɛri wu mu, wu wᴐ kan wu ja wu mu fya wu wege ni wɛ?
42011012	Kelee yee wa pya bu xhucɛrɛ ɲɛɛri wu mu, wufᴐᴐ na zᴐᴐ di n`a kan wu mu xhucɛrɛ li wege ni gɛ?
42011013	Wee tuun wu ni, yee piimu p'a kolo ge, yee bi yasaaya kangana cɛ mu yi nagoo pu mu. Ayiwa, ta yee fugba To wu da ba Fɛfɛɛrɛ Munaa li kan fo xuuni li ɲɛɛrivɛɛ pu mu wɛ?"
42011014	Yesu bi jina bobo wa kᴐri yeege n'a wa ni. Jina wu na foro xᴐ, a wee n'a wu j'a na yu. A lee di bye kakanhana sipyiire ti bɛɛri mu.
42011015	Ga, a pii di jo pu ni na: "Jinaa ɲuŋᴐfᴐᴐ Belizebuli fanha ni w'a jinaa pu kᴐri."
42011016	Piitiilee bɛ funŋᴐ bye p'i wu taanna wii. A pee di ɲaha shɛshɛɛrɛ kakanhana la ɲɛɛri wu mu na y`iri fugba we ni.
42011017	Ga, a Yesu di pu fungᴐnyᴐ cɛ na jo: "Saanra bɛɛri t'a y`iri tiyɛ kaa na ge, tee na gyɛɛgi. Puga bɛɛri, ki sipyii bu y`iri puyɛ kaa na, kee na gyɛɛgi.
42011018	Shitaanni bɛ bu y`iri wuyɛ kaa na, wu saanra ti na bye dii kyɛɛgi baa wɛ? Bani yee ya jo na Belizebuli gbᴐᴐrᴐ ni nɛ jinaa kᴐri na yeege sipyii ni.
42011019	Nɛ bi jinaa kᴐri na yeege sipyii ni Belizebuli gbᴐᴐrᴐ ni, yee wo nagoo p'i wa pu kᴐri jᴐgᴐ gbᴐᴐrᴐ ni wɛ? Peeyɛ pyaa na ba kiiri kᴐn yee na.
42011020	Ga nɛ bu da nɛ na jinaa pu kᴐri Kilɛ wo sefɛɛrɛ ti baraga ni, lee w'a li shɛɛ na Kilɛ saanra t'a nᴐ yee na.
42011021	"Fanhaɲɛhɛŋɛ fᴐᴐ wemu ɲɛ ni kashɛn yaŋmuyᴐ nijeye ni ge, wee ba wu puga kasɛɛgɛ pyi; sipya wa shishiin da j'a wee keŋɛ yaŋmuŋᴐ lᴐ wɛ.
42011022	Ga n'a wemu fanha k'a ɲɛhɛ wu wogo na ge, wee ba ba se ta wu na, wu bi daa yagboyo yemu na ge, wu na yee bɛɛri shᴐ wu na, na wu keŋɛ yaŋmuyᴐ yi bɛɛri xuu, na yi taa taa wu kaafɛɛ na.
42011023	Wemu ɲɛ nɛ ɲii wɛ, wee ɲɛ nɛ pɛn. Wemu ya nɛ tɛri na yaaŋa pyi wɛ, wee ɲɛ kakabye."
42011024	"Jina bu foro sipya ni tuun wemu ni, tɛyɛ yemu y'a waha waha ge, w'a ganha na ɲaari yee ni na taŋmᴐŋᴐ shaa. Wu bye wu ya kee ta wɛ, w'a jo wuyɛ funŋᴐ ni na: 'Na puga kemu ni nɛ foro ge, n'a da guri da se kee ni.'
42011025	W'a guri kari, na shɛ kee puga ki ta p'a ki pᴐ fɛɛfɛɛ, na ki kemɛ xuuni.
42011026	Wee tuun wu ni w'a gari, na shɛ ba ni jinaa gbarashuun watii ni, piimu ya kolo wuyɛ pyaa ki na ge. Wu ni pee na ba j'e kee puga ki ni, na diin w`a. Lee funŋᴐ ni wee sipya we wo taxᴐgᴐ na ba golo na toro taashiinɛ li bɛ t`aan."
42011027	Na Yesu yaha pee jomᴐ pu na, a cee wa di mujuugbᴐᴐ w'a, na wu yaha sipyiire ti niŋɛ ni na: "Cee we w'a yere mu yacɛrɛ na, na jire kan mu mu ge, wee ɲɛ duba pya."
42011028	A Yesu di jo: "Uun, ga piimu p'a Kilɛ jomᴐ pu nuri na pu koro ɲaari ge, pee pu ɲɛ duba nagoo puyɛ pyaa!"
42011029	Na sipyiire ti yaha t'a Yesu maha fo na wu cᴐnri, a wu jomᴐ ɲᴐ kᴐn na: "Niɲaa sipyii p'a kolo. P'a ɲaha shɛshɛɛrɛ kakanhana la shaa, ga la shishiin da zhɛɛ pu na wɛ, fo Kilɛ tudunmᴐᴐ Zhonasi wuu le.
42011030	Zhonasi ya pye ɲaha shɛshɛɛrɛ na shɛ Ninive shɛɛn na shɛgana lemu na ge, mu Sipya Ja bɛ na ba bye ɲaha shɛshɛɛrɛ na shɛ niɲaa sipyii na.
42011031	Kiiri wu cagᴐngᴐ, Seba fiige ki Saanzhᴐ wu na ba y`iri wu niɲaa sipyii pu jaagi. Bani wee ya pa na y`iri ɲiŋɛ ki tɛhɛnɛ na, kᴐnhᴐ wu ba saannaa Solomani wo fungᴐngᴐ fɛɛrɛ jomᴐ pu logo. Wa di wa naha wemu w'a pɛlɛ Solomani na ge!
42011032	Kiiri wu cagᴐngᴐ, Ninive shɛɛn na ba y`iri na niɲaa sipyii jaagi, bani Ninive shɛɛn ya yere pu jurumu wu na Zhonasi wo Kilɛ jomᴐ yɛrɛ li funŋᴐ ni. Wa di wa naha wemu w'a pɛlɛ Zhonasi na ge!
42011033	"Wa shishiin ya sokinna leni wu wu ŋmᴐhᴐ, kelee wu yaaga shigile wu ɲuŋᴐ ni wɛ. Ga yaaga ɲuŋᴐ ni wu da wu taha, kᴐnhᴐ puga ki jevɛɛ da wu kpɛɛngɛ ɲaa.
42011034	Sipya ɲ`ii ki ɲɛ wu ceepuuro sokinna. Ma ɲ`ii ki bu ɲᴐ, ma ceepuuro ti bɛɛri ti wa kpɛɛngɛ ni, ga ma ɲ`ii ki bu bye ki ya ɲᴐ wɛ, ma ceepuuro ti bɛɛri ti wa piige ni.
42011035	Ta mayɛ kasɛri, kᴐnhᴐ ma funŋᴐ kpɛɛngɛ ki ganha bye nibiige wɛ.
42011036	Lee na, ma ceepuuro ti bɛɛri bu bye kpɛɛngɛ ni, piige bu bye k'i ɲɛ ti xuu wa shishiin ni wɛ, ti bɛɛri na kpɛɛngɛ yeege, ma na jo ba sokinna ya kpɛɛngɛ yeege yeegegana lemu na wɛ."
42011037	Na Yesu yaha pee jomᴐ pu na, a Farizhɛn wa di wu ɲɛɛri na wu shɛ caŋa yalige li wee puga. A Yesu di j'e puga ki ni, na diin na li.
42011038	Ba wee ya Yesu ɲa wu na li wu keye jebaa wɛ, a lee di wu fo.
42011039	Ga, a Kafᴐᴐ di wu pye: "Yee Farizhɛɛn kunni wa cɛɛgbuugoo ni golɛyɛ kaduyo jii na fiinni, na ta yee funyᴐ d'a ɲi nagaara keree ni kuumᴐ tuugo bɛɛri na.
42011040	Fungᴐnyᴐ baa fɛɛ! Kilɛ wemu w'a yaŋmuyᴐ yi kaduyo y`aa ge, ta wee bɛ w'a yi funyᴐ yi bɛ y`aa wɛ?
42011041	Ga yi golɛyɛ yi funŋᴐ yasaaya yi kan la baa fɛɛ mu, lee na yi bɛɛri na bye fɛɛfɛɛ yi mu.
42011042	"Bᴐᴐngᴐ ki wa yee wogo Farizhɛɛn, bani yee wa nanayi, ni shiga yaŋmuyᴐ ni loyᴐ yaŋmuyᴐ yi saya bɛɛri jagi wo. Ga y'i da gbara yi taan ni Kilɛ ni, y'i da tiimɛ keree pyi wɛ. Yee bi yaa na kii kagbᴐhᴐᴐ kii pyi, na te nibiire te fara kee na.
42011043	"Bᴐᴐngᴐ ki wa yee wogo Farizhɛɛn, bani yee wo ɲidaan wu ɲɛ Kilɛ-pɛɛŋɛ piyɛyɛ yi wo ɲahagbaa tatiinyɛ, ni sipyii p'a yi shaari pinnɛrɛ kpɛɛnyɛ na.
42011044	Bᴐᴐngᴐ ki wa yee wogo, bani yee ya foro faya fɛni yemu y'a ŋmᴐhᴐ ge. Sipyii wa ɲaari yi na na ta pu ya yi cɛ wɛ."
42011045	A saliya karamᴐgᴐ wa di wu pye: "Karamᴐgᴐ, ba mu wa pe jomᴐ pe yu wɛ, w`ee bɛ mu wa fanri."
42011046	A Yesu di wu ɲᴐ shᴐ na: "Bᴐᴐngᴐ ki wa yee saliya karamᴐgᴐlᴐᴐ pu bɛ wogo, bani tuguro temu lᴐmᴐ p'a pɛn ge, tee yee wa dɛri sipyii ɲuyᴐ ni, y'i da zᴐᴐ yi pu tɛgɛ ni yi kabee bɛ ni wɛ.
42011047	"Bᴐᴐngᴐ ki wa yee wogo, bani yee wa Kilɛ tudunmᴐᴐ pu faya yi yari na ɲᴐgi, na ta yee sefɛlɛɛ d'a pu gbo.
42011048	Lee wa li shɛɛ na yee wa sᴐᴐ yi sefɛlɛɛ pu kapyegee ki na, bani pee p'a Kilɛ tudunmᴐᴐ pu gbo, a yee kunni di pu faya y`aa.
42011049	Lee wuu na Kilɛ ya jo wu fungᴐngᴐ fɛɛrɛ ti ni na: 'Nɛ na ba Kilɛ tudunmᴐᴐ ni tudunmᴐᴐ tun pu mu. Pu na ba pii gbo, na daha pii fɛni na gana.'
42011050	Lee na ba bye, kᴐnhᴐ Kilɛ tudunmᴐᴐ piimu wo shishan p'a wo fo koŋᴐ ki ɲᴐ kᴐnduun wu ni ge, pee bɛɛri foo di ba yege niɲaa sipyii na.
42011051	Na ɲᴐ kᴐn Abɛli wo shishan pu na, fo na pa nᴐ Zakari wo shishan pu na, wee wemu p'a gbo saraya yi tawologo ke, ni Kilɛ-pɛɛŋɛ pugbᴐhᴐ ki tɛ wu ni ge. Uun, n'a da yi jo yi mu, pee shishan pu bɛɛri foo na ba yege niɲaa sipyii na.
42011052	"Bᴐᴐngᴐ ki wa yee wogo saliya karamᴐgᴐlᴐᴐ, bani yee ya Kilɛ saanra ti cɛmɛ pu kenikaan li wolo, yiyɛ pyaa ya j'e wɛ. Piimu p'a giin p'i j'e ti ni ge, a yee di pee bɛ ɲaha kᴐn."
42011053	Ba Yesu ya y`iri wee xuu wu ni wɛ, a saliya karamᴐgᴐlᴐᴐ ni Farizhɛɛn p'i ɲᴐ kᴐn, na wu kana, na wu ɲᴐ yegee yegegana bɛɛri na.
42011054	Pu bi wu kasɛri, kᴐnhᴐ p'i wu tᴐᴐgᴐ taleŋɛ ta ni wuyɛ pyaa ɲᴐ kafila ni.
42012001	Wee tuun wu ni sipyiire ti bi tiyɛ pinnɛ, pu bi sii ɲɛhɛ fo na doro. A p'i jᴐnri, fo na duri puyɛ tᴐᴐyᴐ na. A Yesu di fɛnhɛ jomᴐ ɲᴐ kᴐn ni wu wo kalaapiire ti ni na: "Y'a yiyɛ kasɛri Farizhɛɛn wo buuri shizhɛnhɛrɛ ti na! Tee ɲɛ pu shuun shuun juuro te.
42012002	Yaaga ka shishiin niŋmᴐhᴐŋᴐ wa kemu da ba foro kpɛɛngɛ na wɛ. Kaŋmᴐhᴐnᴐ la shishiin wa lemu da ba jɛ wɛ.
42012003	Lee wuu na y'a yemu bɛɛri jo nibiige ni ge, yee na ba logo kpɛɛngɛ na. Y'a yemu bɛɛri jo sipyii mu kalᴐhᴐrᴐ ni maaya ni ge, pu na ba yee caaga kataya na."
42012004	"Na naɲiinɛɛ, n'a da yi jo yi mu, piimu na j'a sipya gbo, na ta p'i da j'a latii pye lee kadugo na_ɛ ge, yi ganha ba fyagi pee na wɛ.
42012005	Lemu na y'a yaa na fyagi ge, n'a da lee shɛ yi na. Se wa Kilɛ wemu ni na sipya munaa wolo, na xhᴐ na li w'a Jahanɛmɛ ni ge, y'a fyagi wee na. Uun, n'a da yi jo yi mu, y'a fyagi wee na.
42012006	Ta cᴐnrilᴐᴐ kaguro bɛ p'a bɛrɛɛ wari pyaa shuun wɛ? Lee bɛ na, ali wee wa nigin bɛ, Kilɛ funŋᴐ ya wuu wu na wɛ.
42012007	Yee kunni Kilɛ ya ali yee ɲuzhiire teyɛ pyaa bɛɛri ɲᴐ cɛ. Yi ganha ba fyagi wɛ; y'a ye cᴐnrilᴐᴐ niɲɛhɛmɛɛ na!
42012008	"N'a da yi jo yi mu, sipyaa sipya w'a yere li na sipyii ɲaha t`aan na nɛ wo wee ɲɛ ge, Sipya Ja wu bɛ na ba yere li na Kilɛ wo mɛlɛkɛɛ pu ɲaha t`aan na weefᴐᴐ ɲɛ wee wo.
42012009	Ga wemu bu foro nɛ kaa t`aan sipyii ɲaha t`aan, Sipya Ja wu bɛ na ba foro weefᴐᴐ kaa t`aan Kilɛ wo mɛlɛkɛɛ pu ɲaha t`aan.
42012010	Sipyaa sipya w'a joguumᴐ jo w'a Sipya Ja na ge, lee na yafa wufᴐᴐ mu. Ga wemu bu Fɛfɛɛrɛ Munaa li mɛgɛ kyɛɛgi, weefᴐᴐ da lee wo yafa ta wɛ.
42012011	"Sipyii ba se na kiiri kᴐᴐn yi na Kilɛ-pɛɛŋɛ piyɛyɛ yi ni, ni kiirikᴐᴐn, ni fanhafɛɛ ɲaha t`aan, yi ɲᴐshᴐᴐrᴐ ni yi nijoyo ganha bu da bye yi mu funzhaga wɛ.
42012012	Bani jomᴐ pemu y'a yaa na jo ge, Fɛfɛɛrɛ Munaa na ba yi kalaa pu ni taapile ni."
42012013	A n'a wa di diin sipyiire ti tɛ ni na Yesu pye: "Karamᴐgᴐ, yi jo na ceborona wu mu na wu w`u cɛn wu loolo w`u na!"
42012014	Ga, a Yesu di wu ɲᴐ shᴐ na: "Na naɲii, jᴐgᴐ w'a nɛ teŋɛ na pye yee kiiri kᴐnvᴐᴐ, kelee yi cɛn loolovᴐᴐ wɛ?"
42012015	Lee kadugo na a wu yi jo pu bɛɛri mu na: "Y'a yiyɛ kasɛri ɲɛgbᴐᴐ keree na, bani sipya naafuu ɲɛhɛ ɲɛhɛ ɲɛhɛgana bɛɛri na, wu ɲiifɛɛrɛ ya f`oro wee ni wɛ."
42012016	Wee tuun wu ni a wu le talenɛ le jo pu mu na: "Faa ya taan n'a naafuu fᴐᴐ wa na xuuni.
42012017	A wu wu funŋᴐ sha na: 'Lekɛ nɛ da bye wɛ, bani na shinma wu bɛɛri tayahaŋa wa wɛ?'
42012018	A wu jo: 'Li wii, le n'a da bye. N'a da na kpᴐngᴐᴐ ki ja di kiitiigee yereŋɛ, di kee pɛlɛ nizhiigee ki na, di ba na shinma ni na keŋɛ yaŋmuyᴐ bɛɛri pinnɛ le kee funyᴐ ni.
42012019	Lee kadugo na, di nayɛ pye jo yaŋmuyᴐ niɲɛhɛyɛ y'a gbegele yaha nɛ mu yee niɲɛhɛŋɛɛ ɲaha na, n'a da nayɛ ŋmᴐ di da li, di da gbuu, di da kaleŋɛɛ pyi.'
42012020	Ga, a Kilɛ di wu pye: 'Mu nahanaha we! Niɲaa piige ke ni mu munaa da zhᴐ mu na. Wee tuun wu ni, yaŋmuyᴐ ye m'a pinnɛ ge, yee ma bye jᴐgᴐ woyo wɛ?' "
42012021	Ayiwa, lee funŋᴐ ni a Yesu di jo: "Sipyaa sipya w'a naafuu pinnɛɛ wuyɛ nigin wuu na ge, na ta wu ɲɛ naafuu fᴐᴐ Kilɛ kabaŋa na_ɛ ge, mumɛ weefᴐᴐ ɲɛ."
42012022	Wee tuun wu ni a Yesu di wu kalaapiire ti pye: "Lee wuu na n'a da yi jo yi mu, yi ganha ba yi funyᴐ shaa ni yi ɲᴐshaga ni na ɲaha y'a da li wɛ. Yi ganha ba yi funyᴐ shaa ni yi c'ere f`aya ni, na ɲaha y'a da leni wɛ.
42012023	Bani sipya munaa ya ye yalige na, wu ceepuuro bɛ d'a ye c'ere f`aya na.
42012024	Yi shazhɛɛyɛ kanraya ye wii. Yi wa yemɛ nuri wɛ, y'i wa shinma kᴐᴐn wɛ. Yaŋmuyᴐ tayahaŋa kelee kpᴐᴐn wa yi mu wɛ, lee bɛ na, Kilɛ di yi ɲᴐ shaa. Ta yee ya ye shazhɛɛyɛ na na kanha wɛ?
42012025	Jᴐgᴐ wu wa yee ni, wemu na j'a ali jɛɛrɛ bɛ fara wuyɛ pyaa shi wu na ni funzhaga ni wɛ?
42012026	Lee wuu na, yee bye yee da j'a lee kapire le pye wɛ, ɲaha na yee di yi funyᴐ shaa ni keree ki saŋaa ni wɛ?
42012027	"Yi yaweye yi fyɛngana li wii, y'a fyɛɛnrɛ nizaara temu pyi ge! Yi wa kapyeŋɛɛ pyi wɛ, y'i wa f`aya shin wɛ! Ga n'a da yi jo yi mu, ali saannaa Solomani ni wu naafuu wu bɛɛri ni, wu f`aŋa ka ya ke yawege ke ka fyɛnrɛ nigin bɛ xᴐ saana ni wɛ.
42012028	Ɲ`a ke ki wa sige ki ni niɲaa, na ta na di da ba kee s`orogo ɲiga na ge. Ni Kilɛ ya kee nᴐhᴐ tᴐni lee tᴐgana li na, go wu na ba yee nᴐhᴐ tᴐ xuuni na ye kee na dɛ! Yee n'a daa w'a c`ɛrɛ dɛ!
42012029	Yi na ba kemu li na kemu gba ge, yi ganha ba yi funyᴐ shaa ni yee zha ni wɛ! Yi ganha ba yiyɛ kaala yee da na wɛ!
42012030	Kilɛ cɛbaalaa p'a ye yaŋmuyᴐ ye bɛɛri shaa, ga yee To Kilɛ w'a li cɛ na yee bɛ mago wa yee na.
42012031	Yee kunni p'a Kilɛ wo saanra te shaa. Lee kadugo na Kilɛ na ye yaŋmuyᴐ ye kan yi mu, na la taha yi na."
42012032	Lee kadugo na a Yesu di wu kalaapiire ti pye sanha: "Yi ganha bu da vya wɛ, yee piimu pu ɲɛ ba yatᴐᴐgbara ɲɛ_ɛ ge, bani l'a taan yee To Kilɛ ni na wu saanra ti kan yee mu.
42012033	Yi yi keŋɛ yaŋmuyᴐ pɛrɛ kan la baa fɛɛ mu. Yi wari tayahaya nilɛbaaya y`aa yiyɛ mu, y'i naafuu nixhᴐbaama pinnɛ fugba wu ni, nagaa wa w`a wɛ, fyɛɛnrɛ da j'a wu kyɛɛgi wɛ.
42012034	Bani xuu wemu ni ma naafuu wa ge, w`a ma zᴐ wu bɛ funzhaga wa."
42012035	"Yi yiyɛ pᴐ xuuni ni kirimɛhɛɛ ni labye wu fɛni, y'i yi sokinnaa pu ɲ'i yaha.
42012036	Y'i bye ma na giin kapyebyii piimu p'a pu ɲuŋᴐfᴐᴐ sigee ge, wu ba ma na y`iri cekaanra tɛgɛ ni tuun wemu ni, kᴐnhᴐ wu bu ba kuɲᴐᴐ li kuu, p'i kuɲᴐᴐ li mugi wu mu tᴐvuyo na.
42012037	Ɲuŋᴐfᴐᴐ wu ba kapyebyii piimu ta pu na wu ɲaha wii, pee ɲɛ duba nagoo. Can na n'a da yi jo yi mu, wu na ba wuyɛ pᴐ xuuni ni kirige ni wu pee teŋɛ yalige ki ɲuŋᴐ ni, wu yalige ki taa taa pu na.
42012038	Wu ba ba ɲiɲiŋɛ kelee ɲimuguɲᴐ na, na ba pu ta ɲ`ii na, pee ɲɛ duba nagoo.
42012039	Yi li cɛ na puga fᴐᴐ da ba li cɛ na we lɛɛri we na nagaa da ba ba nibiige ni, wu da ga gbara nagaa wu j'e wu puga wɛ.
42012040	Yi bɛ pu gbegele yaha, bani yee ya Sipya Ja wu soŋi tuun wemu ni wɛ, wee tuun weyɛ pyaa ni wu da ba."
42012041	A Pyɛɛri di wu pye: "Kafᴐᴐ, w`ee yɛ wuu na m'a le talenɛ le yu laa, ta sipyiire ti bɛɛri wuu na?"
42012042	A Kafᴐᴐ di jo: "Kaɲahashᴐᴐnrimᴐ ɲᴐmɛɛ fᴐᴐ fungᴐngᴐ fᴐᴐ wemu wo kafᴐᴐ w'i da ba wu teŋɛ wu kapyebyii pu samaa ɲuŋᴐ ni, na wu pye na w'a pu ɲᴐlige keree ɲaha wo ki tuun ni ge, wee ɲɛ jᴐgᴐ wɛ?
42012043	Wee kapyebye wu kafᴐᴐ wu ba ba, na ba wu ta wu na li pyi li pyegana na, wee ɲɛ duba pya.
42012044	Can na n'a da yi jo yi mu, wee kapyebye wu kafᴐᴐ wu na ba wu teŋɛ wu keŋɛ yaŋmuyᴐ yi bɛɛri ɲuŋᴐ ni.
42012045	Ga wee kapyebye wu bu li yaha wuyɛ funŋᴐ ni na wee kafᴐᴐ w'a da zhɛ mᴐ wu da ba wɛ. W'a ɲᴐ kᴐn na wu kapyebyeɲii namaa ni c`ee pu sani, na li, na gbuu, na wuyɛ ɲini sinmɛ na.
42012046	Ayiwa, caŋa kemu ni tuun wemu wu ɲɛ kapyebye wu ya wu kafᴐᴐ wu soŋi_i ge, kee caŋa ke ni wee tuun we ni wu da ba. Wu na ba wee kapyebye we kᴐri, na wu taa pinnɛ ni Kilɛ cɛbaalaa wuu ni.
42012047	"Kapyebye we w'a wu ɲuŋᴐfᴐᴐ ɲidaan cɛ ge, wu bye wu ya gbegemɛ pye, na kapyeŋɛɛ pye na bɛ ni wu ɲidaan wu ni wɛ, wee wo kpᴐᴐnrᴐ ti fanha na bɛlɛ.
42012048	Ga kapyebye wemu ya wu ɲuŋᴐfᴐᴐ ɲidaan cɛ wɛ, wu bu keree kii pye kiimu k'a wu kakpᴐᴐn xᴐ ge, wee wo kpᴐᴐnrᴐ ti fanha na jɛrɛ. Niɲɛhɛŋɛɛ ya kan wemu mu ge, niɲɛhɛŋɛɛ na ba zha wee mu. Niɲɛhɛŋɛɛ kaa ya le sipya wemu keŋɛ ni ge, pu na ba wee yege sanha niɲɛhɛŋɛɛ na."
42012049	"Na nɛ pa w'a ɲiŋɛ ki na. Nimɛ da ba ki ta ki na ɲ'i na xᴐ, lee bi da daan nɛ ni!
42012050	Kanhama nigbᴐ pa wa w`a, nɛ yaa na j'e pee ni. Ga na funjᴐnrᴐgᴐ wo w'a pee sigee.
42012051	Yee wa giin na ɲaɲiŋɛ ni nɛ pa koŋᴐ na ya? Ahayi dɛ, n'a da yi jo yi mu, fo waagi.
42012052	Fo nimɛ sipyii kaguro na ba bye puga nigin ni, pu na ba daa. Sipyii taanri na ba y`iri sipyii shuun fɛni; shuun wu bɛ na ba y`iri taanri wu fɛni.
42012053	To na ba y`iri wu ja fɛni, ja bɛ na ba y`iri wu to fɛni. Nu na ba y`iri wu poro fucɛɛrɛ fɛni, poro fucɛɛrɛ bɛ na ba y`iri li nu fɛni. Yashᴐ na ba y`iri wu ja shᴐ fɛni, ja shᴐ bɛ na ba y`iri wu yashᴐ fɛni."
42012054	A Yesu di yi jo sipyiire ti mu sanha na: "Yee bu Kilɛ wu ɲa w'a wᴐ suumᴐ lᴐhᴐ ki ɲuɲᴐ na camutomᴐ y'iri tuun wemu ni, taapile ni yee na jo na zanha ki da do, li shiin na bye mu.
42012055	Kafɛɛgɛ bu foro Kilɛ-parama y'iri, yee na jo na kafugo ki da ba bye, li shiin na bye mu.
42012056	Shuun shuun jovɛɛ! Yee wa fugba we ni ɲiŋɛ ke keree cɛ na shᴐᴐnri kiyɛ ni, ɲaha d'a li pye yee ya we tuun we keree cɛ na shᴐᴐnri_i wɛ?
42012057	"Ɲaha k'a li pye yee ya ta kodiinɛ cɛ shᴐᴐnri yiyɛ ni_i wɛ?
42012058	Na ma ni ma kiiri kᴐnɲii wu yaha yi na se kiiri wu takᴐngᴐ ki ni, la le y'i bɛ yi na ma ni wu ni na yi yaha koo li na, lee bɛ wɛ, wu na zhɛ ni ma ni kiiri kᴐnvᴐᴐ wu mu, wee na ma kan gɛdii pu mu p'a le kaso ni.
42012059	N'a da yi jo ma mu, ma bu j'e wee kaso wu ni, ma da ga foro w`a ni wari pile nigin bɛ foo ni wɛ."
42013001	Wee tuun wu ni Pilate bi Galile shɛɛn pii gbo na pu yaha saraga yatᴐᴐgbuu li na, na pee wo shishan ni saraga yatᴐᴐyᴐ yi shishan wuregi puyɛ ni. A sipyii pii di shɛ wee kafila wu jo Yesu mu.
42013002	A Yesu di pu pye: "Yee w'a giin na pii Galile shɛɛn pii wa jurumupyii na toro Galile shɛɛn pu samaa bɛɛri taan, na lee wuu na p'a pu gbo le gbogana le na gɛ?
42013003	N'a da yi jo yi mu jo ahayi dɛ. Ga yee bye yee y'a daburajɛ jo yi jurumu wu na wɛ, yee bɛɛri na ba gyɛɛgi mu.
42013004	Silowɛ zangaso-tᴐᴐngᴐ k'a to sipyii kɛ ni gbarataanri (18) wemu ɲuŋᴐ ni na gbo ge, yee wa giin na pee bye jurumupyii na toro Zheruzalɛmu shɛɛn pu samaa t`aan ya?
42013005	N'a da yi jo yi mu jo ahayi dɛ. Ga yee bye yee ya daburajɛ jo yi jurumu wu na wɛ, yee bɛɛri na ba gyɛɛgi mu."
42013006	Lee kadugo na a Yesu di le talenɛ le jo na: "Nitoodige ka bi nᴐri n'a wa ɛrɛzɛn tɛgɛ ni. A wu ganha na se na nitoroŋᴐ shaa ki na, ga wu da ga nitoroŋᴐ ta ki na wɛ.
42013007	Wee tuun wu ni a wu yi jo wu kapyebye wu mu na: 'Nɛ yee taanri wuu li wa le na pya shaa ke nitoodige ke na nɛ da wu ta wɛ. Ki kᴐn! Ɲaha na k'i wa ɲiŋɛ ki na tawaga ni wɛ?'
42013008	Ga, a kapyebye wu wu ɲᴐ shᴐ na: 'Na ɲuŋᴐfᴐᴐ, ki yaha k'i yee pye sanha. Di wege tugi daga ki maha di kaafugo le ki ni.
42013009	La wa la ni ki na nagoo pye yee la, lee na bᴐrᴐ. Ga ki bye k'i ya nagoo pye wɛ, m'a ki kᴐn.' "
42013010	Cadɛɛngɛ ka ni, Yesu bi sipyii kalaa Kilɛ-pɛɛŋɛ puga ka ni.
42013011	Lee di cee wa bɛ ta w`a, jinaa yama bye wu ni fo yee kɛ ni gbarataanri (18). Pee bi wu kuri; wu bi j'a y`iri tii wɛ.
42013012	Ba Yesu ya wu ɲa wɛ, na wu yiri na wu pye: "Cee we, m'a shᴐ ma yama pu na niɲaa."
42013013	A Yesu di wu keye taha wu na. Taapile ni, a wu y`iri tii, na Kilɛ pɛlɛ.
42013014	Ga, a Kilɛ-pɛɛŋɛ puga ki ɲuŋᴐfᴐᴐ wu luu di y`iri, bani Yesu ya yama fᴐᴐ wa cuuŋᴐ cadɛɛngɛ ni. A wu sipyii pu pye: "Cabyaa gbaara wu ɲɛ w`a kapyeŋɛɛ ya yaa na byi kiimu funŋᴐ ni ge. Y'a ma yee caya yi na, kᴐnhᴐ y'i juuŋᴐ. Yi ganha ba ma cadɛɛnyɛ ni wɛ."
42013015	A Kafᴐᴐ di wu pye: "Yee shuun shuun jovɛɛ piiri! Ta yee bɛɛri nigin nigin ya yi niiyɛ, kelee yi kafaya sanhana cadɛɛnyɛ ni, na se na yi kaan yi na gbuu wɛ?
42013016	We cee we wu ɲɛ Ibirayima wo pya wa ge, wu nibᴐgᴐ di ɲɛ Shitaanni mu fo yee kɛ ni gbarataanri (18) ge, ta tee pᴐᴐrᴐ te ya yaa na sanha wu na cadɛɛngɛ ni wɛ?"
42013017	Tuun wemu ni Yesu ya yee jo ge, a wu pɛɛn pu bɛɛri di zhiige, ga, a sipyii pu bɛɛri di fundanga ta wu kagbᴐhᴐᴐ ki bɛɛri bye wuu na.
42013018	Ayiwa a Yesu di pu pye: "Kilɛ saanra ti ni ɲaha k'a foro yiyɛ fɛni wɛ? Ni ɲaha ni n'a da ti taanna wɛ?
42013019	T'a foro mutaridi pile fɛni. A n'a wa di li lᴐ nugi wu tɛgɛ ni. A l'i bɛlɛ, na bye tigbᴐhᴐ. A shazhɛɛrɛ di ba ti shiire tagi ki geye na."
42013020	Yesu ya jo sanha na: "Ni ɲaha ni n'a da Kilɛ wo saanra te taanna sanha wɛ?
42013021	Ti ɲɛ ba buuri shizhɛnhɛrɛ ɲɛ wɛ. Cee wa ya tee le wu farani myɛ kiloo kɛlɛɛ shuun ni kaguro (25) ni na tᴐnhᴐ, a wu bɛɛri di y`iri."
42013022	Yesu bi kugbᴐhᴐᴐ ni kupiire ɲaari. W'a bi gaaŋi Zheruzalɛmu ni, wu nigariwo bi sipyii kalaa.
42013023	A wa di wu pye: "Kafᴐᴐ, sipyii pii pu da ba shᴐ ge, pee ya c`ɛrɛ ya?" A Yesu di pu bɛɛri pye:
42013024	"Yi la le y'i j'e kuɲᴐᴐ nifɛnhɛfɛnhɛnɛ li ni. Bani n'a da yi jo yi mu, sipyiɲɛhɛmɛɛ na ba jegana shaa p'i j'e, ga pu da j'a wɛ.
42013025	Kaaŋa ki fᴐᴐ wu ba y`iri, na kuɲᴐᴐ li sh`ᴐhᴐ tuun wemu ni, na yee yaha kadaan li na, yee na ba ɲᴐ kᴐn na yeree kuɲᴐᴐ li ɲᴐ na, na li kuuni na yu: 'Kafᴐᴐ, gbura ki mugi w`u mu!' Wu na ba yee ɲᴐ shᴐ na: 'Nɛ yee tayirige cɛ wɛ.'
42013026	Wee tuun wu ni yi na ba ɲᴐ kᴐn na wu pyi na: 'W`ee ya li, na gba ma ɲii na, m'a w`ee kalaa w`ee kulogoo ki kakuutoroyo yi ni.'
42013027	Wee na ba yee ɲᴐ shᴐ na: 'Nɛ yee tayirige cɛ wɛ, yi toro laha na t`aan, yee kakuubyii bɛɛri!'
42013028	Wee xuu wu ni yi ba Ibirayima, ni Ishaaga, ni Yakuba, ni Kilɛ tudunmᴐᴐ pu bɛɛri ɲa Kilɛ wo saanra te ni tuun wemu ni, yi na da mɛhɛɛ suu w`a, na ganhaa kuri. Bani p'a yee w'a kpɛɛngɛ ki na.
42013029	Sipyii pii na ba na y`iri Kilɛ-nᴐhᴐ, ni camutomᴐ, ni Kilɛ-parama kabaya shuun wu na, na diin na li Kilɛ wo saanra ti ni.
42013030	Wee tuun wu ni, kadugo y'iri wuu pii na ba bye ɲahagbaa wuu. Ɲahagbaa wuu pii na bye kadugo y'iri wuu."
42013031	Wee tuun wuyɛ pyaa ni a Farizhɛɛn p'i fulo Yesu na na wu pye: "Y`iri laha naha, bani Hɛrᴐdi funŋᴐ wa wu ma gbo."
42013032	A Yesu di pu ɲᴐ shᴐ na: "We naŋmahara fᴐᴐ we kanna sige poŋᴐ ki, yi shɛ yi jo wu mu na: 'Niɲaa ni ɲiga n'a da jinaa kᴐri yeege sipyii ni, di yama fɛɛ cuuŋᴐ. Caŋa taanri wogo ki na nɛ na xhᴐ lee ni.'
42013033	Ga li waha l'i waha nɛ yaa na pye koo li na, niɲaa, ni ɲiga, ni ɲigabudoro, bani li ya ta saha Kilɛ tudunmᴐ wu gbo xuu watii ni ni Zheruzalɛmu ni bɛ wɛ!
42013034	"Zheruzalɛmu, Zheruzalɛmu, mu wemu w'a Kilɛ tudunmᴐᴐ pu xuli ge, piimu p'a dunni ma mu ge, na kagereye taga na pee bɛ waa na xhuli ge, nɛ funŋᴐ ya pye tɛɛgɛɛ niɲɛhɛŋɛɛ ni di ma nagoo pu pinnɛ, ba xhuu ya wu nagoo pinnɛɛ mɛ wu kapaŋa nᴐhᴐ ni wɛ. Ga yee di ya ta sᴐᴐ lee na wɛ.
42013035	Ayiwa yi puga ki na ba yaha w`a nimɛ fɛɛfɛɛ, ki niwaga. N'a da yi jo yi mu, na co nimɛ na, y'a da na ɲa nige wɛ, fo yi ba shɛ yu tuun wemu ni na: 'Wemu w'a ma mɛ Kafᴐᴐ mɛgɛ na ge, wee ɲɛ duba pya.' "
42014001	Cadɛɛngɛ ka na, Yesu ya kari Farizhɛɛn pu wo sipyigbᴐ wa puga, na li w`a. Farizhɛɛn piimu pu bye w`a ge, pee bi wu kasɛri.
42014002	N'a wa bye w`a tinmɛ gban na ɲɛ wu na.
42014003	A Yesu di jomᴐ pu lᴐ, na saliya karamᴐgᴐlᴐᴐ ni Farizhɛɛn pu yege na: "Na saha ni saliya wu ni, l'a saha na yama fᴐᴐ cuuŋᴐ cadɛɛngɛ ni laa, kelee li ya saha wɛ?"
42014004	Ga, a p'i cari puyɛ na, wa ya jo wɛ. Wee tuun wu ni, a Yesu di wee yama fᴐᴐ we lᴐ, na wu cuuŋᴐ, na wu yaha kari.
42014005	Lee kadugo na a wu pu pye: "Yee wa ja, kelee wu niiŋɛ na to keeŋɛ ni, ta yee da zhɛ wu wolo tᴐvuyo na wɛ, ali ki pye cadɛɛngɛ ki bɛ wɛ?"
42014006	Pee ya j'a wu ɲᴐ shᴐ wɛ.
42014007	Sipyii piimu p'a yiri yalige na ge, Yesu ya talenɛ jo pu mu, bani w'a li sɛɛri na pu ma ɲahagbaa tatiinyɛ yi ɲaha buloo. A wu pu pye:
42014008	"Wa bu ma yiri cekaanra yaligee na, ma ganha da zhɛ diin ɲahagbaa tatɛɛngɛ ni wɛ. Ma ya li cɛ ni wemu tayerege k'a pɛlɛ ma wogo na ge, ni wee bɛ ya yiri wɛ.
42014009	Wemu w'a yi bɛshuun yiri ge, wee ba ma pye ma tatɛɛngɛ ki kan we n'a we mu, wee tuun wu ni ma shiige wo na zhɛ diin kadugo y'iri tatɛɛngɛ ka ni.
42014010	Ga ba ma yiri wɛ, shɛ diin kadugo y'iri tatɛɛngɛ ni, kᴐnhᴐ ma yirivᴐᴐ wu ba ba, wu ma pye: 'Na naɲii, shɛ diin ɲahagbaa tatɛɛngɛ ki ni.' Wee tuun wu ni ma na pɛɛŋɛ ta ma liɲii pu ɲii na.
42014011	Bani sipyaa sipya w'a wuyɛ durogo ge, wee na ba dirige. Sipyaa sipya w'a wuyɛ tirige ge, wee na ba durogo."
42014012	Wemu w'a Yesu yiri yalige ki na ge, a wu wee bɛ pye: "Ma bu yaliɲɛhɛŋɛɛ pye caŋa ni kelee piige ni, ma ganha da ma naɲiinɛɛ yiri, kelee ma nu sii, kelee ma cebooloo, kelee ma tiinɲii naafuu fɛɛ wɛ. Pee bɛ na ba j'a ma yiri yalige na ma wo yire li footᴐnᴐ.
42014013	Ga ma bu yaliye pye, m'a la baa fɛɛ, ni taafɛɛ, ni faannaa, ni fyɛnmɛɛ yiri.
42014014	Ma na duba ta, bani pee wa da j'a ma yiri li footᴐnᴐ na wɛ. Ma na ba lee footᴐnᴐ ta sipyitiimɛɛ pu nixhuyo yi caɲɛŋɛ."
42014015	Ba yalilimɛ wa ya pee jomᴐ pu logo wɛ, na jo: "Wemu wu da ba li Kilɛ wo saanra te ni ge, wee ɲɛ duba pya."
42014016	A Yesu di wu pye: "N'a wa bi yaliye pye piige yalige, na sipyiɲɛhɛmɛɛ yiri.
42014017	Ba yaliye yi liduun ya nᴐ wɛ, p'a sipyii piimu yiri cekaanra ti ni ge, a wu wu kapyebye wu tun na wu pee pye: 'Yi pa, bani yaŋmuyᴐ yi bɛɛri ya kemɛ xᴐ.'
42014018	Ga, a pu bɛɛri nigin nigin di ganha na fɛnri na foro yire li t`aan, na yu na wu kafari pee mu. A nizhiimɛ wu wu pye: 'Tɛgɛ ka nɛ shᴐ, nɛ yaa na shɛ kee wii. N'a ma ɲɛɛri, le yafa na mu.'
42014019	A wa bɛ di wu pye: 'Nupɛhɛɛ kɛ nɛ shᴐ, n'a da zhɛ kee taanna. N'a ma ɲɛɛri, le yafa na mu.'
42014020	A wa bɛ di wu pye: 'Nimɛ nɛ cee leŋɛ, lee l'a li pye, nɛ da j'a zhɛ wɛ.'
42014021	A kapyebye wu guri shɛ ɲuŋᴐfᴐᴐ wu y'iri, na kii keree kii bɛɛri paari wu mu. A kaaŋa ki fᴐᴐ wu luu di y`iri, a wu wu kapyebye wu pye: 'Fyaala shɛ kulo li pinnɛrɛ kpɛɛnyɛ, ni kakuutoroyo yi ni, m'a la baa fɛɛ, ni taafɛɛ, ni fyɛnmɛɛ, ni faannaa yiri pa naha.'
42014022	"Ba w'a shɛ pee yiri na pa wɛ, na ba wu ɲuŋᴐfᴐᴐ wu pye: 'Na ɲuŋᴐfᴐᴐ, m'a tuduro temu kan ge, n'a ti pye, ga lee bɛ na puga ki sanha ɲi wɛ.'
42014023	A ɲuŋᴐfᴐᴐ wu kapyebye wu pye: 'Shɛ kodoroyo yi ni, ni kobiire te, m'a sipyii pu karamu p'i ba, kᴐnhᴐ na puga k'i ɲi.
42014024	Bani sipyii pii nɛ fɛnhɛ yiri a p'i li she ge, n'a da yi jo yi mu, nɛ wo yalige ka ɲɛ wee wa shishiin ɲᴐ ni wɛ.' "
42014025	Shɛnɲɛhɛmɛɛ bi taha Yesu fɛni. A wu ŋmahana ɲɛri pu shizhaa na na pu pye:
42014026	"Wa bu daha nɛ fɛni, nɛ kaa bye l'i ya dan weefᴐᴐ ni na toro wu to, ni wu nu, ni wu shᴐ, ni wu nagoo, ni wu ceboronamaa, ni wu ceboroshaa, ni wuyɛ pyaa bɛ t`aan wɛ, wee da j'a bye nɛ kalaapire wɛ.
42014027	Wemu ya wu korikoritige lᴐ, na daha nɛ fɛni wɛ, wee da j'a bye nɛ kalaapire wɛ.
42014028	"Wa ba giin wu zangaso-tᴐᴐngᴐ yereŋɛ yee ni, ta wu da vɛnhɛ diin na ki yereŋɛ yereŋɛ pɛrɛmɛ pu tᴐrᴐ, yaaga bu da na ɲɛ wu keŋɛ ni, di ki yereŋɛ xhᴐ wɛ?
42014029	Wu ma fyagi wu bu ki nᴐhᴐ shan, wu bi da j'a ki saŋa xᴐ, ni ki ɲavɛɛ ya pa ɲᴐ kᴐn na zhɛhɛni wu na wɛ,
42014030	na wu la wo, na yu: 'Wee n'a we ya puga ki yereŋɛ ɲᴐ kᴐn, ga wu ya j'a ki xᴐ wɛ.'
42014031	Kelee saan wa ba giin wu kashɛn kᴐn saan wa na, ta wu da vɛnhɛ diin na wu funŋᴐ sha, wu ni namaa kabᴐfoŋᴐᴐ kɛ (10.000) bu da na da j'a saan wa ni namaa kabᴐfoŋᴐᴐ kɛlɛɛ shuun (20.000) ɲuŋᴐ c'iri wɛ?
42014032	Wu bye wu da j'a wɛ, na wee saan wu yaha tatᴐᴐngᴐ ni, w'a tudunmᴐ yaha kari wu shɛ taanɲɛɛgɛ sha.
42014033	Lee pyegana li na, wemu ya kahari wu keŋɛ yaŋmuyᴐ bɛɛri ni wɛ, wee da j'a bye nɛ kalaapire wɛ.
42014034	"Suumᴐ ya ɲᴐ, ga pu tipoomᴐ bu foro pu ni, ɲaha na pu taan sanha wɛ?
42014035	Pu da yafiin bɛ ɲᴐ ɲiŋɛ na wɛ, pu da j'a bye kaafugo ɲiŋɛ na wɛ, sipyii na pu w'a kadaan na. Wemu na logo ge, wu logo dɛ!"
42015001	Fanhafɛɛ wari shᴐvɛɛ ni jurumupyii pii bɛ ya fulo Yesu na, na wu jomᴐ logo.
42015002	Lee na a Farizhɛɛn ni saliya karamᴐgᴐlᴐᴐ p'i ganha na kalᴐhᴐrᴐ yu na: "We n'a we ya jurumupyii coni na ɲᴐgi, w'a li ni pu ni shiizhan."
42015003	A Yesu di le talenɛ le jo pu mu na:
42015004	"Jᴐgᴐ wu wa yee ni, dubyaa xhuu nigin (100) bu bye wu mu, a nigin di biin, ta wu da kɛlɛɛ gbarashɛɛrɛ ni gbarashɛɛrɛ (99) wu samaa yaha w`a sige ki ni, wu shɛ nibɛɛngɛ ki sha fo wu ki ɲa wɛ?
42015005	Ba w'a shɛ wu ɲa wɛ, wu fundanga wo na wu le wu katigoo ni.
42015006	Ba w'a nᴐ puga wɛ, w'a wu naɲiinɛɛ ni wu tiinɲii yiri, na pu pye: 'W`u fundanga ta shiizhan, bani nɛ na dubyapɛɛngɛ ki ɲa.' "
42015007	A Yesu di jo: "Lee na n'a da yi jo yi mu, jurumupye nigin bɛ bu yere wu jurumu na, fundanga na bye wee wuu na fugba we ni na toro sipyitiimɛɛ kɛlɛɛ gbarashɛɛrɛ ni gbarashɛɛrɛ (99) t`aan, piimu mago ɲɛ nige jurumu yafa na wɛ."
42015008	A Yesu di jo sanha na: "Kelee cee wekɛ wu da bye ni warifyɛn tuuyo kɛ ni, nigin bu biin yi ni, ta wu da sokinna le wu puga ki pᴐ wu ki sha xuuni fo wu ki ɲa wɛ?
42015009	Wu bu ki ɲa tuun wemu ni, w'a wu pushaɲiinɛɛ ni wu tiinɲii c`ee yiri na pu pye: 'W`u fundanga ta shiizhan, bani nɛ warifyɛn tuuŋᴐ ke ki bi piin ge, nɛ ki ɲa.'
42015010	Lee wuu na, n'a da yi jo yi mu, fundanga ki wa kii mɛlɛkɛɛ pu mu jurumupye nigin na yere wu jurumu na."
42015011	A Yesu di jo bɛ sanha na: "Jalaa shuun bye n'a wa mu.
42015012	A kurogo ja wu tofᴐᴐ wu pye: 'Na to, lemu na ba nᴐ na na cɛn wu ni ge, lee kan na mu nimɛ!' Ba w'a yee jo wɛ, a tofᴐᴐ wu sᴐᴐ na naafuu wu taa pu shuun wu na.
42015013	Cabyaa kii nidorogo na, a kurogo ja wu wu taa wari wu bɛɛri w'a wuyɛ na. Na gari taliige fiige ka ni, na shɛ wuyɛ yaha w`a fungᴐngᴐ baa sipya. Na wari wu bɛɛri kyɛɛgi ɲuŋᴐ baa keree ni.
42015014	Ba wari wu bɛɛri ya xᴐ wɛ, a xuugbᴐhᴐ di j'e kee fiige ki ni. A kanhama di nᴐ wu na.
42015015	A wu shɛ j'e baari ni kee fiige ki sipya wa mu, a wee di wu yaha kari wu kɛrɛyɛ ni shaanahana na.
42015016	A xuugo di shᴐ wu ni xuuni. Yaliye yemu pu bi gaan shaalaa pu mu ge, a wu funŋᴐ di bye wu li yee ni, ga wa shishiin ya ya kan wu mu wɛ.
42015017	"Ba w'a wu funŋᴐ sha wɛ, na jo: 'Kapyebyii niɲɛhɛmɛɛ pu wa nɛ to puga. Pu ma li, na yalige ki saŋa yaha, nɛ kunni di zhaa di xhuu naha xuugo keŋɛ ni.
42015018	N'a da guri zhɛ na to wu puga ki ni, di shɛ wu pye: Na to, n'a nahana Kilɛ mu, na nahana mu bɛ mu.
42015019	Nɛ yaa na yiri nige mu ja sanha wɛ. Na co ba ma kapyebye wa ɲɛ wɛ.'
42015020	A wu y`iri kari puga. "Na wu yaha taliige ni, a wu to wu wu nibawo ɲa, a wu ɲiɲaara di j'e wu ni. A wu baa kari na shɛ jafᴐᴐ wu shaari ni taanɲɛɛgɛ ni, na wu keye migile wu katige ni.
42015021	A ja wu to wu pye: 'Na to, nɛ nahana Kilɛ mu, na nahana mu bɛ mu, nɛ yaa na yiri mu ja nige wɛ.'
42015022	Ga, a wu to wu yi jo kapyebyii pu mu na: 'Yi fyaala pa ni fadeye yi bɛɛri nizaaŋa ki ni yi pa le wu na, y'i kabelenɛ le wu kabee na, y'i tanhaya le wu na.
42015023	Y'i ba ni nupepinŋɛ s`inmɛ wogo ni yi pa gbo. W`u li w`u funŋᴐ taan,
42015024	bani nɛ pya we w'a ɲa ge, wu bi xu, w'a kuri pye ɲiifɛɛrɛ ni. Wu bi piin, w'a ɲa.' A p'i kalenɛ ɲᴐ co.
42015025	"Lee bi wu jashiimɛ wu ta wee na ɲɛ tɛgɛ ki ni, ba wee ya tɛɛŋɛ puga na wɛ, a wu yatinyɛ yi tunmᴐ ni xᴐnhᴐrᴐ ti tunmᴐ pu logo.
42015026	A wu kapyebye wa yiri na wu yege lee kalenɛ li ɲuŋᴐ na.
42015027	A wee di wu ɲᴐ shᴐ na: 'Mu cuun wu w'a pa, a ma to wu nupepinŋɛ s`inmɛ wogo gbo wu mu, bani wu ja w'a pa j'e sicuumᴐ na.'
42015028	A jashiimɛ wu luu di y`iri, wu ya ta sᴐᴐ na j'e puga wɛ. Ba wu to w'a yee logo wɛ, na foro kari wu fɛni, na shɛ wu ɲɛɛri na wu ɲᴐ wuyɛ na wu j'e.
42015029	Ga, a wu tofᴐᴐ wu pye: 'Wii mɛ dɛ! Nɛ yee ya ɲɛhɛ na kapyeŋɛɛ pyi mu mu. Nɛ ta mu ɲᴐmɛɛ yaha tuun wa yafiin ni wɛ. Lee bɛ na, ali mu ya ta sikapire nigin bɛ kan ɲa nɛ mu, kᴐnhᴐ nɛ ni na naɲiinɛɛ di fundanga pinnɛ pye shiizhan wɛ.
42015030	Ga we wu wa mu ja wu ge, w'a mu naafuu wu bɛɛri kyɛɛgi dᴐdᴐshaa ni. Ba w'a pa wɛ, a mu nupepinŋɛ s`inmɛ wogo gbo wu mu!'
42015031	"A wu to wu wu ɲᴐ shᴐ na: 'Na ja, tuun bɛɛri ni mu wa nɛ t`aan naha, nɛ yaŋmuyᴐ yi bɛɛri wa mu woyo.
42015032	Ga w`ee ya yaa na funŋᴐ taan, na kalenɛ pye, bani ma cuun we wu wa we ge, wu nixhugo ki bye, ga w'a ɲiifɛɛrɛ ta nimɛ. W'a bi piin, ga w'a ɲa.' "
42016001	A Yesu di yi jo sanha wu kalaapiire ti mu na: "N'a naafuu fᴐᴐ wa bye w`a, kaɲahashᴐᴐnrimᴐ wa di ɲɛ wu mu, a sipyii di wee tᴐᴐgᴐ le na w'a wu ɲuŋᴐfᴐᴐ wu kabyaa ki kyɛɛgi.
42016002	A ɲuŋᴐfᴐᴐ wu wu yiri na wu pye: 'Lekɛ nɛ di nuri mu shizhaa na wɛ? W`u keree ki ɲaha wolo, bani mu wa da j'a bye nige nɛ kaɲahashᴐᴐnrimᴐ wɛ.'
42016003	"Wee tuun wu ni a wee kaɲahashᴐᴐnrimᴐ wu yi jo wuyɛ funŋᴐ ni na: 'Lekɛ nɛ da ba byi wɛ? Na ɲuŋᴐfᴐᴐ w'a na lɛri wu kabyaa ki ɲuŋᴐ ni. Faa fanha wa na ni wɛ; ɲɛrɛgɛ shiige di ɲɛ na na.
42016004	Uun! Le n'a da bye ge, n'a lee cɛ, kᴐnhᴐ di ba laha kabyaa ki ɲuŋᴐ ni, pii di na c'iri leŋɛ pu kaban.'
42016005	Wee tuun wu ni pii p'a fᴐhᴐᴐ lᴐ wu ɲuŋᴐfᴐᴐ wu mu ge, a wu ganha na pee yiri nigin nigin. A wu nizhiimɛ wu pye: 'Nɛ ɲuŋᴐfᴐᴐ wu juu wu wa mu na wɛ?'
42016006	A wee di wu ɲᴐ shᴐ na: 'S`inmɛ barigoo kɛlɛɛ shuun (20).' A wu wu pye: 'Ma sɛmɛ wu lᴐ, m'a diin tᴐvuyo na m'a s`inmɛ barigoo kɛ ka.'
42016007	Lee kadugo na a wu wa bɛ pye: 'Mu do, juu di wa mu na wɛ?' A wee di wu ɲᴐ shᴐ na: 'Shinma bᴐrilᴐᴐ xhuu nigin (100).' A wu wee pye: 'Ma sɛmɛ wu lᴐ m'a shinma bᴐrilᴐᴐ kɛlɛɛ gbarataanri (80) ka.'
42016008	A ɲuŋᴐfᴐᴐ wu wee kaɲahashᴐᴐnrimᴐ tifire baa fᴐᴐ we sᴐ wu shizhiinmɛ pu na, bani ke koŋᴐ ke sipyii wa keree pyi ni shizhiinmɛ ni puyɛ tɛ ni, na toro kpɛɛngɛ nagoo t`aan."
42016009	A Yesu di wu kalaapiire ti pye: "Yee bu ke koŋᴐ ke wo naafuu wu lᴐ na taga sipyii tɛgɛ, na naɲɛɛgɛ sha ni wee ni. Yee wo caŋa ɲii li ga ba xhᴐ caŋa kemu ke koŋᴐ puga ke ni, lee na ba bye kaɲuŋᴐ na baraji kan yi mu Kilɛ y'iri Alijinɛ ni.
42016010	We wu ɲɛ n'a daa sipya kafɛnhɛfɛnhɛŋɛɛ ni ge, wee wu ɲɛ n'a daa sipya kagbᴐhᴐᴐ bɛ ni. We wu ɲɛ tifire baa fᴐᴐ kafɛnhɛfɛnhɛŋɛɛ ni ge, wee wu ɲɛ tifire baa fᴐᴐ kagbᴐhᴐᴐ bɛ ni.
42016011	Lee wuu na, ke koŋᴐ ke wo naafuu we w'a sipyii faanna ge, yee bye yee di ya pye n'a daa sipyii wee keree ni wɛ, ta naafuu can can wo wu kaa na ba le yee keŋɛ ni?
42016012	Naafuu we wu ɲɛ watii wo ge, yee bye yee di ya pye n'a daa sipyii wee wo keree ni wɛ, ta yeeyɛ pyaa wo wu na ba gan yee mu?
42016013	"Kapyebye wa shishiin da j'a da kapyeŋɛɛ pyi ɲuŋᴐfɛɛ shuun mu wɛ. Bani wa na bɛn wu mu, wa na daan wu mu, kelee wu nᴐrᴐ wa na, wu laraga kᴐn we wu na. Yee da j'a da kapyeŋɛɛ pyi Kilɛ mu, yi da ki pyi naafuu bɛ mu wɛ."
42016014	Farizhɛɛn pii pu ɲɛ wari na dan pu ni ge, ba pee ya yee bɛɛri logo wɛ, na ganha na wu la wo.
42016015	A wu pu pye: "Pii p'a puyɛ pyi sipyitiimɛɛ sipyii ɲii na ge, pee pu ɲɛ yere. Ga Kilɛ ya yee zᴐlᴐᴐ pu cɛ, bani yaaga kemu sipyiyawyii ya bɛlɛ ge, kee ki ɲɛ makᴐŋᴐ yaaga Kilɛ ɲaha t`aan.
42016016	"Musa wo saliya we ni Kilɛ tudunmᴐᴐ Kitabuu pu bye w`a, fo na shɛ nᴐ Yohana Batizelipye wo tuun wu na. Na lᴐ fo wee tuun wu na Kilɛ saanra ti wo Jozaama p'a yu, a sipyii bɛɛri di yatɛnyɛ waha p'i j'e ti ni.
42016017	Fugba we ni ɲiŋɛ ke toromᴐ na ba daan fo xuuni na toro Kilɛ wo saliya wu kamapile fuduunᴐ nigin bɛ wo do na.
42016018	"Sipyaa sipya w'a wu shᴐ gbaga xᴐ na watii leŋɛ ge, dᴐdᴐᴐrᴐ m'a pye. Wemu bu n'a wa wo ceforomᴐ leŋɛ, dᴐdᴐᴐrᴐ w'a pye."
42016019	"N'a naafuu fᴐᴐ wa bye w`a na saannaa f`aya leni, na fanhafɛɛ yaliye li ɲiga bɛɛri.
42016020	N'a la baa fᴐᴐ wa bɛ di bye w`a, wee mɛgɛ ɲɛ na Lazari. Wu ceesɛɛgɛ ki bɛɛri ki bye nᴐᴐkuuyo. Pu bi shɛ wee sinniŋɛ wee naafuu fᴐᴐ wu kaaŋa ki kuɲᴐᴐ ɲᴐ na,
42016021	Yaliɲahara te ti bi wo na dun naafuu fᴐᴐ wu tabali wu nᴐhᴐ ni ge, wu funŋᴐ bye wu da tee li. Na wu yaha wu ya tee bɛ ta li wɛ, a poŋᴐᴐ bɛ di nᴐhᴐ na ma na wu nᴐᴐyᴐ yi laala sanha.
42016022	"Caŋa ka, a wee la baa fᴐᴐ wu ba xhu, a mɛlɛkɛɛ di wu munaa lᴐ na shɛ yaha tatiinceŋɛ ka ni Ibirayima kanige cɛ. A naafuu fᴐᴐ wu bɛ di ba xhu, a p'i wu le.
42016023	Na wu niganhaŋa yaha xuu kulo li ni, a wu wu ɲaha yirige, na Ibirayima ɲa taliige ni, na Lazari bɛ ɲa wu kanige cɛ.
42016024	Wee tuun wu ni, a wu xhuulo na jo: 'Na to Ibirayima, ɲuŋᴐ ɲaari na na! Lazari yaha wu shɛ wu kabee le munaa le fyɛnmi lᴐhᴐ ni, wu ba na ɲile le ɲiŋɛ, bani na niganhaŋa ki wa xuuni ke na ke ni.'
42016025	A Ibirayima di wu ɲᴐ shᴐ na: 'Na ja, ma funŋᴐ kᴐn li na na mu ya ma kasaaŋaa ki bɛɛri ta na mu yaha koŋᴐ na, a Lazari di kakuuŋᴐᴐ ta lee tagana le na. Nimɛ wee ɲaha wa ɲiŋɛ, ga mu kunni ɲaha d'a wɛri.
42016026	Na fara lee na, wecogoŋᴐ nagaŋa ki ɲɛ w`ee ni yee tɛ ni, kᴐnhᴐ piimu ba giin p'i foro naha p'a se yee y'iri, pu ganha bu j'a wɛ. Piimu ba giin p'i y`iri yee bɛ y'iri p'a ma naha, pu bɛ ganha bu j'a wɛ.'
42016027	"Wee tuun wu ni a naafuu fᴐᴐ wu jo: 'Na to, na ma ɲɛɛri, Lazari yaha shɛ na to puga ki ni.
42016028	Bani nɛ ceboronamaa kaguro wu wa w`a. Wu shɛ pu sᴐnmi, kᴐnhᴐ pu ganha da ba we kanhama xuu we ni wɛ.'
42016029	A Ibirayima di wu ɲᴐ shᴐ na: 'Musa ni Kilɛ tudunmᴐᴐ kafila wu wa pu keŋɛ ni, pu wee logo.'
42016030	Ga, a wu jo: 'Ahayi, na to Ibirayima, lee yɛ wa da yaa wɛ dɛ! Ga fo gbo nigin bɛ na ɲɛ na shɛ pu y'iri w`a; lee bu bye, pu na daburajɛ jo pu jurumu wu na.'
42016031	A Ibirayima di wu pye: 'Pu bye p'i ya Musa ni Kilɛ tudunmᴐᴐ pu wo kafila wu logo wɛ, ali gbo wa ɲɛhɛ ɲɛ foro pu samaa tɛ ni, pu da ga d`a wɛ.' "
42017001	A Yesu di yi jo wu kalaapiire ti mu na: "Ɲugyɛɛgi keree da ga j'a bye pyebaa wɛ. Ga sipya wemu wu da kee pye ge, bᴐᴐngᴐ ki wa weefᴐᴐ wogo.
42017002	Wemu wu ɲɛ nᴐhᴐcɛrɛɛ n'a daa koo ni ge, sipyaa sipya w'a wee wa ɲuŋᴐ kyɛɛgi ge, na faatabaaga pᴐ wu katige ni, na wu w'a suumᴐ lᴐhᴐ ni, lee ya pᴐrᴐ wu mu li bye na.
42017003	Y'a yiyɛ kasɛri kee keree kii na. Ma ceboro bu jurumu pye, jo ni wu ni. Wu bu daburajɛ jo, m'a lee yafa wu mu.
42017004	Wu bu wᴐrᴐ ma ni tᴐᴐɲii gbarashuun caŋa ɲii ni, wu bu guri shɛ ma mu tᴐᴐɲii gbarashuun na ma pye kafari, m'a kee bɛɛri yafa wu mu."
42017005	Caŋa ka, tudunmᴐᴐ p'a pa Kafᴐᴐ pye: "La fara w`u n'a daa wu na."
42017006	A Kafᴐᴐ di jo: "Yee n'a daa wu da bi ali mutaridi pilere bɛ xᴐ pɛɛrɛ ni, yee bi da yi jo ke tigbᴐhᴐ ke mu na ki kᴐᴐngi k'i shɛ nᴐri suumᴐ lᴐhᴐ ni, k'a yee ɲᴐmɛɛ co.
42017007	"Kapyebye bu bye yee wa mu, wu bi faa pyi kelee na yatᴐᴐyᴐ naha, wu bu y`iri sige ni na pa tuun wemu ni, wu ma wee kapyebye wu pye wu pa diin yalige ɲuŋᴐ ni ya?
42017008	Ta wu da wee kapyebye wu pye wu yalige shᴐhᴐ, wu bu xhᴐ wu wu faleye yi faa, wu fɛnhɛ shɛ ki yereŋɛ wufᴐᴐ yɛ pyaa t`aan, wufᴐᴐ di li fo wu din, wu gba bɛ wɛ? Lee kadugo na kapyebye wu bɛ di na li wɛ? Ta wufᴐᴐ ɲɛ ma li pye mu wɛ?
42017009	Kapyebye we w'a wu nijogoo ki pye ge, baaga kakaan ɲuŋᴐ ɲɛ wee mu wɛ.
42017010	Lee na yee bɛ, ye y'a jo yee mu ge, yee bu yee bɛɛri pye, y'a yaa yi jo na go kapyebyii yee ya sii, na yi nibyii y'a pye. Yi kayahana ɲuŋᴐ yɛ y'a pye."
42017011	Na Yesu yaha koo na wu na se Zheruzalɛmu ni, a wu doro Samari fiige ke ni Galile fiige ki tɛ ni.
42017012	Wu nijewo kulo la ni, a togo fɛɛ namaa kɛ wa di ba wu ɲuŋᴐ c'iri, ga, a p'i yere na laara kᴐn wu na,
42017013	na mujoŋᴐᴐ w'a na: "Karamᴐgᴐ Yesu, ɲuŋᴐ ɲaari w`u na!"
42017014	Ba w'a pee ɲa wɛ, a wu pu pye: "Yi shɛ yiyɛ shɛ saraya ɲaha shᴐᴐnrivɛɛ pu na." A pu nigariwuu di juuŋᴐ.
42017015	Ba shɛn nigin wa ya wuyɛ ɲa w'a cuuŋᴐ wɛ, na ŋmahana kuri, na ganha na Kilɛ sᴐni na ma ni mujuugbᴐᴐ ni.
42017016	Ba w'a pa nᴐ Yesu na wɛ, na shɛ nuguro sin wu fɛɛ ni na wu ɲaha buri ɲiŋɛ ki na, na baraga taha wu na. Na ta wee di bi bye bɛ Samari shɛn.
42017017	A Yesu di jo: "Ta sipyii kɛ bɛ w'a cuuŋᴐ wɛ?
42017018	Pu samaa gbarashɛɛrɛ wu wa mii wɛ? Wa yafiin ya ta pa Kilɛ pɛlɛ nabunna we kadugo na wɛ."
42017019	Lee kadugo na a wu wu pye: "Y`iri m'a se! Ma n'a daa w'a ma cuuŋᴐ."
42017020	Caŋa ka, Farizhɛɛn p'a pa Yesu yege na: "Tuun wekɛ ni Kilɛ wo saanra t'i da ba wɛ?" A wu pu ɲᴐ shᴐ na: "Kilɛ wo saanra ti da ba ba na saha ni sipyii kasɛɛgɛ ni wɛ.
42017021	Pu da ga ba jo bɛ: 'Wu we naha,' kelee 'Wu we mɛ wɛ,' bani Kilɛ wo saanra ti wa yee niŋɛ ni."
42017022	Lee kadugo na a wu wu kalaapiire ti pye: "Caya ya wa ma, li bi da daan yee ni na Sipya Ja caŋa ka ɲa, ga yee da kee ɲa wɛ.
42017023	Sipyii na ba yee pyi na: 'Wu wa naha,' kelee 'Wu wa mɛ,' ga yi ganha da zhɛ w`a wɛ, yi ganha da daha pu fɛni wɛ.
42017024	Sipya Ja cabaŋa, kee na ba bye ba Kilɛ-ɲiŋɛɛ ɲɛ wɛ, ma ɲ'i taapile ni, kpɛɛngɛ ki ma y`iri fugba wu kabaŋa ka na, na nᴐ ka na.
42017025	Ga yani kee caŋa ke ki nᴐ ge, li waha l'i waha wu na ba ganha xuuni, niɲaa sipyii di zhe wu ni.
42017026	"Ba Nuxhun wo caŋa ɲii li keree k'a pye wɛ, mu l'a da ba bye Sipya Ja wu bɛ cabaŋa.
42017027	Sipyii bi li na gbuu, na c`ee leŋɛɛ, kelee na pu nagoo kaan gbaya ni, fo na shɛ nᴐ caŋa kemu Nuxhun ya j'e kᴐᴐgbᴐhᴐ ki ni ge. Wee tuun wu ni a logbᴐhᴐ di ba pee bɛɛri kyɛɛgi.
42017028	"Keree kiimu k'a pye Lᴐti caŋa ɲii ni ge, kee tuugo na ba bye sanha. Lᴐti caŋa ɲii ni, sipyii bi li na gbuu, na zhuu na bɛrɛɛ, na faa pyi, na piyɛyɛ yereŋɛ.
42017029	Ga Lᴐti ya foro Sodᴐmu kulo li ni caŋa kemu ge, kee caŋa ke, na ni kirimu ya y`iri fugba wu ni, na do ba zanha ɲɛ wɛ, na pu bɛɛri kyɛɛgi.
42017030	"Caŋa kemu Sipya Ja da ba wuyɛ shɛ ge, kii keree kii bɛɛri tuuyo na ba bye sanha.
42017031	Kee caŋa ke wemu ɲɛ wu puga kataŋa na ge, wee ganha bu digi j'e puga ki ni yaaga fɛni wɛ, mu wemu bɛ wu ɲɛ ma kɛrɛyɛ ni ge, mu bɛ ganha bu guri da ma puga wɛ. Ga wa bɛɛri di da wu ɲubile yɛ shaa.
42017032	Yi funyᴐ yi to Lᴐti shᴐ wu wuu li na!
42017033	Wemu w'a wu munaa ɲuŋᴐ shaa di wolo niɲaa ge, wee na ba buun li ni ɲiga na. Wemu w'a bᴐnri wu munaa ni niɲaa ge, wee na ba wu munaa ɲuŋᴐ wolo ɲiga na.
42017034	N'a da yi jo yi mu, kee caŋa ke, shɛɛn shuun na ba bye yasinnɛnuŋᴐ na piige ni, wa na ba lᴐ na wa yaha.
42017035	C`ee shuun na ba shinma tiree shiizhan, wa na ba lᴐ na wa yaha. [
42017036	Namaa shuun na ba bye tɛgɛ ni, wa na ba lᴐ na wa yaha."]
42017037	A kalaapiire t'i wu yege na: "Kafᴐᴐ, xuu wekɛ ni lee da ba bye wɛ?" A wu pu ɲᴐ shᴐ na: "Xuu wemu ni yaxugo ɲɛ ge, w`a tobinyɛ ya yiyɛ pinnɛɛ."
42018001	Yesu ya talenɛ jo pu mu na ɲaha tii ni Kilɛ-ɲɛrɛgɛ ni, na sipyii ya yaa p'a Kilɛ ɲɛɛri tuun bɛɛri ni, pu ganha bu ganha wɛ.
42018002	W'a jo: "Kiiri kᴐnvᴐᴐ wa ya bye kulo la ni, wu bi fyagi Kilɛ na wɛ, wu mago bye sipya wa yafiin bɛ ni wɛ.
42018003	Naxhugoshᴐ wa bye lee kulo li ni, wee bi ma se wu y'iri na wu pyi na wu wu pɛɛn kakuuyo footᴐnᴐ kan pu mu.
42018004	L'a mᴐ, kiiri kᴐnvᴐᴐ wu bi sanha sᴐᴐ wɛ. Kadugo t`aan a wu wuyɛ pye: 'Ali nɛ ɲɛhɛ bye nɛ fyagi Kilɛ na wɛ, ali nɛ mago ɲɛhɛ bye wu ɲɛ sipya yafiin bɛ ni wɛ,
42018005	lee bɛ na we naxhugoshᴐ we, w'a nɛ kana, lee wuu na n'a da wu pɛɛn pu kakuuyo footᴐnᴐ kan pu mu, kᴐnhᴐ wu ganha ba ma da na kana tuun bɛɛri ni wɛ.' "
42018006	A Kafᴐᴐ di jo: "Kiiri kᴐnvᴐᴐ tiibaama w'a yemu jo ge, yi yee logo.
42018007	Kilɛ ya piimu ɲaha bulo pee di mɛhɛɛ suu wu fɛni caŋa ni piige ge, ta wu da ba pee wo pɛɛn pu kakuuyo yi footᴐnᴐ kan pu mu wɛ, ali na ta w'a luu gbo bɛ pu t`aan wɛ?
42018008	N'a da yi jo yi mu, kakuuyo ye p'a byi yi na ge, wu na ba yee wo footᴐnᴐ kan tᴐvuyo na. Ga Sipya Ja wu ba ba tuun wemu ni, ta wu na ba n'a daa ta ɲiŋɛ ki na gɛ?"
42018009	Sipyii piimu p'a bi daa puyɛ na na pee ya tii ge, na ta p'i ya bi pu samaa wii na pu ɲɛ yafiin bɛ wɛ ge, Yesu ya le talenɛ le jo pu shizhaa na na:
42018010	"Namaa shuun wa ya shɛ Kilɛ-pɛɛŋɛ pugbᴐhᴐ ki ni na shɛ Kilɛ ɲɛɛri: Nigin bye Farizhɛn, shuun wo wu ɲɛ fanhafɛɛ wari shᴐvᴐᴐ.
42018011	A Farizhɛn wu y`iri yere na Kilɛ ɲɛɛri wuyɛ t`aan mumɛ, na: 'Kilɛ, n'a baraga taha ma na, bani nɛ ni sipyii pu samaa wa nigin wɛ: nagaalaa, ni kakuubyii, ni dᴐdᴐᴐ, nɛ wa ba we fanhafɛɛ wari shᴐvᴐᴐ we wa wɛ.
42018012	Cewuu cewuu, nɛ ma suun le cabyaa shuun. Kuduun we nɛ daa ge, nɛ wee bɛɛri jagi wo.'
42018013	Ga, a fanhafɛɛ wari shᴐvᴐᴐ wu yere kabanugo na. Wu ya ta sᴐᴐ, ali na wu ɲaha yirige fugba wu ni wɛ, ga, a wu wu dodoŋᴐ kpᴐn kpᴐn ɲatanhaŋa keŋɛ ni na jo: 'Kilɛ, ɲuŋᴐ ɲaari na na, jurumupye nɛ ɲɛ.'
42018014	"N'a da yi jo yi mu, we n'a we kaɲii da wo ya kari puga, ga Farizhɛn wu ya li ta wɛ, bani sipyaa sipya w'a wuyɛ durogo ge, wee na ba dirige. Sipyaa sipya w'a wuyɛ tirige ge, wee na ba durogo."
42018015	Caŋa ka, sipyii pii ya pa Yesu mu ni nᴐhᴐpiire ta ni, kᴐnhᴐ wu gbᴐn ti na. Ba wu kalaapiire t'a lee ɲa wɛ, na yogo jo ni pu ni.
42018016	Ga, a Yesu di tee nᴐhᴐpiire ti fulo wuyɛ na na jo: "Yi nᴐhᴐpiire ti yaha ti da ma na mu, yi ganha ba ti ɲaha kᴐᴐn wɛ! Bani pee shi tuugo wuuro ti ɲɛ Kilɛ wo saanra te.
42018017	Can na, n'a da yi jo yi mu, sipya wemu ya Kilɛ wo saanra ti co ba nᴐhᴐcɛrɛɛ ɲɛ_ɛ wɛ, wee da ga ba j'e ti ni bada wɛ."
42018018	Yawutuu ɲuŋᴐfᴐᴐ wa ya Yesu yege na: "Karamᴐgᴐsaama, ɲaha nɛ yaa na pye, kᴐnhᴐ di ɲ`ii sicuumᴐ nixhᴐbaama ta wɛ?"
42018019	A Yesu di wu pye: "Ɲaha na m'a na pyi nizaama wɛ? Nizaama wa shishiin wa wɛ, fo Kilɛ yɛ.
42018020	M'a Kilɛ wo saliya wu ɲᴐmɛhɛɛ ki cɛ: 'Ma ganha bu dᴐdᴐᴐrᴐ pye wɛ! Ma ganha bu sipya gbo wɛ! Ma ganha bu nagaara pye wɛ! Ma ganha bu kafinɛyɛ taha ma sipyiɲii na wɛ! Ma da ma nu ni ma to pɛlɛ!' "
42018021	A wee n'a wu jo: "Fo na nᴐhᴐpiire ti tuun wu ni nɛ ɲᴐ kᴐn na kii koro ɲaari."
42018022	Ba Yesu ya yee logo wɛ, na wu pye: "Kaa nigin yɛ l'a mu kuuŋᴐ sanha. Shɛ ma keŋɛ yaŋmuyᴐ yi bɛɛri pɛrɛ, m'a wee wari wu kan la baa fɛɛ mu! Wee tuun wu ni, ma na naafuu ta fugba we ni. Lee kadugo t`aan m'a ba daha na fɛni."
42018023	Ga ba n'a w'a yee logo wɛ, a wu ɲaha di sii tanha xuuni, bani naafuugbᴐ w'a bye wu mu.
42018024	Ba Yesu ya wu ɲaha ɲa k'a tanha wɛ, na jo: "Naafuugbᴐ fᴐᴐ jemɛ p'a pɛn Kilɛ wo saanra ti ni dɛ!
42018025	Ɲᴐhᴐŋᴐ jemɛ ya taan museni wii ni, na toro naafuugbᴐ fᴐᴐ j'e na Kilɛ wo saanra ti ni."
42018026	A pee jomᴐ pe logovɛɛ di jo: "Aa! Wee tuun wu ni sipya wekɛ na j'a pa shᴐ wɛ?"
42018027	A Yesu di jo: "Le l'a sipyii j'a ge, lee ya Kilɛ jani wɛ."
42018028	Wee tuun wu ni a Pyɛɛri di jo: "Li wii, w`ee ya kahari yaŋmuyᴐ bɛɛri ni na daha mu fɛni."
42018029	A Yesu di pu pye: "Can na n'a da yi jo yi mu, sipyaa sipya w'a kahari wu puga ni ge, kelee wu shᴐ, kelee wu cebooloo, kelee wu sefɛɛ, kelee wu nagoo, Kilɛ wo saanra ti wuu na ge,
42018030	weefᴐᴐ na ba yee bɛɛri yahaŋaa niɲɛhɛŋɛɛ ta na wu yaha koŋᴐ na, na ba ɲ`ii sicuumᴐ nixhᴐbaama bɛ ta ɲiga na."
42018031	A Yesu di wu kalaapiire kɛ ni shuun wu yɛ yiri, na pu pye: "W`u wii gaaŋi Zheruzalɛmu ni, Kilɛ tudunmᴐᴐ p'a keree kiimu ka Sipya Ja wu shizhaa na ge, kee bɛɛri na ba bye na ki fa.
42018032	Wu na ba j'e shi watii keŋɛ ni, pee na ba zhɛhɛ wu na, na wu shɛhɛlɛ, na ɲᴐlᴐhᴐ tugi wu na,
42018033	na wu kpᴐn ni susᴐlᴐᴐ ni, na na wu gbo. Ga wu caxhugo caŋa taanri wogo ki na w'a ɲɛ."
42018034	Ga kalaapiire ti ya ta yafiin bɛ ɲaha cɛ kii keree kii ni wɛ. Bani pe jomᴐ pe kᴐri bi ŋmᴐhᴐ pu na. Ye y'a jo pu mu ge, pu ya ta yafiin bɛ kᴐri cɛ wɛ.
42018035	Ba Yesu ya tɛɛŋɛ Zheriko na wɛ, lee ya bi fyɛn wa nidɛɛngɛ ta koo li ɲᴐ na na saraya ɲɛɛri.
42018036	Ba wee ya sipyiire ti nidorowuu tunmᴐ logo wɛ, na yegeŋɛ pye na: "Le di ɲɛ ɲaha wɛ?"
42018037	A p'i wu pye: "Nazarɛti shɛɛn Yesu w'a doroo."
42018038	Wee tuun wu ni a wu mujuu w'a na: "Dawuda Ja Yesu, ɲuŋᴐ ɲaari na na!"
42018039	Pii pu bye sipyiire ti ɲahagbaa na ge, a pee di wu kaa jo na wu co wuyɛ na, ga, a wu sii la fara mujuu li na na yu: "Dawuda Ja, ɲuŋᴐ ɲaari na na!"
42018040	A Yesu di yere, na jo na pu pa ni wu ni. Ba fyɛn w'a fulo Yesu na wɛ, a Yesu di wu yege na:
42018041	"M'a giin di ɲaha pye ma mu wɛ?" A wu wu ɲᴐ shᴐ na: "Kafᴐᴐ, di da ɲaa!"
42018042	A Yesu di wu pye: "Ta ɲaa! Ma n'a daa w'a ma cuuŋᴐ."
42018043	Taapile ni a wu ganha na ɲaa. A wu daha Yesu fɛni, na ganha na Kilɛ pɛlɛ. Tuun wemu ni sipyiire ti bɛɛri ya lee ɲa ge, a pu bɛ di ganha na Kilɛ sᴐni.
42019001	Caŋa ka Yesu ya pa doroo Zheriko kulo li ni
42019002	N'a wa bye w`a wu mɛgɛ ɲɛ Zangɛ. Wee bye fanhafɛɛ wari shᴐvɛɛ ɲuŋᴐfᴐᴐ, naafuu fᴐᴐ w'a bye wii.
42019003	Wu bi giin wu Yesu ɲa wu wu cɛ, ga sipyiire ti ɲɛhɛ wuu na wu ya ta j'a wu ɲa wɛ, bani wu bi gbere.
42019004	Lee na a wu baa kari ɲahagbaa na, na shɛ dugi tige ka ni, kemu mɛgɛ ki ɲɛ na Sikomᴐri ge, kᴐnhᴐ wu Yesu ɲa, bani wu na ba doro w`a.
42019005	Ba Yesu ya nᴐ wee xuu wu ni wɛ, a wu wu ɲaha yirige na Zangɛ pye: "Zangɛ, tigi tᴐvuyo na, bani mu puga n'a da zhɛ digi niɲaa."
42019006	A Zangɛ di digi tᴐvuyo na, na wu ɲuŋᴐ c'iri ni fundanga ni.
42019007	Ba sipyii p'a lee ɲa wɛ, a pu bɛɛri di ganha na ŋmunu-ŋmunᴐ na yu: "W'a shɛ digi jurumupye wa mu."
42019008	Ga, a Zangɛ di yere Kafᴐᴐ ɲaha t`aan, na wu pye: "Li wii, Kafᴐᴐ, n'a da na naafuu wu taaga ki kan la baa fɛɛ mu. Li bu da na nɛ wa yaŋmuŋᴐ ka ŋmahana, nɛ na ki tuuyo shishɛɛrɛ tɛrɛŋɛ weefᴐᴐ na."
42019009	A Yesu di wu pye: "Ɲuwuuro ya j'e niɲaa ke puga ke bɛ ni, bani we bɛ ɲɛ Ibirayima wo ja wa.
42019010	Bani piimu p'a piin ge, Sipya Ja ya pa pee sha wu pee shᴐ."
42019011	Na sipyii pu yaha pu na kii keree kii nuri, a Yesu di le talenɛ le jo pu mu, bani ba w'a tɛɛŋɛ Zheruzalɛmu na wɛ, a p'i ganha na giin na lee taapile li ni Kilɛ wo saanra t'a da tiyɛ shɛ.
42019012	Lee wuu na w'a jo: "N'a wa ya se kpᴐᴐncenɛ la na, na gari fiitᴐᴐngᴐ ka ni kᴐnhᴐ p'i shɛ saanra kan wu mu, lee kadugo na wu guri pa.
42019013	Na wu yaha wu sanha gari wɛ, a w'i wu kapyebyii kɛ yiri, na pu bɛɛri kan warifyɛn tuuyo nigin nigin, na pu pye: 'Y'a yi keŋɛ kaaŋa ni we ni fo di ba shɛ ba.'
42019014	Ga ba w'a kari wɛ, a wu shi shɛɛn di wu kᴐ, na tudunmᴐᴐ tun wu mu, na wu pye: 'W`ee funŋᴐ wa mu wu tiin w`u ɲuŋᴐ ni wɛ.'
42019015	"Ba w'a kuri wɛ, saanra ti na kan xᴐ wu mu wɛ, w'a bi wari wu kan piimu mu ge, a wu pee yiri, kuduun wemu p'a ta ge, kᴐnhᴐ wu wee cɛ.
42019016	A nizhiimɛ wu ba na jo: 'Na ɲuŋᴐfᴐᴐ, n'a ma wari wu taga kapyeŋɛɛ pye, a wu wu shi kɛ ta.'
42019017	A wu wee pye: 'L'a ɲᴐ kapyebye nizaama, ba na jo m'a pye ɲᴐmɛɛ fᴐᴐ kapigee ni wɛ, n'a da ma pye kugbᴐhᴐᴐ kɛ gbafɛnɛɛri.'
42019018	A shuun wo wu ba na jo: 'Na ɲuŋᴐfᴐᴐ, n'a ma wari wu taga kapyeŋɛɛ pye, a wu wu shi kaguro ta.'
42019019	A wu wee pye: 'Mu bɛ wu pye kugbᴐhᴐᴐ kaguro gbafɛnɛɛri.'
42019020	"A wa bɛ di ba na jo: 'Ɲuŋᴐfᴐᴐ, ma warifyɛn wu we wu siimɛ na, nɛ bi wu migile sicogo ni na kemɛ yaha.
42019021	Nɛ fya mu na, bani nɛ bi li cɛ jo mu keree k'a waha, mu ya kemu yaha wɛ, kee mu ya luu, mu ya kemu nugi wɛ, kee mu ya gᴐᴐn,'
42019022	A wu kafᴐᴐ wu wu pye: 'N'a da ma kiiri kᴐn na bɛ ni ma kafila wu ni, kapyebye niguumᴐ, a mu ya li cɛ na nɛ keree k'a waha ge, nɛ kemu yaha wɛ na kee luu, nɛ kemu nugi wɛ na kee kᴐᴐn ge;
42019023	ɲaha na m'a ya ta nɛ wari wu yaha baŋi na, kᴐnhᴐ di ba wu lᴐ ni wu kuduun ni na niguribawo wɛ?'
42019024	Lee kadugo na piimu p'a bye w`a ge, a wu pee pye: 'Yi wu wo wari wu shᴐ wu na, y'i wu kan kɛ fᴐᴐ wu mu.'
42019025	A p'i wu pye: 'Ɲuŋᴐfᴐᴐ we! Go wu wo wu shi kɛ wu wa wu mu na xᴐ!'
42019026	A wu pu pye: 'N'a da yi jo yi mu, la ɲɛ wemu mu ge, la na ba gan wee mu na fara wu wuu li na. Ga la ɲɛ wemu mu wɛ, ali nifɛnhɛfɛnhɛnɛ lemu bɛ li ɲɛ wu mu ge, lee bɛ na ba shᴐ wu na.
42019027	Nɛ pɛɛn piimu ya ta sᴐᴐ nɛ wu pye pu ɲuŋᴐfᴐᴐ wɛ ge, yi pa ni pee ni naha y'i pee gbo na ɲii na.' "
42019028	Ba Yesu ya yee jo xᴐ wɛ, na doro sipyiire ti ɲahagbaa na, na se Zheruzalɛmu ni.
42019029	Tuun wemu ni w'a tɛɛŋɛ Bɛtɛfajɛ ni Bɛtani kulogoo ki na ge, faaboboŋᴐ ki shizhaa na kemu mɛgɛ p'a yiri Oliviye faaboboŋᴐ ki ge, a wu wu kalaapiire shuun wa tun, na pu pye:
42019030	"Yi shɛ yi ɲahagbaa kulo li ni, yi ba shɛ jin li ni, yi na kafabige ka nibᴐgᴐ ta w`a sipya sanha dugi ɲa kemu na wɛ, y'i kee sanha yi pa naha.
42019031	Sipya wa bu yi pye: 'Ɲaha na yee di ke sanhana wɛ?' Yi weefᴐᴐ pye: 'W`ee Kafᴐᴐ wu mago wu wa ki na.' "
42019032	Piimu pu bye tudunmᴐᴐ pu ge, a pee di gari na shɛ yi ta ba Yesu ya yi jo pu mu wɛ.
42019033	Na pu yaha pu na kafabige ki sanhana, a ki kafɛɛ di pu yege na: "Ɲaha na y'i wa ke kafabige ke sanhana wɛ?"
42019034	A p'i jo: "W`ee Kafᴐᴐ wu mago wu wa ki na."
42019035	A p'i ba ni ki ni Yesu y'iri, na ba pu fadegbᴐyᴐ ya taha ki na, na Yesu durogo ki na.
42019036	Ba w'a gaaŋi wɛ, a sipyii p'i ganha na pu fadegbᴐyᴐ piini koo li ni.
42019037	Tuun wemu ni wu bi tɛɛŋɛ Zheruzalɛmu na ge, Oliviye faaboboŋᴐ ki tatigiŋɛ ki shizhaa na ge, a kalaapiire ti pinnɛgɛ ki bɛɛri di ɲi fundanga na, na ganha na Kilɛ pɛlɛ ni mujoŋᴐᴐ nigbᴐhᴐᴐ ni. P'a kakanhaŋaa kiimu bɛɛri ɲa ge, kee wuu na.
42019038	A p'i jo: "Pye duba fᴐᴐ, saan, mu wemu w'a ma Kafᴐᴐ Kilɛ mɛgɛ na ge!" "Ɲaɲiŋɛ ki pye fugba wu ni, nᴐᴐrᴐ di daha Kilɛ mɛgɛ na fugba lii lii wu ni!"
42019039	Farizhɛɛn piimu pu bye sipyiire ti niŋɛ ni ge, a pii di Yesu pye: "Karamᴐgᴐ, jo ni ma kalaapiire ti ni na pu co puyɛ na!"
42019040	A wu pu ɲᴐ shᴐ: "N'a da yi jo yi mu, ali pu bu jo puyɛ na bɛ, kagereye y'a da sipyaa suu pu tɛgɛ!"
42019041	Ba Yesu ya tɛɛŋɛ Zheruzalɛmu na wɛ, ba Yesu ya wu ɲa wɛ, na mɛɛ su wu wuu na, na jo:
42019042	"Kaa le li da j'a ɲaɲiŋɛ kan mu mu niɲaa wo caŋa ɲii le ni ge, mu da bi lee ta cɛ! Ga nimɛ, lee ya ŋmᴐhᴐ mu na!
42019043	Bani caya ya wa ma mu mu, ma pɛɛn na ba kasᴐrᴐgᴐ yereŋɛ na taga ma maha, na ma kuuri, na do ma na.
42019044	Pu na ba ma ni ma sipyii pu bɛɛri tᴐnhᴐnᴐ, pu da ga kafaan pile la shishiin nidahaŋa yaha la ɲuŋᴐ ni wɛ, bani Kilɛ ya pa mu dɛgɛ kaa na tuun wemu ni ge, mu ya ta lee cɛ wɛ!"
42019045	Lee kadugo na a Yesu di j'e Kilɛ-pɛɛŋɛ pugbᴐhᴐ ki ni. Sipyii piimu pu bi bɛrɛ ni zhᴐ pyi w`a ge, a wu ganha na pee kᴐri na yeege.
42019046	A wu pu pye: "L'a ka Kilɛ Kafila wu ni na: 'Pu na ba nɛ puga ki pyi Kilɛ-ɲɛrɛgɛ puga,"' A Yesu di nᴐhᴐ jo sanha na: "Ga yee kunni ya ki pye nagaalaa talaraga."
42019047	W'a bi kalaa kaan caŋa bɛɛri Kilɛ-pɛɛŋɛ pugbᴐhᴐ ki ni. A saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ, ni sipyiire ti sipyigbᴐᴐ p'i ganha na wu shaa di gbo.
42019048	Ga pu ya cɛ dii pu da lee pye wɛ, bani sipyiire ti bi wu jomᴐ pu nuri ni see ni.
42020001	Caŋa ka, na Yesu yaha wu na kalaa kaan Kilɛ-pɛɛŋɛ pugbᴐhᴐ ki ni, na Kilɛ wo Jozaama pu yu, a saraya ɲaha shᴐᴐnrivɛɛ, ni saliya karamᴐgᴐlᴐᴐ p'i nᴐ na fara nᴐhᴐlɛɛ pu na,
42020002	na wu pye: "Sefɛɛrɛ tekɛ gbᴐᴐrᴐ ni mu ya kii keree kii pyi ge, tee jo w`u mu, kelee jᴐgᴐ w'a tee sefɛɛrɛ ti kan mu mu wɛ?"
42020003	A Yesu di pu pye: "Nɛ bɛ w'a da yi yege.
42020004	Jᴐgᴐ w'a Yohana tun na w'a batizeli pyi wɛ? Kilɛ laa sipyii?"
42020005	A p'i puyɛ pye: "W`u bu jo: 'Kilɛ w'a wu tun,' wu na jo: 'Ɲaha na yee di ya ta d`a wu na_ɛ wɛ?'
42020006	W`u bu nᴐhᴐ jo: 'Sipyii p'a wu tun,' sipyiire ti na wu w'a gbo ni kagereye ni, bani pu bɛɛri ya d`a li na na Kilɛ tudunmᴐ wu bye Yohana."
42020007	Lee na a p'i wu pye na pee ya cɛ jᴐgᴐ w'a wu tun wɛ.
42020008	A Yesu bɛ di pu pye: "Ayiwa nɛ bɛ ya she, sefɛɛrɛ temu t'a nɛ pye nɛ na ki pyi ge, nɛ bɛ da tee jo yee mu wɛ."
42020009	Lee kadugo na a Yesu di ganha na le talenɛ le yu pu mu na: "N'a wa w'a bi ɛrɛzɛn tɛgɛ ka shan, na ki kaa le ɛrɛzɛn faapyii pii keŋɛ ni, na gari fiige katii ni, na shɛ mᴐ w`a.
42020010	Ba ɛrɛzɛn w'a pa lɛ wɛ, a wu kapyebye wa tun pee ɛrɛzɛn faapyii pu mu, kᴐnhᴐ p'i ɛrɛzɛn wa yaha pa wu kan. Ga, a ɛrɛzɛn faapyii p'i wee kpᴐn, na wu kewaya wo yaha kari.
42020011	A wu nᴐhᴐ kapyebye wa bɛ tun kari, a p'i wee bɛ kpᴐn na wu cogana kolo, na wu bɛ kewaya wo yaha kari.
42020012	A wu taanri wo tun kari sanha, a p'i wee bana, na wee kᴐri w'a.
42020013	"A tɛgɛ ki kafᴐᴐ di jo: 'Lekɛ n'a da bye wɛ? Na Ja nigin pe, na ɲidaan Ja we, wee n'a da dun pu mu. La wa la ni pu na pɛɛŋɛ taha wee na.'
42020014	Ga ba ɛrɛzɛn faapyii p'a wee ɲa wɛ, na puyɛ pye: 'Cɛn wu lᴐvᴐᴐ wu ɲɛ we. Yi pa w`u wu gbo, kᴐnhᴐ cɛn wu bye w`u wo.'
42020015	A p'i gari ni wu ni ɛrɛzɛn tɛgɛ ki kadugo y'iri, na wu gbo. "Wee tuun wu ni tɛgɛ ki kafᴐᴐ wu da ba ɲaha pye pu na wɛ?
42020016	Wu na ba ba, na pee ɛrɛzɛn faapyii pu gbo, na ɛrɛzɛn tɛgɛ ki kaa le piitiilee keŋɛ ni." Ba p'a yee logo wɛ, na jo: "Kilɛ wu w`u t'anha lee na!"
42020017	Ga, a Yesu di pu wii na jo: "Wee tuun wu ni jomᴐ pe p'a ka Kilɛ wo Kitabu wu ni ge, na: 'Puyirilee p'a faakagereŋɛ kemu she ge, kee k'a pye puga ki gunŋmii li faakagereŋɛ nijeŋɛ.' Pee jomᴐ pu kᴐri di ɲɛ dii wɛ?
42020018	Sipyaa sipya w'a to kee kagereŋɛ ke ɲuŋᴐ ni ge, weefᴐᴐ na gɛgi gɛgi. Kee kagereŋɛ ki shiin bu do sipya bɛɛri ɲuŋᴐ ni, weefᴐᴐ na dᴐnhᴐnᴐ."
42020019	Lee taapile li ni a saliya karamᴐgᴐlᴐᴐ ni saraya ɲaha shᴐᴐnrivɛɛ ɲuŋᴐfɛɛ p'i ganha na cogana shaa Yesu na, bani p'a li cɛ na pee na Yesu ya le talenɛ le jo w`a. Ga, a p'i fya sipyii pu na.
42020020	A p'i diin na Yesu kasɛri, na ba kalᴐhᴐjuu pii tun, na pu puyɛ pye sipyitiimɛɛ, pu da kafila tifuuyo shaan Yesu t`aan, p'i kafila ta wu ɲᴐ na, kᴐnhᴐ p'i wu le fanhafɛɛ ni gbafɛnɛmɛ wu sipyii pu keŋɛ ni.
42020021	A pee di wu yege na: "Karamᴐgᴐ, w`ee ya li cɛ na jo mu ya yu, na sipyii kalaa ni tiimɛ ni, mu ya sipya wa wo wa ni wɛ. M'a sipyii pu fiinŋɛ na galaa bɛ Kilɛ koro li ni.
42020022	Ayiwa, l'a saha w`ee p'a munaa pɛrɛmɛ kaan Oromɛ saannaa Sezari mu laa, li ya saha wɛ?"
42020023	Ba Yesu ya pee wo namari wu ɲa wɛ, na pu pye: "Yi wari dɛɲɛ wa shɛ na na."
42020024	A p'i nigin wa shɛ wu na. A wu jo: "Jᴐgᴐ wo jaa ni wu kama pu wa we na wɛ?" A p'i wu ɲᴐ shᴐ na: "Oromɛ saannaa Sezari."
42020025	A Yesu di pu pye: "Wee tuun wu ni, y'a Sezari wuu li kaan Sezari mu, y'i da Kilɛ bɛ wuu li kaan Kilɛ bɛ mu."
42020026	Pu ya ta nahama ta Yesu jomᴐ ni pemu pu da daga wu tᴐᴐgᴐ le sipyii pu ɲaha t`aan wɛ. Ga, a wu ɲᴐshᴐᴐrᴐ t'i pu ɲaha wᴐ, a p'i fɛhɛ.
42020027	Lee kadugo na, Yawutuu ɲuŋᴐfɛɛ pii bye w`a, Sadushɛɛn pu bye pii. Pee bi yu na xuɲɛnɛ da ba bye ɲiga na wɛ. A pii di ba shɛ Yesu y'iri, na shɛ wu pye:
42020028	"Karamᴐgᴐ, Kilɛ tudunmᴐᴐ Musa ya le ɲᴐmɛɛ le ka na kan w`ee mu na: 'N'a wa wo ceborona bu xhu, na ta wu ya pya ta wu shᴐ na wɛ, na wu wee naxhugoshᴐ wu lᴐ, kᴐnhᴐ wu nagoo ta di yaha wee n'a wu nixhugo ki mu.'
42020029	"Lee ya bi ceboronamaa gbarashuun wa ta w`a. A nizhiimɛ wu cee leŋɛ, na xhu pya baa.
42020030	A shuun wo wu wee cee wu lᴐ, na xhu pya baa, a taanri wo wu bɛ di wu lᴐ na bye mu.
42020031	A pu gbarashuun wu bɛɛri di cee wu leŋɛ, a pu bɛɛri di xhu pu ya nᴐhᴐpiire ta wɛ.
42020032	Lee kadugo na a cee wu bɛ di xhu.
42020033	Wee tuun wu ni xuu pu caɲɛŋɛ ke, wee cee w'i da ba bye pu shɛn nigin wekɛ wo wɛ? Bani pu gbarashuun wu bɛɛri ya wu leŋɛ toro."
42020034	A Yesu di pu pye: "Ke koŋᴐ ke sipyii ya c`ee leŋɛɛ, na gbaya jii,
42020035	Ga piimu p'a yaa pu pa j'e Kilɛ wo kobaŋa ki ni ge, pee ba ba xhu na ba ɲɛ na foro xu ni ɲiga na, pee wa da c`ee leŋɛ, kelee na gbaya je wɛ.
42020036	Pee da xhuu nige wɛ, bani pee na bye ba fugba mɛlɛkɛɛ pii wa wɛ. Pu na bye Kilɛ nagoo, bani pee ɲɛ xuɲɛnɛ li sipyii.
42020037	Kilɛ tudunmᴐᴐ Musa yɛ pyaa ya li shɛ na xuɲɛnɛ na ba bye, bani xuu wemu ni na ki wo tire li kaa ya yu ge, wee xuu wu ni w'a Kafᴐᴐ Kilɛ pyi: 'Ibirayima wo Kilɛ, ni Ishaaga wo Kilɛ, ni Yakuba wo Kilɛ.'
42020038	Pee jomᴐ pe ya li shɛɛ na Kilɛ ɲɛ xuu wo Kilɛ wɛ, ga wyii wo Kilɛ wu ɲɛ wii. Bani wee mu pu bɛɛri wa ɲiifɛɛrɛ ni."
42020039	A saliya karamᴐgᴐlᴐᴐ pii di kafila wu lᴐ, na jo: "Karamᴐgᴐ, ma jomᴐ p'a ɲᴐ."
42020040	Wa shishiin ya luu waha na wu yege nige kaa la shishiin na wɛ.
42020041	Wee tuun wu ni a Yesu bɛ di pu yege na: "Ɲaha na sipyii ya yu na Shᴐvᴐᴐ wu ya ta sii pye watii Dawuda ja yɛ kadugo na_ɛ wɛ?
42020042	Bani Dawuda yɛ pyaa ya yi jo Zaburuu Kitabu wu ni na: 'Kafᴐᴐ Kilɛ ya yi jo nɛ Kafᴐᴐ mu na: Tiin saanra tatɛɛngɛ ki ni na kanige cɛ,
42020043	fo di ba ma pɛɛn pye ma ɲidahaa tatahaŋa.'
42020044	Dawuda ya Shᴐvᴐᴐ wu pyi Kafᴐᴐ, wee tuun wu ni w'i ɲɛ dii wu ja yɛ nigin wɛ?"
42020045	Sipyiire ti bɛɛri ɲii na a Yesu di wu kalaapiire ti pye:
42020046	"Y'a yiyɛ kasɛri saliya karamᴐgᴐlᴐᴐ pu na. Na fadedᴐᴐnyᴐ leni na ɲaari lee l'a dan pu ni, ni sipyii na gbᴐᴐrᴐ f`o kaan pu mu pinnɛrɛ kpɛɛnyɛ na. Kilɛ-pɛɛŋɛ piyɛyɛ yi wo ɲahagbaa tatiinyɛ, ni yaliceŋɛɛ wo tatiinceye bɛ di dan pu ni.
42020047	P'a naxhugoshaa keŋɛ yaŋmuyᴐ bɛɛri ŋmahana na zhuu pu na, na mᴐni Kilɛ-ɲɛrɛgɛ na, kᴐnhᴐ p'i puyɛ pye see sipyii. Pu wo jaagi kanhama pu na ba golo fo xuuni."
42021001	A Yesu di wu ɲuŋᴐ yirige, na naafuu fɛɛ pu ɲa pu na Kilɛ wo taa li leni keshi wu ni.
42021002	A wu naxhugoshᴐ la baa fᴐᴐ wa ɲa wu bɛ ya wari tuuŋᴐᴐ nifɛnhɛfɛnhɛŋɛɛ shuun le wu ni.
42021003	A wu jo: "Can na n'a da yi jo yi mu, we naxhugoshᴐ la baa fᴐᴐ we ya lemu le ge, lee ya ɲɛhɛ pu samaa bɛɛri wuu li na.
42021004	Bani pu samaa bɛɛri ya wolo wolo pu naafuu ni na kan, ga wee kunni ni wu la baara ti ni, w'a wu ɲᴐshaga wuu li bɛɛri kan."
42021005	Lee kadugo na pii bi Kilɛ-pɛɛŋɛ pugbᴐhᴐ ki kaa yu wu kalaapiire ti ni na k'a sii ɲᴐ ni ki faaya yi ni, ni sipyii pu wo Kilɛ yakanya yi bɛ. Ga, a Yesu di pu pye:
42021006	"Yemu bɛɛri yee wa ɲaa naha ge, caŋa ka wa ma, kagereŋɛ ka shishiin wa da ba gori naha ka ɲuŋᴐ ni wɛ. Yi bɛɛri na ba do fɛɛfɛɛ."
42021007	A p'i wu yege na: "Kee keree kii na ba bye tuun wemu ni ge, wee shɛ w`u na! Ki ba da bye, ɲaha shɛshɛɛrɛ tekɛ t'i da bye wɛ?"
42021008	A Yesu di pu pye: "Y'a yiyɛ kasɛri, kᴐnhᴐ yi ɲuyᴐ ganha bu gyɛɛgi wɛ. Bani sipyii niɲɛhɛmɛɛ na ba ma ni nɛ mɛgɛ ni na yu: 'Nɛ wu ɲɛ wii' kelee 'Tuun w'a nᴐ.' Yi ganha bu daha pu fɛni wɛ.
42021009	Yi ba kashɛn ni n'a she keree nuri tuun wemu ni, yi ganha da vya wɛ. Li waha l'i waha kee keree k'a yaa na fɛnhɛ pye, ga lee di wa nago wee tuun wuyɛ pyaa ni koŋᴐ k'a da xhᴐ wɛ."
42021010	Lee kadugo na a wu pu pye: "Shi wa na ba y`iri shi watii kaa na. Saanra ta na ba y`iri saanra tatii kaa na.
42021011	Ɲiŋɛ cɛlɛŋɛ nigbᴐhᴐ na ba byi tɛyɛ ya ni, ni xuugbᴐhᴐ, ni banikuuyo. Fyaara kagbᴐhᴐᴐ ni ɲaha shɛshɛɛrɛ nigbᴐᴐrᴐ na ba ɲaa na y`iri fugba we ni.
42021012	"Ga yani lee li pye ge, pu na ba yi coni, na yi ɲaani xuuni. Pu na ba se ni yi ni Kilɛ-pɛɛŋɛ piyɛyɛ yi ni, na kiiri kᴐᴐn yi na, na yi leni kaso ni. Pu na ba se ni yi ni saannaa ni gbafɛnɛɛrɛɛ mu nɛ mɛgɛ wuu na.
42021013	Lee na ba bye kaɲuŋᴐ yi na Kilɛ wo Jozaama pu jo pu mu.
42021014	Jomᴐ pe yi da ba shɛ jo pee di yi ɲuŋᴐ wolo ge, yi ganha ba pee shaa da yɛri yi funyᴐ ni wɛ.
42021015	Bani nɛ na ba ɲᴐ kan yi mu, na fungᴐngᴐ fɛɛrɛ kan yi mu, fo sipya bɛ da da yi pɛɛn pu ni, wemu na j'a yi ɲᴐ shᴐ, kelee di yi kafila kaala wɛ.
42021016	Ali yi tii, ni yi nii, ni yi puga shɛɛn, ni yi cebooloo, ni yi naɲiinɛɛ bɛ na ba yi leni keye ni. Pu na ba pii gbuu yi ni.
42021017	Sipyii bɛɛri na ba yi kᴐ nɛ mɛgɛ wuu na.
42021018	Ga, ali yi ɲuzhige nigin we wa bɛ da biin wɛ.
42021019	Lee wuu na, yi la le yiyɛ ni, y'i yi logoo mara, lee funŋᴐ ni y'a da yi munahaa ɲuŋᴐ wolo.
42021020	"Yi ba kashɛn keye ɲa y'a Zheruzalɛmu maha tuun wemu ni, y'i li cɛ na wu jaduun w'a nᴐ.
42021021	Wee tuun wu ni, piimu na ba bye Zhude fiige ki ni ge, pee di ba fe p'a se faaboboyo xuu ni. Piimu na ba bye Zheruzalɛmu kulo liyɛ pyaa funŋᴐ ni ge, pee di ba fe p'a f`oro. Piimu na ba bye sige ni ge, pee ganha bu j'e kanha ki ni wɛ.
42021022	Kee cabyaa ki na ba bye Kilɛ wo kiiri cabyaa Zheruzalɛmu na, kᴐnhᴐ yemu bɛɛri Kilɛ tudunmᴐᴐ p'a ka Kitabu wu ni ge, yi bɛɛri ɲᴐ di fa.
42021023	Bᴐᴐngᴐ na ba bye lahaa fɛɛ ni puŋmaraya fɛɛ wogo yee caya yi na. Bani kanhama nigbᴐ pu da ba bye fiige ki ni. Kilɛ na ba wu loyire li shɛ ki sipyii pu na.
42021024	Ŋmᴐparaa na ba pii gbo, p'a pii co kari fiiye yatii ni na pye buloo. Shi wemu ɲɛ Yawutuu wɛ, wee na ba Zheruzalɛmu kana fo pu wo tuun wu ba shɛ doro.
42021025	"Yi na ba ɲaha shɛshɛɛrɛ ɲaa caŋa, ni yeŋɛ, ni wᴐrᴐᴐ kii ni. Lokuruyo nigbᴐyᴐ na ba sani na y`iri suumᴐ lᴐhᴐ ni ɲiŋɛ ke na, yi tunmᴐ na ba bɛlɛ fo na fyaara ni funbɛɛnrɛ yaha ɲiŋɛ ki sipyii pu bɛɛri na.
42021026	Sipyii na ba jiregi na xhuli ɲiŋɛ ke wo kapegee fyaara ni ki ɲibaŋa funbɛɛnrɛ keŋɛ ni. Bani ali fugba wu sefɛɛrɛ ti na ba jɛlɛ.
42021027	Wee tuun wu ni pu na ba Sipya Ja nibawo ɲa fugba ɲahaya ye na ni sefɛɛrɛ ti bɛɛri, ni nᴐᴐrᴐ nigbᴐ ni.
42021028	Yi ba kee keree kii ɲaa k'a ɲᴐ kᴐn na byi tuun wemu ni, y'i y`iri tii, y'i yi ɲuyᴐ yirige, bani yi ɲuŋᴐ woloduun w'a tɛɛŋɛ."
42021029	Lee kadugo na a Yesu di le talenɛ le jo pu mu na: "Yi nitoodige ni tiye yi saya bɛɛri wii.
42021030	Yee ba yi ɲaa yi na funni tuun wemu ni, yee wa ma li cɛ yiyɛ ni na ki nagoo pyeduun w'a tɛɛŋɛ.
42021031	Mu li wa, yi ba kii keree kii ɲaa ki na byi tuun wemu ni, y'i li cɛ na Kilɛ saanra t'a tɛɛŋɛ.
42021032	Can na n'a da yi jo yi mu, niɲaa wo sipyii pii bɛɛri wa da xhuu kii keree kii di na pye wɛ.
42021033	Fugba we ni ɲiŋɛ ke na ba doro, ga nɛ jomᴐ pe wa da doro bada wɛ."
42021034	"Yi kasɛɛgɛ yaha yiyɛ na, yi ganha da gori ligbᴐhᴐ yɛ na, ni gba, yi da yi funyᴐ shaa ni koŋᴐ yaŋmuyᴐ da ni, fo di zhɛ nɛ cabaŋa pye ki pa yi bɛ fo wɛ.
42021035	Bani nɛ cabaŋa na ba ɲiŋɛ ki sipyii pu bɛɛri fo, ba j`ᴐ ma fyaa fo na pu tᴐ wolo wɛ.
42021036	Ga yi kori yaha ɲ`ii na, yi da Kilɛ ɲɛɛri tuun bɛɛri ni, kᴐnhᴐ y'i fanha ta, y'i ba shᴐ kii keree nibaŋaa kii bɛɛri na, y'i ba j'a yere Sipya Ja wu ɲahagbaa na."
42021037	Yesu bi ma sipyii pu kalaa Kilɛ-pɛɛŋɛ pugbᴐhᴐ ki ni caŋa ni, ga piige bu wᴐ, w'a shɛ shᴐn Oliviye faaboboŋᴐ ki na.
42021038	Yani ɲiga ki mugi ge, sipyii pu bɛɛri na shɛ wu ɲuŋᴐ c'iri Kilɛ-pɛɛŋɛ pugbᴐhᴐ ki ni, na wu jomᴐ pu nuri.
42022001	Shizhɛnhɛrɛ Baa Buuri Kalenɛ lemu li ɲɛ na Ɲuwuuro ti wo Kalenɛ li ge, lee bi dɛɛŋɛ.
42022002	Saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu bi gbogana shaa Yesu na, ga na fyagi sipyii pu na.
42022003	Wee tuun wu ni, Zhudasi we p'a yiri na Isikariyᴐti ge, a Shitaanni di ba j'e wee ni. Kalaapiire kɛ ni shuun wu wa w'a bye wii.
42022004	A Zhudasi di shɛ saraya ɲaha shᴐᴐnrivɛɛ ɲuŋᴐfɛɛ, ni Kilɛ-pɛɛŋɛ pugbᴐhᴐ ki gɛdii ɲuŋᴐfɛɛ pu mu. Wu na j'a Yesu le pu keŋɛ ni legana lemu na ge, a p'i jo bɛ lee na.
42022005	A lee di daan pu ni xuuni. A p'i bɛ yi na na pee na ba wari kan wu mu.
42022006	A Zhudasi di sᴐᴐ pu mu na ganha na pyegazaana shaa wu Yesu le pu keŋɛ ni sipyiire ti kategee.
42022007	Shizhɛnhɛrɛ Baa Buuri Kalenɛ li caŋa k'a nᴐ ge, kee caŋa ke Ɲuwuuro ti wo Kalenɛ li saraga dubyapige ki ma yaa na gbo.
42022008	A Yesu di Pyɛɛri ni Yohana tun na pu pye: "Yi shɛ Ɲuwuuro ti wo Kalenɛ li yalige ki gbegele, kᴐnhᴐ w`u shɛ ki li."
42022009	A p'i wu pye: "Ma funŋᴐ wa w`u shɛ ki gbegele xuu wekɛ ni wɛ?"
42022010	A wu pu ɲᴐ shᴐ: "Wii, yi ba jin kanha ki ni, yi na zhɛ saha ni n'a wa ni w'a lᴐhᴐ shᴐᴐ tugo, y'i daha wee fɛni. Wu ba shɛ j'e puga kemu ni, yi bɛ di j'e w`a.
42022011	Y'i kee puga ki kafᴐᴐ pye: 'W`u Karamᴐgᴐ w'a jo na wee ni wu kalaapiire ti na ba Ɲuwuuro ti wo Kalenɛ li yalige ki li talige puga kemu ni ge, na mii ki wa wɛ?'
42022012	Wu na pugbᴐhᴐ ka shɛ yi na zangaso wu ni, kee wa gbegele xuuni na yaha, y'i kalenɛ li yalige ki gbegele w`a."
42022013	A p'i gari na shɛ keree ki ta ba Yesu ya yi jo pu mu wɛ. A p'i Ɲuwuuro ti wo Kalenɛ li yalige ki gbegele wee xuu wu ni.
42022014	Ba liduun w'a pa nᴐ wɛ, a Yesu ni wu tudunmᴐᴐ p'i diin na li.
42022015	A wu pu pye: "Na le Ɲuwuuro Kalenɛ le wo yalige ki pinnɛ li ni yee ni, nɛ lee la pye fo xuuni, yani di ba ganha ge.
42022016	Bani n'a da yi jo yi mu, n'a da kee ka shi li nige wɛ, fo caŋa kemu Kilɛ da ba ki y`aa wu saanra ti ni ge."
42022017	Wee tuun wu ni a wu ɛrɛzɛn lᴐhᴐ cɛɛgbuu li lᴐ, na baraga taha Kilɛ na na jo: "Yi ke co y'i ki taa taa yiyɛ na.
42022018	Bani n'a da yi jo yi mu, n'a da ɛrɛzɛn lᴐhᴐ gba nige wɛ, fo Kilɛ wo saanra ti ba ba."
42022019	Lee kadugo na a wu buuri wa lᴐ, na baraga taha Kilɛ na, na wu kɛgi kɛgi na kan pu mu na jo: "Nɛ ceepuuro ti wa te, yee wuu na t'a kan. Y'a le pyi kᴐnhᴐ yi funyᴐ di da dun ni na kaa ni."
42022020	Ba p'a li xᴐ wɛ, a wu ɛrɛzɛn lᴐhᴐ cɛɛgbuu li bɛ lᴐ kan pu mu, na jo: "Kilɛ ya kariɲɛɛgɛ ɲᴐmɛɛ nivonᴐ lemu lᴐ sipyii mu nɛ shishan baraga ni ge, lee li wa mɛ ke ɛrɛzɛn lᴐhᴐ ke. Yee wuu na pee shishan p'a wo.
42022021	Ga, lee bɛ na we w'a da nɛ le keŋɛ ni ge, wee we na li ni nɛ ni.
42022022	Sipya Ja wu kunni, wu na ba xhu ba Kilɛ ya li jo wu shizhaa na wɛ. Ga wemu w'a da ba wu le keŋɛ ni ge, bᴐᴐngᴐ ki ɲɛ weefᴐᴐ wogo."
42022023	A p'i ɲᴐ kᴐn na puyɛ yegee na wekɛ wu da ba le pye pee ni wɛ.
42022024	Lee kadugo na a kalaapiire t'i ba do nakaara na na byi. Pu bi puyɛ yegee na wekɛ w'a yaa na pye pu bɛɛri ɲahagbaa fᴐᴐ wɛ?
42022025	A Yesu di pu pye: "Shi wemu ɲɛ Yawutuu wɛ, wee shi wu wo saannaa ya pu ɲuŋᴐfɛɛrɛ pyi wu na. Pii pu wa fanhafɛɛ pu ge, a pee funŋᴐ di bye shi wu w'a pu mɛyɛ yiri na: 'Kasaaŋaa pyevɛɛ.'
42022026	Ga, li ya yaa na pye mu yee mu wɛ, ga we wu wa yee bɛɛri ɲahagbaa fᴐᴐ ge, wee ya yaa na pye ba pu bɛɛri nᴐhᴐcɛrɛɛ ɲɛ wɛ. We wu ɲɛ ɲuŋᴐfᴐᴐ ge, wee di bye ba kapyebye ɲɛ wɛ.
42022027	Kapyebye we w'a sori ge, ni wu ɲuŋᴐfᴐᴐ we wu da ba diin yɛ wu li ge, wekɛ w'a pɛlɛ pu shuun wu ni wɛ? We wu da ba diin yɛ wu li ge, ta wee bɛ w'a pɛlɛ wɛ? Ga lee bɛ na nɛ ɲɛ yee niŋɛ ni ba kapyebye ɲɛ wɛ.
42022028	Yee ya pye sipyii, pii p'a pye ni nɛ ni na nᴐwuuro ti keree ki ni ge.
42022029	Lee wuu na n'a da Kilɛ wo saanra ti ɲᴐ yaha yee mu, ba na To w'a ti ɲᴐ yaha na mu wɛ.
42022030	Yi na ba binnɛ li, na binnɛ gba ni na ni na saanra ti ni. Yi na ba diin saanra korogoo ni, na kiiri kᴐn Izirayɛli gbaweye kɛ ni shuun wu na."
42022031	Lee kadugo na a Yesu di jo: "Simᴐ, Simᴐ, Shitaanni ya li sha na wu yee nᴐhᴐ wolo saama na, wu yee suguri ba p'a shinma sani na wo wu kugun ni wɛ.
42022032	Ga nɛ Kilɛ ɲɛɛri mu mu, kᴐnhᴐ ma n'a daa wu ganha bu guuŋᴐ wɛ. Ma ba daburajɛ jo tuun wemu ni, na guri pa na mu, m'a ma cebooloo pu samaa logoo waha."
42022033	A Pyɛɛri di wu pye: "Kafᴐᴐ, w'a pye kaso la, w'a pye xu la, n'a gbegele xᴐ di j'e ni ma ni ki bɛɛri ni."
42022034	A Yesu di wu pye: "Pyɛɛri n'a da li shɛ ma na, yani xhupoo wu pa mɛɛ su niɲaa piige ge, mu na ba foro nɛ kaa t`aan tᴐᴐɲii taanri na mu ya nɛ cɛ wɛ."
42022035	Lee kadugo na a Yesu di pu pye: "Tuun wemu ni nɛ yee tun kari na ta wari, ni kushɛyɛrɛyɛ, ni tanhaya bye yee mu_i ge, yaaga ya yee kuuŋᴐ ya?" A p'i wu ɲᴐ shᴐ na: "Yaaga bɛ ya w`ee kuuŋᴐ wɛ."
42022036	"Ga nimɛ, wari ɲɛ wemu mu ge, wu wu lᴐ, kushɛyɛrɛyɛ ɲɛ wemu mu ge, wu yi lᴐ, ŋmᴐpara ɲɛ wemu mu wɛ, wee di wu fadeŋɛ pɛrɛ taga la shᴐ.
42022037	Bani n'a da yi jo yi mu, lemu ya ka nɛ shizhaa na ge, li waha l'i waha, lee ɲᴐ ya yaa na fa. L'a ka Kitabu ni na: 'W'a tᴐrᴐ le kakuubyii ni.' Lemu di ɲɛ nɛ shizhaa wuu li ge, lee ɲᴐ na ba fa."
42022038	A kalaapiire t'i wu pye: "Kafᴐᴐ, li bu da lere, ŋmᴐparaa shuun wu wa mɛ." A Yesu di jo: "K'a yaa mu xuuni."
42022039	Lee kadugo na a Yesu di foro, na gari Oliviye faaboboŋᴐ ki na, ma na jo ba w'a tee na li pyi pyegana lemu na wɛ. A wu kalaapiire ti bɛ di daha wu fɛni.
42022040	Ba p'a nᴐ wee xuu wu ni wɛ, a Yesu di pu pye: "Yi Kilɛ ɲɛɛri, kᴐnhᴐ yi ganha bu j'e nᴐwuuro ni wɛ."
42022041	Ba w'a yee jo wɛ, na laha pu t`aan, na shɛ ɲaha na jɛri, na nuguro sin, na Kilɛ ɲɛɛri.
42022042	Na jo: "Na To Kilɛ, li bu da l'a taan ma mu, le kanhama cɛɛgbuu le sanha lii na na. Ga nɛ wo ɲidaan ganha bu bye wɛ, fo mu wo ɲidaan."
42022043	Wee tuun wu ni a mɛlɛkɛ wa di ba foro wu mu na y`iri fugba we ni, na lowaa kan wu mu.
42022044	Yesu funŋᴐ ki bi cᴐnri fo xuuni. A wu la fara Kilɛ-ɲɛrɛgɛ ki na. A wu ba fun, a wu fun fun lᴐhᴐ k'i ɲɛri ba shishan ɲɛ wɛ, na niŋɛɛ na dun ɲiŋɛ na.
42022045	Ba w'a xᴐ Kilɛ-ɲɛrɛgɛ ki na wɛ, na guri pa kalaapiire ti y`iri, na ba pee ta pee ya ŋmunᴐ ɲatanhaŋa kanhama keŋɛ ni.
42022046	A wu pu pye: "Ɲaha na yee di ŋmunᴐᴐ wɛ? Yi y`iri y'i Kilɛ ɲɛɛri, kᴐnhᴐ yi ganha bu j'e nᴐwuuro ni wɛ."
42022047	Na Yesu yaha pee jomᴐ pu na, a sipyiire ta di nᴐ, Zhudasi w'a bye pee ɲahagbaa na. Yesu wo kalaapiire kɛ ni shuun wu wa w'a bye wii. A wu gbara Yesu na, kᴐnhᴐ wu shɛ ɲᴐsᴐᴐnrᴐ f`o kan wu mu.
42022048	Ga, a Yesu di wu pye: "Zhudasi, go ɲᴐsᴐᴐnrᴐ f`o ni mu ya Sipya Ja wu le keŋɛ ni gɛ?"
42022049	Pii pu bye ni Yesu ni ge, ba pee ya li cɛ na Yesu tacoŋᴐ ni p'a ma wɛ, a p'i jo: "Kafᴐᴐ, w`u ŋmᴐparaa lᴐ pu fɛni ya?"
42022050	A pu shɛn nigin wa di saraya ɲaha shᴐᴐnrivɛɛ wo ɲuŋᴐfᴐgbᴐ wu wo kapyebye wu kanige cɛ niwɛŋɛ paa laha.
42022051	Ga, a Yesu di pu pye: "Yi yere mɛ!" A wu gbᴐn n'a wu niwɛŋɛ ki na, na wu cuuŋᴐ.
42022052	Lee kadugo na, saraya ɲaha shᴐᴐnrivɛɛ ɲuŋᴐfɛɛ, ni Kilɛ-pɛɛŋɛ pugbᴐhᴐ ki gɛdii ɲuŋᴐfɛɛ, ni nᴐhᴐlɛɛ pii p'a shɛ Yesu fɛni ge, a wu pu pye: "A yee di ba ni ŋmᴐparaa ni pubegee ni nɛ tacoŋᴐ ni ma na jo kakuubye di ɲɛ ya?"
42022053	Na ta nɛ bi bye ni yee ni caŋa bɛɛri Kilɛ-pɛɛŋɛ pugbᴐhᴐ ki ni, yee di ya ta nɛ co wɛ. Ga nimɛ, yee wo tuun wu w'a nᴐ, ni nibiige fanha ki wo tuun we.
42022054	Ba p'a Yesu co wɛ, na gari ni wu ni saraya ɲaha shᴐᴐnrivɛɛ wo ɲuŋᴐfᴐgbᴐ wu kaban. A Pyɛɛri di laraga kᴐn pu na, na daha pu fɛni,
42022055	fo na shɛ j'e kaaŋa ki ni. A sipyii pii di na gbɛri kaaŋa ki niŋɛ ni, na diin ki t`aan na wahani. A Pyɛɛri bɛ di diin pu tɛ ni.
42022056	Ba kapyebyezhᴐ wa ya pa Pyɛɛri ɲa na ki t`aan wɛ, na wu wii xuuni na jo: "We bɛ wu wa Yesu wo sipya wa."
42022057	Ga, a Pyɛɛri di foro wu kaa t`aan na jo: "Cee we, nɛ ta wu cɛ bɛ wɛ."
42022058	A jɛɛrɛ di bye, a n'a wa di wu ɲa, na wu pye: "Go mu bɛ wu wa pu ni!" A Pyɛɛri di wee n'a wu bɛ pye: "Ee! Nɛ wa pu ni_i dɛ!"
42022059	A lɛɛri nigin shishiin di doro, a n'a wa bɛ di ba wu ɲa. A wee di sii yi jo waha na: "Nakaara baa we n'a we bɛ wu bye ni Yesu ni, bani Galile shɛn wu wa wu bɛ."
42022060	Ga, a Pyɛɛri di wu ɲᴐ shᴐ na: "N'a we, ye mu wa yu ge, ali nɛ yi shi cɛ wɛ." Na Pyɛɛri yaha wu na yee yu, taapile ni a xhupoo di mɛɛ su.
42022061	A Kafᴐᴐ di ŋmahana ɲɛri na Pyɛɛri wii wu ɲaha niŋɛ ni. A Pyɛɛri funŋᴐ di do ni Kafᴐᴐ kafilajo wu ni na: "Yani xhupoo wu mɛɛ su niɲaa ge, mu na ba foro nɛ kaa t`aan tᴐᴐɲii taanri na mu ya nɛ cɛ wɛ."
42022062	A Pyɛɛri di foro kpɛɛngɛ ki na na shɛ mɛɛ su fo xuuni.
42022063	Yesu bi bye namaa piimu keŋɛ ni ge, pee bi wu la wo, na wu kpᴐᴐn.
42022064	A p'i wu ɲaha pᴐ, na ganha na wu yegee na: "Jᴐgᴐ w'a mu kpᴐn wɛ? Ma kpᴐnvᴐᴐ wu mɛgɛ yiri gɛ!"
42022065	A p'i wu shɛhɛlɛ, na joguumᴐ niɲɛhɛmɛ pa bɛ jo ni wu ni.
42022066	Ba ɲiga k'a mugi wɛ, a nᴐhᴐlɛɛ, ni saraya ɲaha shᴐᴐnrivɛɛ ɲuŋᴐfɛɛ, ni saliya karamᴐgᴐlᴐᴐ di shɛ puyɛ ɲa, na shɛ ni Yesu ni pu wo kiirikᴐᴐn kuruŋᴐ ki mu.
42022067	A p'i wu pye: "Ma bu da ma na ɲɛ Shᴐvᴐᴐ we, yi ɲaha jo w`u mu." A Yesu di pu ɲᴐ shᴐ: "Nɛ ɲɛhɛ yi ɲaha jo yee mu, yee wa da d`a yi na wɛ;
42022068	nɛ di bu yee yege, yi wa da na ɲᴐ shᴐ wɛ.
42022069	Ga na da niɲaa na, Sipya Ja wu na zhɛ diin Se Bɛɛri Fᴐᴐ Kilɛ kanige cɛ."
42022070	A pu bɛɛri di binnɛ jo na: "Wee tuun wu ni ta mu wu ɲɛ Kilɛ Ja we?" A Yesu di pu ɲᴐ shᴐ na: "Ba yee wa yi yu wɛ, uun, wee nɛ ɲɛ."
42022071	Wee tuun wu ni a p'i jo: "Ɲaha wo sɛɛri kaa fɛni w`u ɲɛ sanha wɛ? W`uyɛ pyaa ya yi logo wu ɲᴐ na."
42023001	Lee kadugo na a sipyii pu bɛɛri di y`iri, na gari ni Yesu ni Pilate mu.
42023002	Ba p'a nᴐ w`a wɛ, na jaagi ɲᴐ kᴐn na dɛri wu na na: "W`ee ya we n'a we sɛɛri na wu ta wu na w`u fiige ki sipyii pu sᴐᴐn, na pu ɲuyᴐ nari. W'a pu ɲaha kᴐᴐn na pu ganha ba munaa pɛrɛmɛ kaan Oromɛ saannaa ɲuŋᴐfᴐᴐ wu mu wɛ. Na jo na wee wu ɲɛ Shᴐvᴐᴐ we, na saan wee ɲɛ."
42023003	A Pilate di Yesu yege na: "Yawutuu wo saan mu ɲɛ ya?" A wu wu ɲᴐ shᴐ na: "Uun, ba ma wa yi yu wɛ, wee nɛ ɲɛ."
42023004	Lee kadugo na a Pilate di saraya ɲaha shᴐᴐnrivɛɛ ɲuŋᴐfɛɛ ni sipyiire ti pye: "Nɛ ta tanahaŋa ka shishiin ɲa we n'a we na wɛ."
42023005	Ga, a p'i yi jo na waha Pilate mu na: "W'a sipyii pu ɲuyᴐ nari ni wu wo kalaa wu ni Zhude fiige ki bɛɛri ni; na lᴐ Galile fiige ki na, fo na pa nᴐ naha."
42023006	Ba Pilate ya yee logo wɛ, na pu yege na ta Galile shɛn wu ɲɛ Yesu?
42023007	A p'i wu pye na Galile shɛn wu ɲɛ wii. Lee di Hɛrᴐdi ta wee na ɲɛ Galile fiige ki ɲuŋᴐ ni; wu bɛ di bi bye Zheruzalɛmu ni wee tuun wu ni. A Pilate di jo na pu shɛ ni Yesu ni Hɛrᴐdi mu.
42023008	Ba Yesu ya nᴐ Hɛrᴐdi y'iri wɛ, a lee di sii taan Hɛrᴐdi ni fo xuuni; bani wu bi keree niɲɛhɛŋɛɛ nuri wu shizhaa na. A l'i mᴐ xuuni Hɛrᴐdi funŋᴐ na ɲɛ wu Yesu ɲa. Wu bi daa na Yesu na kakanhana la pye wee bɛ ɲii na,
42023009	Lee wuu na w'a Yesu yege keree niɲɛhɛŋɛɛ na, ga Yesu ya wu ɲᴐ shᴐ la shishiin na wɛ.
42023010	Lee di saraya ɲaha shᴐᴐnrivɛɛ ɲuŋᴐfɛɛ ni saliya karamᴐgᴐlᴐᴐ pu bɛ ta w`a. A pee di ganha na nama kᴐᴐn, na joguumᴐ tuugo bɛɛri taga na wu jaagi.
42023011	A Hɛrᴐdi ni wu sᴐrᴐsii p'i sii Yesu shɛhɛlɛ, na wu la wolo. A p'i saannaa fadeŋɛ ka le wu na. Lee kadugo na a Hɛrᴐdi di Yesu kuruŋᴐ na pa gan Pilate mu sanha.
42023012	Kee caŋa ke a Hɛrᴐdi ni Pilate di bye naɲiinɛɛ, lee kaa bɛ wɛ, pɛɛn pu bye pii taashiinɛ ni.
42023013	Ba Yesu ya nᴐ Pilate na wɛ, a Pilate di saraya ɲaha shᴐᴐnrivɛɛ ɲuŋᴐfɛɛ, ni fanhafɛɛ, ni sipyii pu bɛɛri yiri.
42023014	Na pu pye: "Yee ya pa ni we n'a we ni nɛ mu, na jo na w'a fiige ki sipyii pu ɲuyᴐ nari. Nɛ kunni ya wu yege yiyɛ pyaa bɛ ɲii na. Ga yee ya keree kiimu bɛɛri jo nɛ mu wu shizhaa na ge, nɛ ta lee la shishiin wo zᴐ ɲa wu na wɛ.
42023015	Hɛrᴐdi bɛ di wa zᴐ ta wu na wɛ, bani wu bɛ ya wu kuruŋᴐ na pa w`u kan. Yi ɲii wa wu ni, wu kapyegee ki bɛɛri ni, nɛ kaa ɲa lemu l'a wu kagbuu xᴐ wɛ.
42023016	Wee tuun wu ni n'a da wu kan p'i wu kpᴐn, lee kadugo na di wu yaha." [
42023017	Lee di Pilate ta yee bɛɛri ba Yawutuu wo bulooro ɲuwuuro ti kalenɛ l'a nᴐ wɛ, wu ma yaa na kasolemɛ nigin wa yaha.]
42023018	A sipyiire ti bɛɛri di ganha na xhuulo na yu: "We n'a we gbo m'a Barabasi yaha!"
42023019	Na ta wee Barabasi we di bi bye n'a she fᴐᴐ. Caŋa ka w'a pa tunmᴐ yirige kulo li funŋᴐ ni, na sipyiire ti lᴐ suri tiyɛ ni fo na wa gbo. Lee na p'a bi wu le kaso ni.
42023020	Lee di Pilate ta wu funŋᴐ na ɲɛ wu Yesu yaha, a wu pu yege sanha.
42023021	Ga, a p'i xhuulo na: "Wu kori tige na! Wu kori tige na!"
42023022	A Pilate di pu pye tᴐᴐɲii taanri wuu li ni na: "Kakuunᴐ lekɛ we n'a we d'a pye wɛ? Nɛ kunni ya kaa ɲa wu na lemu ya wu kagbuu xᴐ wɛ. Lee wuu na n'a da wu kan p'i wu kpᴐn, lee kadugo na di wu yaha."
42023023	Ga, a p'i zhe na xhuulo na pu wu kori tige na. A pu mujoŋᴐᴐ k'i ba se ta Pilate na.
42023024	Wee tuun wu ni a Pilate di jo na pu wo fungaa li na voro.
42023025	Wemu wu bi n'a she ni gbuuro ti pye a p'i wu le kaso ni ge; a Pilate di wee yaha, bani wee kaa pu bi yu na wu wee yaha. Ga we wu ɲɛ Yesu ge, a wu wee kan sᴐrᴐsii pu mu na pu sipyiire ti wo ɲidaan pye wu na.
42023026	Ba p'a gaaŋi ni Yesu ni wu takorogo ki ni wɛ, na shɛ saha ni n'a wa ni wee ya y`iri wu kɛrɛyɛ ni na doroo. Wee mɛgɛ ki bye na Simᴐ; Sirinɛ shɛn wu bye wii. A sᴐrᴐsii p'i wee karamu w'a Yesu korikoritige ki lᴐ na taha wu fɛni.
42023027	Sipyiɲɛhɛmɛɛ pu bi taha pu na na gaaŋi. C`ee pii bɛ bye ni pu ni. Pee ɲahaya yi bi tanha fo pu na pu dodoyo kpᴐᴐn, na mɛhɛɛ suu xuuni Yesu kaa na.
42023028	A Yesu di ba ŋmahana ɲɛri pu y'iri na pu pye: "Zheruzalɛmu c`ee, yi ganha ba mɛhɛɛ suu nɛ wuu na wɛ, ga y'a mɛhɛɛ suu yiyɛ pyaa ni yi nagoo wuu na!
42023029	Bani caya ya wa ma, yee caya yi na pu na ba jo na: 'c`ee pii pu ɲɛ seganhanaa ge, pii pu ɲɛ pu sanha pya se ɲa wɛ, p'i sanha jire kan ɲa pya mu_i ge, pee ɲɛ duba nagoo.'
42023030	Wee tuun wu ni sipyii na ba faaboboyo ye pyi na: 'Yi to w`u ɲuŋᴐ ni.' Na boboyo ye pyi: 'Yi w`u ŋmᴐhᴐ.'
42023031	Bani le bi ɲɛ tipurege wo pyegana, tiwaga di da ba bye dii wɛ?"
42023032	A p'i gari ni kakuubyii shuun bɛ ni, p'i shɛ pee bɛ pinnɛ gbo ni Yesu ni.
42023033	Xuu wemu mɛgɛ p'a yiri na Ɲugᴐrᴐgᴐ Xuu ge, ba p'a shɛ nᴐ w`a wɛ, na Yesu kori tige na wee xuu wu ni. A p'i kakuubyii shuun wu bɛ kori wu t`aan. A p'i nigin kori tige ka na wu kanige cɛ, na wu sama kori tige ka na wu kamɛnɛ cɛ.
42023034	A Yesu di jo: "Na To Kilɛ, le yafa pu mu, bani le pu wa byi ge, pu ya li cɛ wɛ." Lee kadugo na a sᴐrᴐsii p'i kagaanshaan pye, na Yesu f`aya yi taa taa puyɛ na na bɛ ni lee kagaanshaan li ni.
42023035	Sipyii pu bye w`a na yere na wii. A Yawutuu ɲuŋᴐfɛɛ p'i ganha na Yesu la wo na yu na: "W'a sipyii piitiilee shᴐ, wu wuyɛ shᴐ gɛ ni w'a sii Shᴐvᴐᴐ we, Kilɛ ya wemu ɲaha bulo na wu tun na pa ge!"
42023036	A sᴐrᴐsii pu bɛ di Yesu la wolo. A p'i fulo wu na, na vinɛgiri kan wu mu,
42023037	na jo: "Ma bi sii Yawutuu wo saan we, mayɛ shᴐ gɛ!"
42023038	A p'i kᴐᴐrᴐ la kori wu ɲuɲᴐ na ni kama pa ni, pee ɲɛ na: YAWUTUU WO SAAN WU W'A WE.
42023039	Kakuubyii shuun we p'a kori Yesu t`aan ge, a wee wa bɛ di wu fanha na: "Ta mu bɛ wu wa Shᴐvᴐᴐ wu wɛ? Mayɛ shᴐ sa, ma ba w`u bɛ shᴐ!"
42023040	Ga, a kakuubye shuun wo wu jo ni wee ni na wu pye: "Ali mu ya fyagi bɛ Kilɛ na wɛ! Kanhama pemu na wu ɲɛ ge, mu bɛ na ɲɛ pee ninumᴐ na, na pe jomᴐ pe tuugo yu.
42023041	Nɛ ni mu ni kunni, w`ee ya yaa ni pe kanhama pe ni, bani w`ee wo kakuuŋᴐᴐ ki wo footᴐsaraa w'a we. Ga we ya kakuunᴐ la shishiin pye wɛ."
42023042	Lee kadugo na a wu Yesu pye: "Yesu, ma ba ba ma saanra ti ni tuun wemu ni, m'a hakili yaha na na."
42023043	A Yesu di wu ɲᴐ shᴐ na: "Can na n'a da yi jo ma mu, niɲaa yɛ pyaa ma na ba j'e ni nɛ ni Alijinɛ ni."
42023044	Ba caŋa k'a pa nᴐ ɲiŋɛ niŋɛ ni wɛ (12h00), a nibiige di j'e fiige ki bɛɛri ni, fo na shɛ nᴐ yakoŋᴐ caŋa ki na (15h00).
42023045	Bani caŋa ki bi tᴐ fɛɛfɛɛ. Wee tuun we ni a Kilɛ-pɛɛŋɛ pugbᴐhᴐ ki ɲahaparaga f`aŋa nigbilege k'i lᴐ niŋɛ ke ni, na daa taaya shuun.
42023046	A Yesu di sii mujuugbᴐᴐ w'a na: "Na To, n'a na munaa li kaa le ma keŋɛ ni." Ba w'a yee jo wɛ, na xhu.
42023047	Sᴐrᴐsii ɲuŋᴐfᴐᴐ we wu bye w`a ge, ba wee ya kii keree kii ɲa tapyege ni wɛ, na jo: "Baraga ki taha Kilɛ na! Can na, we n'a we kunni, sipyitiimɛ wu bye we."
42023048	Sipyii piimu bɛɛri pu bi pinnɛ w`a na pu wii ge, ba pee bɛɛri ya kii keree kii ɲa tapyege ni wɛ, a pu ɲahaya di danha fo pu na pu dodoyo kpᴐᴐn. A p'i guri na ma deeye ni.
42023049	Yesu naɲiinɛɛ pu bɛɛri, ni c`ee pii p'a bi taha wu na na y`iri Galile fiige ki ni ge, pee bɛɛri bi yere laraga ni na wii.
42023050	Lee bi Yawutuu wo kiirikᴐᴐn kuruŋᴐ ki sipya wa ta w`a, wee mɛgɛ ɲɛ Yusufu. Wu bi tii wu zᴐ wu bɛ d'a ɲᴐ. Arimate shɛn wu bi bye wii, Yawutuu fiige ki ni.
42023051	kiirikᴐᴐn kuruŋᴐ ki bi jo na bɛ keree kiimu na ge, ni p'a kiimu pye ge, Yusufu bi ta wu tᴐᴐgᴐ le lee la shishiin ni wɛ. Wu bɛ bi Kilɛ wo saanra ti sigee.
42023052	A wee n'a wu shɛ Pilate mu na shɛ Yesu nixhugo ki ɲɛɛri wu mu.
42023053	A Pilate di sᴐᴐ. A Yusufu di shɛ Yesu nixhugo ki tirige, na fatᴐŋᴐ ka migile wu na, na shɛ wu le faŋa ka ni. Kee nidugiyahaŋa ki bye faaya yi ni. Sipya bɛ bi sanha le ɲa ki ni wɛ.
42023054	Kee caŋa ki bye Pᴐri caŋa, ɲiga na da mugi Yawutuu wo cadɛɛngɛ ke.
42023055	C`ee pii pu bi taha Yesu na na y`iri Galile ni ge, a pee bɛ di gari ni Yusufu ni faŋa ki na, na shɛ Yesu nixhugo ki sinniŋɛgana li wii.
42023056	Lee kadugo na a pee c`ee p'i ba deeye ni, na ba nudanga yaŋmuyᴐ ni nudanga s`inmɛ y`aa Yesu nixhugo ki dire kaa na. Ga, a p'i ŋmᴐ cadɛɛngɛ ki ni, na bɛ ni Kilɛ wo ɲᴐmɛɛ li ni.
42024001	Dimazhi wu ɲisᴐᴐgbᴐhᴐ ki na, a c`ee p'i yiri. Pu bi nudanga s`inmɛ pemu y`aa ge, a p'i gari faŋa ki na ni pee ni. Kee caŋa ki bye Dimazhi caŋa.
42024002	Ba p'a nᴐ w`a wɛ, kageegbᴐhᴐ ke ki bi taga faŋa ki ɲᴐ tᴐ ge, a p'i kee ta k'a gologolo laha faŋa ki ɲᴐ na.
42024003	A p'i j'e faŋa ki ni, ga pu ya ta Kafᴐᴐ Yesu nixhugo ki ɲa wɛ.
42024004	A pu hakilee di wuregi. Na pu niyereye yaha, a namaa shuun fadeviire wuu pii di foro pu mu na pu fo.
42024005	A c`ee p'i fya, na pu ɲuyᴐ sogi sogi. A pee namaa shuun wu pu pye: "Sipya we wu ɲɛ ɲ`ii na ge, ɲaha na yee d'a pa wee shaa xuu tɛ ni wɛ?
42024006	Wu wa naha nige wɛ. W'a ɲɛ na foro xu ni. Ye wu bi yu yi mu na wu yaha Galile fiige ki ni ge, yi yi funyᴐ kᴐn yee na.
42024007	Wu bi yee pye na: 'Li waha l'i waha, Sipya Ja na ba j'e kakuubyii keŋɛ ni, p'a wu kori tige na. Wu caxhugo caŋa taanri wogo w'a ɲɛ.' "
42024008	Ba p'a yee logo wɛ, a pu funŋᴐ di ba do Yesu wo nijoyo yi na.
42024009	Wee tuun wu ni a p'i ba na y`iri faŋa ki na. Na ba yee bɛɛri ɲaha jo tudunmᴐᴐ kɛ ni nigin wu mu, ni kalaapiire ti sara bɛɛri.
42024010	C`ee pii p'a y`iri faŋa ki na ge, pee bye: Magadala shɛɛn Mariyama, ni Zhanɛ, ni Yakuba nu Mariyama. C`ee piimu bɛ pu bye ni pu ni ge, a pee c`ee pu bɛ di yee ninuyᴐ jo tudunmᴐᴐ pu mu.
42024011	Ga, a p'i c`ee pu jomᴐ pu ta ba giraya ɲɛ wɛ, na bye pu ya d`a pu na wɛ.
42024012	Ga lee bɛ na, a Pyɛɛri kunni di y`iri na baa kari faŋa ki na. Na shɛ nᴐ, na jaari wii ki ni, na faviire ti yɛ ɲa w`a. A lee di wu fo fo xuuni. A wu guri na ma puga.
42024013	Lee kadugo na a wu kalaapiire shuun wa di ganha na gaaŋi kee caŋa kiyɛ pyaa kulo la ni. Lee mɛgɛ ɲɛ na Emayusi. Lee kulo le ni Zheruzalɛmu tɛ wu bye kiloo kɛ ni nigin shishiin.
42024014	Keree kiimu bɛɛri k'a pye Zheruzalɛmu ni wee tuun wu ni ge, a p'i ganha na kee paari puyɛ mu.
42024015	Na pu yaha pu na yᴐgᴐ na yee ɲaha yu puyɛ mu, a Yesu yɛ pyaa di fulo pu na, na binnɛ na gaaŋi ni pu ni.
42024016	A pu kunni di ganha na wu ɲaa, ga na bye kanna kaa la l'a pu pye pu ya wu cɛ wɛ.
42024017	A Yesu di pu pye: "Yee di wa ɲaari na keree kiikɛ paari yiyɛ mu wɛ?" Ba Yesu ya yee jo wɛ, a p'i yere. Lee bi pu ɲahaya ta y'a tanha xuuni.
42024018	Wa mɛgɛ ki bye pu ni na Kilopasi, a wee di jo: "Ni mu yɛ nigin bɛ wɛ, kaa le l'a sii pye Zheruzalɛmu ni kii cabyaa kii na ge; wa shishiin wa Zheruzalɛmu ni ni wu ya li cɛ wɛ!"
42024019	A Yesu di pu pye: "Lee ɲɛ lekɛ wɛ?" A p'i wu ɲᴐ shᴐ na: "Kaa le l'a pye Nazarɛti shɛɛn Yesu na ge gɛ! Yesu bi bye Kilɛ tudunmᴐ baraga wo. Fanha bye wu kapyegee ni wu ɲᴐ jomᴐ ni Kilɛ ɲaha t`aan ni sipyii pu bɛ ɲaha t`aan.
42024020	W`ee wo saraya ɲaha shᴐᴐnrivɛɛ ɲuŋᴐfɛɛ ni w`ee wo ɲahagbaa fɛɛ p'a wu le shi watii keŋɛ ni, kᴐnhᴐ wu xhu. A pee di wu kori tige na.
42024021	W`ee bi kanha na daa jo Kilɛ w'a wu tun na pa wu ba Izirayɛli shɛɛn ɲuŋᴐ wolo, ga wu nixhugo na, niɲaa ɲɛ wu caŋa taanri wogo.
42024022	Lee bɛ na, c`ee pii pu wa w`ee ni ge, pii ya jomᴐ pa jo w`ee mu pemu ya w`ee ɲaha wᴐ fo xuuni ge. Pee ya soo shɛ ɲisᴐᴐgᴐ ke na faŋa ki na.
42024023	Na ba jo na pee ya shɛ gbo wu ɲa faŋa ki ni wɛ, ga na mɛlɛkɛɛ pii ɲa w`a. A pee mɛlɛkɛɛ p'i pee pye na Yesu wa ɲ`ii na.
42024024	W`ee kaafɛɛ pii bɛ ya shɛ faŋa ki na, na shɛ li ta ba c`ee p'a pa yi jo w`ee mu wɛ, ga pu ya wuyɛ pyaa ɲa wɛ."
42024025	Wee tuun wu ni a Yesu di pu pye: "Yee kunni ɲɛ fungᴐnyᴐ baa fɛɛ. Kilɛ tudunmᴐᴐ p'a yemu bɛɛri jo ge, ali yee ya daa yee bɛ na tᴐvuyo na wɛ!
42024026	Go Shᴐvᴐᴐ wu bi sii yaa na kanha le kanhagana le na Kilɛ di na pa wu nᴐᴐrᴐ wu kan wu mu!"
42024027	Lee kadugo na le l'a ka wu shizhaa na ge, a wu yee bɛɛri paari pu mu. A wu yi ɲᴐ kᴐn Kilɛ tudunmᴐᴐ Musa wo nijoyo yi na, fo na shɛ nᴐ Kilɛ tudunmᴐᴐ pu samaa bɛɛri wo nijoyo yi na.
42024028	Kulo lemu ni kalaapiire t'a se ge, a p'i shɛ dɛɛŋɛ lee kulo li tajege ki na. A Yesu di wuyɛ pye kanna ɲahagbaa na w'a doroo na se.
42024029	Ga, a p'i wu ɲɛɛri na: "Pinnɛ ni w`u ni, bani caŋa k'a xᴐ, jɛri tapyege ni piige k'a da wᴐ." A wu sᴐᴐ pu mu, a p'i binnɛ j'e kanha ki ni.
42024030	Ba liduun w'a nᴐ wɛ, a p'i diin na da da li. A Yesu di buuri wu lᴐ na baraga taha Kilɛ na, na wu kɛgi kɛgi na kan pu mu.
42024031	Ba Yesu ya buuri wu kan pu mu wɛ, a pu ɲ`ii di na pahala wu na. A p'i na li cɛ na Yesu yɛ pyaa ki ɲɛ kii. Ga taapile ni, a p'i wii fᴐ wu ni.
42024032	A p'i ganha na puyɛ pyi na: "W'a jo ni w`ee ni, na ɲᴐ kᴐn na Kitabuu pu jomᴐ pu ɲaha yu w`ee mu koo li na tuun wemu ni ge, ta xᴐnhᴐrᴐ na w`ee funyᴐ di bi taan?"
42024033	Taapile ni a p'i guri na gaaŋi Zheruzalɛmu ni. Ba p'a shɛ nᴐ w`a wɛ, na tudunmᴐᴐ kɛ ni nigin wu ni kalaapiire ti bɛɛri ta p'a pinnɛ.
42024034	A pee di shuun wu pye: "Can na, Kafᴐᴐ w'a ɲɛ foro xu ni! W'a wuyɛ shɛ Simᴐ na!"
42024035	Le l'a pye pee shuun we bɛ na koo li na ge, a pu bɛ di guri na yee bɛɛri paari pu mu, fo na shɛ nᴐ cɛgana lekɛ na p'a Yesu ta cɛ buuri wu kɛgiduun wu ni ge.
42024036	Na pu yaha pu na pee jomᴐ pu yu, a Yesu di foro yere pu niŋɛ ni na pu pye: "Kilɛ wu ɲaɲiŋɛ kan yi mu!"
42024037	A pu jaalaa di y`iri, a p'i sii fya xuuni. Bani pu bi giin na yafugunᴐ pee ya ɲa.
42024038	A Yesu di pu pye: "Ɲaha na yee d'a yi hakilee pu yirige le yirigegana le na, na ke fungᴐngᴐ ke tuugo yaha yiyɛ mu wɛ?
42024039	Yi na keye yi wii ni na tᴐᴐyᴐ yi ni, nɛyɛ pyaa k'a sii kii. Yi na wii y'i ba gbᴐn na na bɛ. Bani yafugunᴐ ɲɛ ni ceexaara ni kaciiye ni wɛ, ga nɛ kunni di wa ni yi ni."
42024040	Ba w'a yee jo wɛ, na wu keye ni wu tᴐᴐyᴐ yi shɛ pu na.
42024041	A kalaapiire ti funyᴐ di sii taan xuuni. Ga l'a pu fo fogana lemu na ge, lee funŋᴐ ni pu ya ta d`a sanha wɛ. Wee tuun wu ni a Yesu di pu pye: "Yalige yaaga na da naha yee mu ya?"
42024042	Fyakaaya di bi bye pu mu, a p'i kee ka kan wu mu.
42024043	A wu ki shᴐ na ki xa pu bɛɛri ɲii na.
42024044	Lee kadugo na a wu pu pye: "Tuun wemu ni nɛ bye ni yee ni ge, go ye nɛ bi jo yee mu. Nɛ bi yee pye jo yemu bɛɛri y'a ka nɛ shizhaa na Musa wo saliya we, ni Kilɛ tudunmᴐᴐ pu wo Kitabuu pee, ni Zaburuu Kitabu wu ni ge; jo yee bɛɛri ɲᴐ ya yaa na fa."
42024045	Wee tuun wu ni a Yesu di pu fungᴐnyᴐ mugi mu lee mugigana li na, kᴐnhᴐ p'i Kilɛ wo Kitabu wu jomᴐ pu cɛ.
42024046	Lee kadugo na a wu pu pye: "L'a ka Kitabu ni na li waha l'i waha, Shᴐvᴐᴐ wu na ba ganha, na pu na ba wu gbo. Wu cagbogo caŋa taanri wogo, w'a ɲɛ na foro xu ni.
42024047	Wee mɛgɛ na le yɛrɛ le ya yaa na jo koŋᴐ ke wo shi wu bɛɛri mu, na li ɲᴐ kᴐn Zheruzalɛmu na na: shi wu bɛɛri ya yaa na yere wu jurumu wu na, na sᴐᴐ Kilɛ na, kᴐnhᴐ wu pu jurumu wu yafa pu mu.
42024048	Yee pu wa lee wo sɛɛrɛɛ.
42024049	Na To Kilɛ w'a Fɛfɛɛrɛ Munaa lemu wo ɲᴐmɛɛ lᴐ yi mu ge, nɛ na ba lee tun na pa yi mu. Ga yi tiin Zheruzalɛmu ni fᴐlᴐ, fo tee sefɛɛrɛ te ba fɛnhɛ tigi yi na na y`iri Kilɛ we ni."
42024050	Ba w'a xᴐ pee jomᴐ pe na wɛ, na gari ni wu kalaapiire ti ni Bɛtani kulo li shizhaa. Ba p'a nᴐ w`a wɛ, a wu wu keye tagi pu ɲuɲᴐ na, na ganha na duba pyi pu mu.
42024051	Na Yesu yaha wu na wee duba wu pyi, a wu y`iri laha pu t`aan, na dugi kari fugba we ni.
42024052	Lee di kalaapiire ti ta t'a nuguro sin, na wu pɛlɛ. Ba p'a wu pɛlɛ xᴐ mu wɛ, a pu fundanga wuu di guri na pa Zheruzalɛmu ni.
42024053	A p'i bye tuun bɛɛri ni p'a shɛ puyɛ pinnɛ Kilɛ-pɛɛŋɛ pugbᴐhᴐ ki ni, na Kilɛ pɛlɛ.
43001001	Fo taashiinɛ li ni, na ta koŋᴐ sanha y`aa wɛ, wemu w'a yiri Jomᴐ ge, wee ya bye na xᴐ. Pee Jomᴐ pu ni Kilɛ wu bye shiizhan, pee Jomᴐ pu ɲɛ Kilɛ.
43001002	Fo taashiinɛ ni pee Jomᴐ pe ni Kilɛ wu bye shiizhan.
43001003	Pee gbᴐᴐrᴐ ni Kilɛ ya yaŋmuyᴐ yi bɛɛri y`aa. Yaaga yaaga k'a y`aa ge, kee ka shishiin ya y`aa pee kadugo na wɛ.
43001004	Pee ni ɲ`ii sicuumᴐ ya daa. Pee ɲ`ii sicuumᴐ pu bi kpɛɛngɛ yeege sipyii pu mu.
43001005	Kee kpɛɛngɛ k'a ɲ'i nibiige ki ni sipyii pu mu, ga nibiige ki sipyii p'i ya ta sᴐᴐ ki na wɛ.
43001006	A Kilɛ di n'a wa tun, wee mɛgɛ ki bye na Yohana.
43001007	Wee ya pa bye sɛɛri na kpɛɛngɛ ki kaa yu sipyii pu mu, kᴐnhᴐ pu bɛɛri di d`a kee kpɛɛngɛ ki na, wee baraga ni.
43001008	Weeyɛ pyaa bi ta pye kpɛɛngɛ ki wɛ, ga wu kapana ɲuŋᴐ k'a pye na kpɛɛngɛ ki kaa yu sipyii pu mu,
43001009	Pee jomᴐ p'a bye kpɛɛngɛ can can wogo. Pee ya pa koŋᴐ na, na ba ganha na kpɛɛngɛ yeege sipyii pu bɛɛri mu.
43001010	Pee bye koŋᴐ na, pee shiin gbᴐᴐrᴐ ni koŋᴐ ya y`aa. Ga koŋᴐ sipyii di ya ta sᴐᴐ pee na wɛ.
43001011	P'a tigi puyɛ pyaa fiige shɛɛn mu, ga pee di ya ta sᴐᴐ pu na wɛ.
43001012	Ga lee bɛ na, shɛɛn nigin nigin ya sᴐᴐ pu na, na d`a pu na; a Jomᴐ p'i fanha kan pee mu na pu pye Kilɛ nagoo.
43001013	Pee ya ta se sipyii segana na wɛ, p'i ya se sipyii wo daan na mu funŋᴐ ni wɛ, p'i ya se n'a bɛ wo ɲidaan funŋᴐ ni wɛ. Ga Kilɛ yɛ pyaa wo ɲidaan funŋᴐ ni p'a pye wu nagoo.
43001014	Ayiwa, pee jomᴐ pe, p'a ɲɛri sipya, na ba diin w`ee niŋɛ ni, a w`ee di pu nᴐᴐrᴐ wu wii, Ja nigin pe wu w'a foro Kilɛ ni ge, na wu ta wee wo. Wee w'a sii fɛrɛmɛ ni can wu Kafᴐᴐ.
43001015	Wee kaa Yohana bi yu, na mujuu waa na sipyiire ti pyi: "N'a wemu kaa nɛ jo, jo w'a ma nɛ kadugo ge, wee bye nɛ ɲaha na; bani yani nɛ wu se ge, wee bye na xᴐ. Wee wu ɲɛ we."
43001016	W`ee bɛɛri ya w`u tahaa ta wu fɛrɛmɛ nigbᴐ pu ni, na duba bɛ ta na fara duba na.
43001017	Kilɛ tudunmᴐᴐ Musa baraga ni Kilɛ ya wu saliya ɲᴐmɛhɛɛ ki kan w`ee mu. Ga Yesu Kirisa baraga ni w`ee ya fɛrɛmɛ ni can cɛ.
43001018	Sipya wa shishiin sanha Kilɛ ɲa bada wɛ. Ja nigin pe wu wu ɲɛ Kilɛ, na ɲɛ ni wu To Kilɛ ni shiizhan ge, wee w'a w`ee pye w`ee ya To Kilɛ wu cɛ.
43001019	Pe p'a pye Yohana Batizelipye wo Kilɛ jomᴐ pe, tuun wemu ni Yawutuu ɲuŋᴐfɛɛ p'a pa saraya ɲaha shᴐᴐnrivɛɛ ni Kilɛ-pɛɛŋɛ pugbᴐhᴐ ki kapyebyii pu tun wu mu ge. Tudunmᴐᴐ p'a y`iri Zheruzalɛmu ni na pa wu y'iri na ba wu yege na: "Jᴐgᴐ mu di ɲɛ wɛ?"
43001020	Yohana ya ta li pye ŋmᴐhᴐrᴐ kaa wɛ, na yi tii jo pu mu na: "Nɛ ɲɛ Shᴐvᴐᴐ wu wɛ."
43001021	A p'i wu yege na: "Wee tuun wu ni mu di ɲɛ jᴐgᴐ wɛ? Kilɛ tudunmᴐᴐ Eli gɛ?" A wu jo: "Nɛ ɲɛ Eli wɛ." A p'i wu pye sanha na: "P'a Kilɛ tudunmᴐ wemu kaa jo ge, mu wu wa gɛ?" A wu jo: "Ahayi."
43001022	Wee tuun wu ni a p'i jo: "Mu d'a sii jᴐgᴐ wɛ? Ya jo w`u mu gɛ, kᴐnhᴐ w`u bɛ di shɛ yee jo w`u tunvɛɛ pu mu. Jᴐgᴐ yɛ pyaa mu d'a sii wɛ?"
43001023	A Yohana di pu ɲᴐ shᴐ ni Kilɛ tudunmᴐᴐ Ezayi wo jomᴐ pa ni na: "Sipya wa w'a mujuu waa sipoŋᴐ ki ni na: 'Yi Kafᴐᴐ wu koo li tii!' Nɛ wu ɲɛ wee sipya we."
43001024	Piimu p'a bi tun Yohana mu ge, Farizhɛɛn pii bye pee ni.
43001025	A pee di wu yege sanha na: "Mu bye mu di ɲɛ Shᴐvᴐᴐ wu wɛ, mu di ɲɛ Eli wɛ, Kilɛ tudunmᴐ wemu kaa p'a jo ge, mu di ɲɛ wee bɛ wɛ, wee tuun wu ni ɲaha na mu di batizeli pyi wɛ?"
43001026	A Yohana di pu ɲᴐ shᴐ na: "Nɛ wi ge, nɛ sipyii batizeni lᴐhᴐ yɛ ni, ga sipya watii wa w`a yee niŋɛ ni na xᴐ, yee di ya wee cɛ wɛ.
43001027	Wee w'a ma nɛ kadugo, nɛ yaa ni wu tanhaya mɛɛrɛ bɛ zanha ni wɛ."
43001028	Kii keree kii ya pye kulo lemu ni ge, lee mɛgɛ ɲɛ Bɛtani. Lee wa Zhurudɛn Gba wu Kilɛ-nᴐhᴐ ki na. Wee xuu wu ni Yohana bi sipyii pu batizeni.
43001029	Kee caŋa ki ɲimuguro ti na, a Yohana di Yesu ɲa wu na ma wu mu, na jo: "Kilɛ wo Dubyapige ke ki da ba koŋᴐ ki jurumu wu lᴐ laha w`a ge, kee ki wa mɛ.
43001030	N'a wemu kaa nɛ jo yee mu ge, jo: 'We w'a ma nɛ kadugo ge, wee bye w`a fo taashiinɛ li ni. W'a pye w`a na ta nɛ sanha se wɛ.' Wee wu ɲɛ we.
43001031	Nɛ kunni bi sanha wu cɛ wɛ, ga nɛ pa sipyii pu batizeni lᴐhᴐ ni, kᴐnhᴐ di wu shɛ Izirayɛli sipyii pu na."
43001032	Yohana ya Yesu kaa jo sipyii pu mu na: "Nɛ Kilɛ Munaa ɲa l'a tigi na y`iri fugba we ni, na ba diin wu na ba gbegbe shazhira ɲɛ wɛ.
43001033	Nɛyɛ pyaa bi ta wu cɛ wɛ, ga Kilɛ wemu w'a nɛ tun na nɛ w'a sipyii pu batizeni lᴐhᴐ ki ni ge, wee ya jo na: 'Ma ba Kilɛ Munaa ɲa l'a tigi na pa diin n'a wemu na, wee w'a da ba batizeli wu pyi Fɛfɛɛrɛ Munaa ni.'
43001034	A nɛ shiin di li ɲa mu, na bye li sɛɛri, na pee jomᴐ pe yu jo: Kilɛ Ja wu ɲɛ wee n'a we."
43001035	Kee caŋa ki ɲimuguro ti na, Yohana ni wu kalaapiire shuun wa bi yere w`a sanha.
43001036	A wu Yesu ɲa wu na doroo, na ganha na wu wii, na ba jo: "Kilɛ wo Dubyapige ki ke!"
43001037	Ba Yohana wo kalaapiire shuun w'a wee kafila wu logo wɛ, na daha Yesu fɛni.
43001038	A Yesu di ŋmahana ɲɛri, na pee ta p'a taha wu fɛni, na pee yege na: "Ɲaha yee di zhaa wɛ?" A pee di wu pye: "Rabi, (Lee kᴐri ɲɛ 'Karamᴐgᴐgbᴐ'.) mii mu d'a tigi wɛ?"
43001039	A wu pu ɲᴐ shᴐ na: "Yi pa ki wii." A p'i binnɛ kari ni wu ni, na shɛ wu tatigiŋɛ ki ɲa. Lee bi caŋa ki ta k'a tigi na nᴐ lɛɛrɛɛ kɛ ni gbaara wu na (16h00), a p'i caŋa ki saŋa xᴐ w`a.
43001040	Kalaapiire shuun wemu w'a Yohana kafila wu logo na daha Yesu fɛni ge, wa mɛgɛ bye Andire, wee ɲɛ Simᴐ Pyɛɛri cuun.
43001041	A Andire di fɛnhɛ shɛ wu ɲahafᴐᴐ Simᴐ y'iri na shɛ wu pye: "W`ee ya Kirisa wu ɲa," (lee kᴐri ɲɛ "Kilɛ ya wemu shᴐᴐnri lᴐ ge.")
43001042	Lee kadugo na a Andire di gari ni Simᴐ ni Yesu y'iri. A Yesu di Simᴐ wii na wu pye: "Yohana ja Simᴐ wu ɲɛ mu. Mɛgɛ katii ki da le nimɛ mu na, kee ɲɛ Sefasi." (Kee kᴐri ɲɛ "Faakagereŋɛ.")
43001043	Kee caŋa ki ɲimuguro ti na, a Yesu di jo na wee da zhɛ Galile fiige ki ni. A wu nigariwo di j'iri Filipe na na wu pye: "Taha na fɛni."
43001044	Filipe bi bye Bɛtisayida kulo li shɛn wa, lee kulo le ninunᴐ shɛɛn pu bye Andire ni Pyɛɛri bɛ.
43001045	Lee kadugo na a Filipe di ba Nataɲɛli ɲa na wu pye: "Kilɛ tudunmᴐᴐ Musa ya sipya wemu kaa jo Kilɛ wo saliya Kitabu wu ni, a Kilɛ tudunmᴐᴐ pu samaa bɛ di wu kaa jo pu wo Kitabuu pu ni ge, w`ee ya wee ɲa. Wee ɲɛ Yusufu ja Yesu na y`iri Nazarɛti kulo li ni."
43001046	A Nataɲɛli di wu pye: "Dii yasaaŋa di da j'a voro Nazarɛti ni wɛ?" A Filipe di wu ɲᴐ shᴐ na: "Pa wu wii."
43001047	Ba Yesu ya Nataɲɛli nibawo ɲa tuun wemu ni wɛ, na jo: "Izirayɛli see sipya wa we, naŋmahara ɲɛ wemu zᴐ ni wɛ."
43001048	A Nataɲɛli di wu yege na: "Mii mu d'a nɛ ta cɛ wɛ?" A Yesu di wu ɲᴐ shᴐ na: "Nɛ ɲii bye mu ni na mu yaha nitoodige ki t`aan, na ta Filipe sanha mu yiri wɛ."
43001049	A Nataɲɛli di gaala, na jo: "W`u Karamᴐgᴐ, Kilɛ Ja mu ya sii, Izirayɛli wo saan we!"
43001050	A Yesu di wu pye: "Nɛ mu pye jo nɛ ɲii bye mu ni na mu yaha nitoodige ki t`aan ge, lee yɛ l'a mu pye mu ya d`a nɛ na ya? Ma na ba kagbᴐhᴐᴐ kii bɛ ɲa kiimu k'a ye le na ge!"
43001051	A wu jo sanha na: "Can can na, n'a da yi jo yi mu jo yi na ba fugba wu ɲᴐ ɲa k'a mugi, na Kilɛ wo mɛlɛkɛɛ pii ɲaa pu na duri na diri Sipya Ja wu na."
43002001	Lee kadugo na, caŋa taanri wogo ki na, cekaanra bi bye kulo la ni, lee mɛgɛ ɲɛ na Kana. Lee bye Galile fiige ki kulo la. Yesu nu wu bye tee cekaanra ti ni.
43002002	P'a bi Yesu ni wu kalaapiire ti bɛ yiri tee cekaanra ti ni.
43002003	Ba duvɛn w'a pa guuŋᴐ wɛ, a Yesu nu wu fulo wu na na wu pye: "Pu duvɛn w'a kuuŋᴐ."
43002004	Ga, a Yesu di wu nu wu pye: "Nufᴐᴐ we, ma ganha bu da le yaha li ma cᴐnri wɛ, nɛ wo tuun w'a sanha nᴐ wɛ."
43002005	A Yesu nu wu kapyebyii pu pye: "Wu ba yemu bɛɛri jo yi mu, yi lee pye."
43002006	Yawutuu pu bi pɛyɛ gbaara wa tɛ na wolo faaya yi ni. Yee wo lᴐhᴐ pu bi gori na daga na puyɛ jii na bɛ ni pu fɛfɛɛrɛ kalɛgɛɛ ki ni. Lᴐhᴐ litirilee xhuu nigin (100) shishiin bi jin pɛgɛ ka bɛɛri ni.
43002007	A Yesu di kapyebyii pu pye: "Yi ye pɛyɛ ye ɲi ni lᴐhᴐ ni." A p'i yi ɲi fo yi ɲᴐyᴐ ye na.
43002008	A wu guri pu pye: "Yi ka ko shɛ gan yalige ki ɲaha shᴐᴐnrivᴐᴐ wu mu." A pee di ka ko kari.
43002009	Lᴐhᴐ ke k'a ɲɛri na pye duvɛn wu ge, a yalige ki ɲaha shᴐᴐnrivᴐᴐ wu kee ɲɛhɛ. Ga wee bi wee duvɛn wu taforogo cɛ wɛ. Ga kapyebyii piimu p'a bi lᴐhᴐ ki ko ge, pee kunni bi wu taforogo cɛ. A yalige ki ɲaha shᴐᴐnrivᴐᴐ wu cenabun poo wu yiri,
43002010	na wu pye: "Sipyii bɛɛri ma fɛnhɛ duvɛn nidan wu loolo. Pu bu wee niɲɛhɛmɛ gba, wemu ya taan xuuni wɛ, p'a na wee loolo. Ga, a mu kunni di dɛrɛ ma wo duvɛn nidan wu yaha fo nimɛ."
43002011	Le l'a pye Yesu ɲaha shɛshɛɛrɛ kakanhaŋaa ki bɛɛri nizhiinɛ. Lee ya pye Kana ni, Galile fiige ki ni. Yesu ya wu sefɛɛrɛ shɛ. Ba kalaapiire t'a lee ɲa wɛ, na d`a wu na.
43002012	Lee nibyexhoo na, a Yesu ni wu nu, ni wu ceboronamaa, ni wu kalaapiire t'i gari Kapɛrinᴐmᴐ kulo li ni. A p'i cabyaa kii pye w`a.
43002013	Ba Yawutuu Ɲuwuuro ti wo Kalenɛ l'a tɛɛŋɛ wɛ, a Yesu di gari Zheruzalɛmu ni,
43002014	na shɛ sipyii pii ta Kilɛ-pɛɛŋɛ pugbᴐhᴐ ki kaaŋa ki ni, pu na niiyɛ, ni dubyaa, ni gbegbe shazhɛɛrɛ pɛrɛɛ saraya wolovɛɛ pu mu. Wari faavɛɛ pu bɛ d'a tiin w`a pu tabalaa t`aan, na saraya wolovɛɛ pu wari wu fari pu mu.
43002015	Ba w'a shɛ pu ta mu wɛ, na shɛ mɛɛrɛ pye susᴐ, na pee bɛɛri kᴐri yeege Kilɛ-pɛɛŋɛ pugbᴐhᴐ ki ni, ni pu niiyɛ ni pu dubyaa ni, na wari faavɛɛ pu wo tabalaa pu ɲɛri buri, na pu wari wu wo ɲiŋɛ na.
43002016	A wu gbegbe shazhɛɛrɛ pɛrɛvɛɛ pu pye: "Yi te lᴐ laha naha! Yi ganha da na To wu puga ki pye jagi tapyege wɛ!"
43002017	Ba Yesu ya lee pye wɛ, a wu kalaapiire ti funŋᴐ di do Kitabu jomᴐ pa na na: "Mu puga ki kaa ya dan nɛ ni tɛhɛnɛ baa, n'a na funŋᴐ shaa ni ki ni xuuni."
43002018	Lee kadugo na a Yawutuu ɲuŋᴐfɛɛ p'i wu pye: "Ɲaha shɛshɛɛrɛ tekɛ mu di da j'a bye tee di li shɛ na kaɲii wa mu mu li bye na wɛ?"
43002019	A Yesu di pu ɲᴐ shᴐ na: "Yi ke Kilɛ-pɛɛŋɛ pugbᴐhᴐ ke ja, di ki yereŋɛ cabyaa taanri funŋᴐ ni."
43002020	A p'i wu pye: "Go yee kɛlɛɛ shishɛɛrɛ ni gbaara (46) p'a pye na ke Kilɛ-pɛɛŋɛ pugbᴐhᴐ ke yereŋɛ dɛ! Wee tuun wu ni mu di mayɛ wii jᴐgᴐ mu wu j'a kee yereŋɛvonᴐ yereŋɛ cabyaa taanri funŋᴐ ni wɛ?"
43002021	Ga Kilɛ-pɛɛŋɛ pugbᴐhᴐ kemu kaa Yesu bi yu ge, kee bye wuyɛ pyaa ceepuuro.
43002022	Ba Yesu ya pa ɲɛ na foro xu ni wɛ, a wu kalaapiire ti funyᴐ di do na w'a yi jo. A p'i d`a Kilɛ Kafila wu na, Yesu bi yemu bɛɛri jo ge, na d`a yee bɛ na.
43002023	Na Yesu yaha Zheruzalɛmu ni Yawutuu Ɲuwuuro ti wo Kalenɛ li tuun wu ni, a sipyiɲɛhɛmɛɛ di wu ɲaha shɛshɛɛrɛ kakanhaŋaa ki ɲa na d`a wu na.
43002024	Ga Yesu ya ta wuyɛ yaha pu keŋɛ na wɛ, bani w'a bi pu fungᴐnyᴐ keree bɛɛri cɛ.
43002025	Wu mago bye li na nago sipya wa wu na sipya wa keree jo wu mu wɛ, bani wu bi sipyii bɛɛri fungᴐnyᴐ keree cɛ.
43003001	Farizhɛn wa bye w`a, wu mɛgɛ bye Nikodɛmu. Yawutuu pu ɲuŋᴐfᴐᴐ wa wu bye wii.
43003002	A wee di ba shɛ Yesu y'iri caŋa ka piige ni, na wu pye: "W`u Karamᴐgᴐ, ɲaha shɛshɛɛrɛ kakanhaŋaa kii mu ya sii na byi ge, sipya wa shishiin da j'a da ki pyi ni Kilɛ ɲɛ ni ma ni wɛ. Lee wuu na w`ee ya li cɛ, jo Kilɛ w'a mu tun mu wu pa w`ee kalaa."
43003003	A Yesu di wu pye: "Can can na, n'a da yi jo ma mu, sipya wemu ya sevonᴐ se wɛ, weefᴐᴐ da j'a j'e Kilɛ wo saanra ti ni wɛ."
43003004	A Nikodɛmu di Yesu pye: "Sipya wemu ya lɛ xᴐ ge, dii weefᴐᴐ di da j'a sevonᴐ se wɛ? Wu kunni wa da j'a guri j'e wu nu funŋᴐ ni pu kuri se wɛ?"
43003005	A Yesu di wu pye: "Sipya wemu ya se lᴐhᴐ ni Fɛfɛɛrɛ Munaa gbᴐᴐrᴐ ni wɛ, weefᴐᴐ da j'a j'e Kilɛ wo saanra ti ni wɛ.
43003006	Bani sipyii ya piimu se ge, pee ɲɛ ceepuuro wuu. Piimu p'a se Kilɛ wo Fɛfɛɛrɛ Munaa li gbᴐᴐrᴐ ni ge, pee ya ɲaari lee wo ɲaarigana na.
43003007	Nɛ na ma pye, li waha l'i waha y'a yaa na sevonᴐ se, lee ganha bu da ma fo wɛ.
43003008	Ki ɲidaan tashɛgɛ ni kafɛɛgɛ ya se m'a ki tunmᴐ logo, ga ma di wa da ki taforogo ni ki tashɛgɛ bɛ cɛ wɛ. Sipya wemu bɛɛri w'a se Kilɛ Munaa li gbᴐᴐrᴐ ni ge, mu li ɲɛ weefᴐᴐ shizhaa na."
43003009	Ayiwa, a Nikodɛmu di Yesu pye: "Kii keree kii bɛɛri di da j'a bye pyegana lekɛ na wɛ?"
43003010	A Yesu di wu pye: "Mu na ɲɛ Izirayɛli karamᴐgᴐgbᴐ, lee bɛ na mu di ya kii keree kii ɲaha cɛ_ɛ ya?
43003011	Can can na, n'a da yi jo ma mu, le w`ee ya cɛ ge, lee w`ee ya yu; le w`ee ya ɲa ge, lee wo sɛɛrɛɛ bɛ w`ee ɲɛ. Ga yee wa giin y'i sᴐᴐ w`ee wo sɛɛri keree ki na wɛ.
43003012	Nɛ na ɲiŋɛ ke wo keree ɲaha yu yee mu, yee di ya daa kee na wɛ, nɛ bu fugba we wo keree jo yee mu, yee na bye dii na d`a kee na wɛ?
43003013	Wa shishiin wa sanha dugi ɲa fugba we ni wɛ, fo Sipya Ja wu yɛ, wee wemu w'a y`iri fugba wu ni na tigi ge.
43003014	Kilɛ tudunmᴐᴐ Musa wo tuun wu ni, na wu yaha sipoŋᴐ ki ni, w'a tᴐᴐrᴐ daɲaa y`aa na pye wᴐ, na wu yirige suri tinnɛ la ni sipyii pu niŋɛ ni. Yirigegana lemu na w'a wᴐ wu yirige ge, li waha l'i waha, mu Sipya Ja wu bɛ ya y`aa na pa yirige lee yirigegana li na,
43003015	kᴐnhᴐ sipyaa sipya w'a d`a wu na ge, wee di ɲ`ii sicuumᴐ nixhᴐbaama ta."
43003016	Bani koŋᴐ ya taan Kilɛ mu tɛhɛnɛ baa, fo w'a sᴐᴐ na wu Ja nigin pe wu kan na pye saraga, kᴐnhᴐ sipyaa sipya w'a d`a wu na ge, wee ganha bu gyɛɛgi wɛ, ga wu ɲ`ii sicuumᴐ nixhᴐbaama ta.
43003017	Kilɛ ya ta wu Ja wu tun na pa koŋᴐ na, kᴐnhᴐ wu ba kiiri kᴐn sipyii na wɛ, ga w'a wu tun na pa, kᴐnhᴐ koŋᴐ sipyii di shᴐ wu baraga ni.
43003018	Sipya wemu bu d`a wu na, Kilɛ da ga ba kiiri kᴐn weefᴐᴐ na wɛ. Ga wemu bu bye wu ya d`a wu na wɛ, kiiri ya kᴐn xᴐ weefᴐᴐ na. Bani Ja nigin wemu w'a foro Kilɛ ni ge, wu ya d`a wee na wɛ.
43003019	Wee kiiri wu kakᴐᴐn le: Kilɛ wo kpɛɛngɛ k'a pa koŋᴐ na, ga, a sipyii jurumu w'i pu pye p'a piige pᴐrᴐŋᴐ kee kpɛɛngɛ ki na.
43003020	Bani sipya wemu w'a kuumᴐ pyi ge, Kilɛ wo kpɛɛngɛ ki ya dan wee ni wɛ. Wu ya sᴐᴐ bɛ wu foro kee kpɛɛngɛ ki na wɛ. Bani weefᴐᴐ ma fyagi, kᴐnhᴐ sipyii ganha bu wu kakuuyo cɛ wɛ.
43003021	Ga sipya wemu w'a can wu koo ɲaari ge, kpɛɛngɛ na weefᴐᴐ ma wu keree pyi, kᴐnhᴐ sipyii bɛɛri di ki ɲa, p'i li cɛ na wee ya Kilɛ koo li ɲaari.
43003022	Lee kadugo na a Yesu ni wu kalaapiire t'i foro Zheruzalɛmu ni na kari Zhude fiige ki xuu wa bɛtii ni. A wu tuun wa pye w`a ni pu ni na sipyiire ti batizeni.
43003023	Lee bi Yohana bɛ ta wu na sipyii pii batizeni xuu wa ni wee mɛgɛ ɲɛ Enᴐ, wee xuu wu ɲɛ Salimu kulo li kabanugo. Bani gba lᴐhᴐ niɲɛhɛŋɛ ki bye wee xuu wu ni. Sipyiire ti bi se wu y'iri na wu pu batize.
43003024	Lee ya pye na ta Yohana sanha le kaso wu ni wɛ.
43003025	Caŋa ka, nakaara ya j'e Yohana wo kalaapiire ta, ni Yawutu wa tɛ ni, fɛfɛɛrɛ kalɛgɛɛ ki shizhaa na Yawutuu pu kabaŋa na.
43003026	Tee nakaara ti wuu na a Yohana wo kalaapiire t'i shɛ wu pye: "W`u Karamᴐgᴐ, ma ni n'a wemu wu bye Zhurudɛn Gba wu kadugo ge, ni mu ya wu kaa jo ge, li wii wee ya sipyii batizeni nimɛ. Sipyii pu bɛɛri di se wee y'iri."
43003027	A Yohana di pu ɲᴐ shᴐ na: "Kilɛ ya lemu kan sipya wemu mu wɛ, ta wu na j'a lee ta?
43003028	Yeeyɛ pyaa wa li fiin na nɛ yee pye jo Kilɛ ya Shᴐvᴐᴐ wemu tun ge, wee wa nɛ wɛ, ga Kilɛ ya nɛ tun na pa wu ɲaha na yɛ."
43003029	Lee kadugo na a Yohana di talenɛ la jo na: "Cenabun poo wo wu ɲɛ wu cenabun. Cenabun poo wu naɲii wu kunni niyerege yɛ ki ma bye wu t`aan. Wu bu cenabun poo wu mujuu logo, w'a fundanga ta xuuni cenabun poo wu mujuu li wuu na. Kee fundanga ki tuugo ki ɲɛ nɛ wogo ke. Kee fundanga k'a pɛlɛ fo na nᴐ ki tɛhɛnɛ na.
43003030	Li waha l'i waha, la ya yaa na faraa wee wo pɛɛŋɛ ki na nimɛ, la di da foro nɛ wo pɛɛŋɛ ki ni."
43003031	A Yohana di jo sanha na: "Wemu w'a foro Kilɛ ni ge, wee wu ɲɛ sipyii pu bɛɛri ɲuŋᴐ ni. Ga wemu w'a foro ɲiŋɛ ni ge, wee ɲɛ nᴐhᴐdaan wo, ɲiŋɛ keree wee ya yu. Wemu w'a pa na y`iri fugba wu ni ge, wee wu ɲɛ pu bɛɛri ɲuŋᴐfᴐᴐ.
43003032	W'a yemu ɲa na yemu logo ge, yee w'a yu. Ga wa shishiin ya ta sᴐᴐ wu nijoyo yi na wɛ, fo shɛɛn nigin nigin yɛ.
43003033	Sipya wemu bɛɛri w'a sᴐᴐ wu nijoyo yi na ge, wee ma li shɛɛ na fiinŋɛ na can ɲɛ Kilɛ ni.
43003034	Bani Kilɛ ya wemu tun ge, Kilɛ jomᴐ wee ya yu. Kilɛ ya Fɛfɛɛrɛ Munaa taga wee ɲi.
43003035	To Kilɛ Ja wu kaa ya dan wu ni, w'a sefɛɛrɛ ti le wu keŋɛ ni yaŋmuyᴐ bɛɛri na.
43003036	Wemu w'a d`a Kilɛ Ja wu na ge, ɲ`ii sicuumᴐ nixhᴐbaama wa weefᴐᴐ mu. Ga wemu ya d`a Kilɛ Ja wu na wɛ, wee da ɲ`ii sicuumᴐ pu ta wɛ. Ga Kilɛ wo loyire li na gori yaha weefᴐᴐ na."
43004001	Ayiwa, Farizhɛɛn p'a pa yi logo na Yesu ya kalaapiire niɲɛhɛrɛ taa na toro Yohana t`aan, na pu batizeni.
43004002	Ga na ta Yesu yɛ pyaa bi ta na batizeli wu pyi wɛ, fo wu kalaapiire.
43004003	Tuun wemu ni Yesu ya pa pee jomᴐ pu logo ge, a wu foro Zhude fiige ki ni na kari Galile fiige ki ni.
43004004	Wu nigariwo bi yaa na Samari fiige ki ja toro.
43004005	A wu shɛ nᴐ Samari kulo la ni, lee mɛgɛ ɲɛ na Sikari. Yakuba bi tɛgɛ kemu kan wu ja Yusufu mu fo l'a mᴐ ge, kee kabanugo Sikari bye.
43004006	Keeŋɛ ka ki bi bye Yakuba mu w`a wee xuu wu ni. Ba Yesu ya kanha ɲara li t`aan wɛ, na diin kee keeŋɛ ki ɲᴐ na. Lee bi caŋa ki ta ɲiŋɛ niŋɛ ni.
43004007	A Samari shɛn cee wa di ba w`a lᴐhᴐ takogo ni. A Yesu di wu pye: "Na kan lᴐhᴐ di gba!"
43004008	Lee bi Yesu kalaapiire ti ta t'a kari kanha ki ni yalige tashᴐgᴐ ni.
43004009	A wee Samari shɛn cee wu Yesu pye: "Ee, mu wemu wu ɲɛ Yawutu ge, ɲaha na mu d'a sᴐᴐ na logbaga ɲɛɛri nɛ mu na ta nɛ ɲɛ Samari shɛn wɛ?" Cee w'a yee jo bani Yawutuu bi ta sᴐᴐ kaa la shishiin li pu ni Samari shɛɛn pinnɛ wɛ.
43004010	A Yesu di wu ɲᴐ shᴐ na: "Cee we, Kilɛ ya yaaga kemu kaan ma ni ge, mu da bi kee cɛ, sipya wemu w'a logbaga ki ɲɛɛri mu mu ge, na wee bɛ cɛ, muyɛ pyaa ki bi da logbaga ɲɛɛri wu mu. Wu bi da lᴐhᴐ kan mu mu, kemu k'a ɲ`ii sicuumᴐ kaan sipyii bɛɛri mu ge."
43004011	A cee wu wu pye: "Karamᴐgᴐna we, goŋᴐ ɲɛ mu mu wɛ, keeŋɛ ki d'a cogi, mii mu di da kee ɲ`ii sicuumᴐ lᴐhᴐ ki ta di gan nɛ mu wɛ?
43004012	W`ee tolɛ Yakuba w'a ke keeŋɛ ke kan w`ee mu. Wuyɛ pyaa, ni wu nagoo, ni wu yapᴐrᴐyᴐ yi bi kee lᴐhᴐ gbuu. Ayiwa, mu wa giin na mu ya ye w`ee tolɛ Yakuba na gɛ?"
43004013	A Yesu di wu ɲᴐ shᴐ na: "Wa bɛɛri w'a ke keeŋɛ ke lᴐhᴐ gba ge, waga na ba weefᴐᴐ ta sanha.
43004014	Ga lᴐhᴐ ke nɛ gaan ge, wa bɛɛri w'a kee gba ge, waga da ba weefᴐᴐ ta nige bada wɛ. Bani lᴐhᴐ ke n'a da gan weefᴐᴐ mu ge, kee na ba bye lobulowii na buloo na foro wu funŋᴐ ni, na ɲ`ii sicuumᴐ nixhᴐbaama kan wu mu."
43004015	A cee wu Yesu pye: "Karamᴐgᴐna we, kee lᴐhᴐ ki kan na mu di gba, kᴐnhᴐ waga ganha bu na ta nige, di ba lᴐhᴐ shaa naha sanha wɛ."
43004016	A Yesu di wu pye: "Shɛ ma poo wu yiri pa naha."
43004017	A wu Yesu pye: "N'a wa na mu wɛ." A Yesu di wu pye: "Can m'a jo na n'a ɲɛ ma mu wɛ.
43004018	Bani m'a j'e xᴐ namaa kaguro mu. N'a wemu bɛ w'a j'e ma mu nimɛ ge, wee bɛ wa ma poo wɛ. Can m'a jo."
43004019	A cee wu wu pye: "Karamᴐgᴐna we, nɛ mu sɛɛri na mu ta Kilɛ tudunmᴐ.
43004020	W`ee Samari shɛɛn, ke faaboboŋᴐ ke na w`ee sefɛlɛɛ ya Kilɛ pɛlɛ. Ga yee Yawutuu di yu na tapɛɛŋɛ katii wa Kilɛ na ni Zheruzalɛmu bɛ wɛ."
43004021	A Yesu di wu ɲᴐ shᴐ na: "D`a na na! Caŋa ka wa ma, y'a da ba To Kilɛ pɛlɛ ke faaboboŋᴐ ke na wɛ, kelee Zheruzalɛmu bɛ ni wɛ.
43004022	Wemu yee Samari shɛɛn ya bɛlɛ ge, yee ya wu cɛ wɛ, ga wemu w`ee Yawutuu ya bɛlɛ ge, w`ee ya wu cɛ, bani w`ee Yawutuu ni Shᴐvᴐᴐ w'`a foro.
43004023	Ga caŋa ka wa ma, kee ya nᴐ xᴐ. Piimu p'a To Kilɛ pɛlɛ see na ge, pee na ba wu pɛlɛ munaa baraga ni, lee lemu l'a can wu shɛɛ ge. Bani piimu p'a kee pɛɛŋɛ ki tuugo pyi ge, pee To Kilɛ ya zhaa.
43004024	Kilɛ ɲɛ Munaa. Piimu p'a wu pɛlɛ ge, li waha l'i waha, pee ya yaa na wu pɛlɛ munaa baraga ni, lee lemu l'a can wu shɛɛ ge."
43004025	A cee wu wu pye: "Nɛ li cɛ jo Shᴐvᴐᴐ wu na ba ba, (lee kᴐri ɲɛ 'Kilɛ ya wemu shᴐᴐnri lᴐ ge.') Wee ba ba tuun wemu ni, wu na ba keree ki bɛɛri ɲaha jo w`ee mu."
43004026	A Yesu di cee wu pye: "Nɛ wemu w'a yu ni mu ni ge, nɛ wu ɲɛ wii."
43004027	Na Yesu ni cee wu yaha pee jomᴐ pu na, a kalaapiire t'i ba na y`iri yalige ki tashᴐgᴐ ni. Ba pee ya pa Yesu ta wu na yu ni cee wu ni wɛ, a l'i pu ɲaha wᴐ. Ga wa shishiin ya sᴐᴐ na wu pye: "Ɲaha kaa m'a yegee cee wu mu wɛ?" kelee "Ɲaha na m'a yu ni wu ni wɛ?"
43004028	A cee wu kunni di wu lokoyaaga ki yaha keeŋɛ ki na, na guri kari kanha ki funŋᴐ ni, na shɛ sipyii pu pye:
43004029	"Yi pa n'a wa wii, w'a nɛ kapyelɛgɛɛ bɛɛri jo nɛ mu. Kᴐnhᴐ wee di ɲɛ Shᴐvᴐᴐ we_e dɛ?"
43004030	A sipyii p'i y`iri kanha ki funŋᴐ ni na pa Yesu y'iri.
43004031	Lee bi kalaapiire ti ta t'a Yesu ɲɛɛri na: "W`u Karamᴐgᴐ, ɲᴐ mayɛ na, m'a ganha li ba."
43004032	Ga, a wu pu ɲᴐ shᴐ na: "Yalige ka wa nɛ mu na li, yee di wa kee cɛ wɛ."
43004033	A kalaapiire t'i ganha na tiyɛ yegee na: "Ba kᴐnhᴐ wa w'a pa yalige ka kan wu mu wɛ?"
43004034	A Yesu di pu pye: "We w'a nɛ tun ge, nɛ na wee ɲidaan pyi; kapyeŋɛɛ kii w'a kan nɛ mu ge, na kee bɛ ɲᴐ fa, lee ɲɛ ɲᴐ yalige yaaga nɛ mu."
43004035	Lee kadugo na a Yesu di pu pye: "Ta yee kunni ma yu we tuun we ni, na yeye shishɛɛrɛ wu ɲɛ w`ee ni yalᴐᴐrᴐ ti tɛ ni wɛ? Ga n'a da yi jo yi mu: 'Yi kɛrɛyɛ yi wii xuuni!' Shinma w'a lɛ, wu kᴐnduun w'a nᴐ xᴐ.
43004036	Wemu w'a shinma wu kᴐᴐn ge, wee ya wu saraa taa na xᴐ; w'a shinma pya wu pinnɛ yaha ɲ`ii sicuumᴐ nixhᴐbaama pu wuu na. Lee pyegana li na, shinma nuguvᴐᴐ we ni wu kᴐnvᴐᴐ we, pu shuun wu bɛɛri na fundanga ta shiizhan.
43004037	Bani talenɛ lemu l'a yu na: 'Wa na ba yemɛ nugi, watii na ba wee shinma wu kᴐn ge,' lee ɲɛ can.
43004038	Yee ya tɛgɛ kemu nugi wɛ, nɛ yee tun yee pu shɛ kee shinma kᴐn. Piitiilee p'a kee pye, a yee di kuduun ta pee wo kapyeŋɛɛ ki ni."
43004039	A Samari shɛɛn niɲɛhɛmɛɛ di d`a Yesu na le kulo le ni cee wu wo kafila wu wuu na. Bani cee w'a pu pye: "W'a nɛ kapyelɛgɛɛ bɛɛri jo nɛ mu."
43004040	Lee wuu na a Samari shɛɛn p'i y`iri kanha ki funŋᴐ ni na shɛ Yesu y'iri. Ba p'a nᴐ w`a wɛ, na Yesu ɲɛɛri na wu tiin pu y'iri. A wu sᴐᴐ na cabyaa shuun pye pu y'iri.
43004041	Yesu ya cabyaa shuun wemu pye lee kulo li ni ge, a sipyiɲɛhɛmɛɛ piitiilee di d`a wu na sanha wu kafila wu wuu na.
43004042	A pee di cee wu pye: "W`ee ya ta d`a wu na mu wo jomᴐ pu yɛ wuu na_ɛ dɛ. Ga w`eeyɛ pyaa ya wu jomᴐ pu logo, a w`ee di li cɛ can na na wee wu ɲɛ koŋᴐ ki Shᴐvᴐᴐ wuyɛ pyaa."
43004043	Ba kee cabyaa shuun w'a toro wɛ, a Yesu ni wu kalaapiire t'i foro Sikari kolo li ni na kari Galile fiige ki ni.
43004044	Yesu yɛ pyaa bi jo na: "Kilɛ tudunmᴐ wa shishiin ya pɛɛŋɛ taa wu to kulo ni wɛ."
43004045	Ga, ba p'a nᴐ Galile fiige ki ni wɛ, a Galile shɛɛn di pu ɲuŋᴐ c'iri ni fundanga ni. Bani Yesu bi keree kiimu bɛɛri pye Zheruzalɛmu ni Yawutuu Ɲuwuuro ti wo Kalenɛ li ni ge, Galile shɛɛn pu bi kee bɛɛri ɲa, bani puyɛ pyaa bɛ bi shɛ lee kalenɛ li ni.
43004046	Wee tuun wu ni a Yesu di guri pa sanha Kana kulo li ni, Galile fiige ki ni. Wee xuu wu ni w'a bi lᴐhᴐ ki ɲɛri na pye duvɛn. Lee bi fiige ki sipyigbᴐ wa ta Kapɛrinᴐmᴐ kulo li ni; wee ja bi cuuŋᴐ wɛ.
43004047	Ba wee n'a w'a logo na Yesu ya y`iri Zhude ni na pa Galile ni wɛ, a wu gari wu y'iri, na shɛ wu ɲɛɛri na wu pa Kapɛrinᴐmᴐ ni, na wee ja w'a taxuyo shaa, wu shɛ wu cuuŋᴐ.
43004048	A Yesu di wee n'a wu pye: "Ta le yahagana le na yee wa da yiyɛ yaha gɛ? Yee ya ɲaha shɛshɛɛrɛ kakanhaŋaa ni kagbᴐhᴐᴐ ɲa wɛ, yee da ga d`a bada wɛ."
43004049	Ga, a wee n'a wu Yesu pye: "Karamᴐgᴐna we, ɲᴐ mayɛ na m'a ba nimɛ, kᴐnhᴐ w`u ja wu ganha bu xhu wɛ."
43004050	Wee tuun wu ni a Yesu di wu pye: "Kuri m'a gaaŋi ma ja w'a cuuŋᴐ." A wee n'a wu d`a Yesu kafila wu na, na guri kari.
43004051	Ba w'a kuri na gaaŋi wɛ, a wu kapyebyii p'i shɛ wu ɲuŋᴐ c'iri koo li na, na wu pye: "Ma ja w'a cuuŋᴐ."
43004052	A wu pu yege na tuun wekɛ ni wu d'a cuuŋᴐ wɛ? A p'i jo na taɲaa ceefuuro t'a wu yaha na caŋa ki yaha k'a fiin (13h00).
43004053	Taapile ni a pya wu to wu li cɛ na wee tuun wu ninumᴐ ni Yesu ya wee pye: "Ma ja w'a cuuŋᴐ." A wee n'a wu ni wu puga shɛɛn bɛɛri di d`a Yesu na.
43004054	Ayiwa, ba Yesu ya foro Zhude fiige ki ni na kuri Galile fiige ki ni wɛ, le l'a pye wu ɲaha shɛshɛɛrɛ kakanhana shuun wuu.
43005001	Ayiwa, lee kadugo na kalegbᴐᴐ la bye Yawutuu pu mu Zheruzalɛmu ni. A Yesu bɛ di shɛ lee ni.
43005002	Zheruzalɛmu kulo li ni, kuɲᴐᴐ lemu ni dubyaa pu ma jin ge, lᴐhᴐ ka bye w`a wege ka ni lee kabanugo. P'a bi kee wege ki mɛgɛ yiri Yawutuu jomᴐ pu ni na Bɛtisayida. Gbalaa kaguro wu bi yereŋɛ kee wege ki kabanugo.
43005003	Yama fɛɛ niɲɛhɛmɛɛ pu bi sinnɛ pee gbalaa pu nᴐhᴐ ni. Fyɛnmɛɛ, ni tᴐᴐgɛgɛyɛ fɛɛ, ni faannaa, [pee bɛɛri bi ma lᴐhᴐ ki sigee, ki ba ɲɛhɛ.
43005004	Bani Kafᴐᴐ wo mɛlɛkɛ wa wu ma digi lᴐhᴐ ki ni tuun wa ni, na ki ɲɛhɛ. Ba wee ya lᴐhᴐ ki ɲɛhɛ xᴐ wɛ, yama fᴐᴐ wemu bu fɛnhɛ tigi kee ni, yama tuugo kemu bɛɛri ki ɲɛ weefᴐᴐ na ge, pee na xhᴐ.]
43005005	N'a wa bye w`a wee bi yee kɛlɛɛ taanri ni gbarataanri (38) ta na y'a.
43005006	Ba Yesu ya wee n'a wu ɲa w'a sinnɛ wɛ, na li cɛ na w'a mᴐ wu yama pu na. A wu wu yege na: "Mu funŋᴐ ki wa m'a juuŋᴐ gɛ?"
43005007	A wu Yesu ɲᴐ shᴐ na: "Karamᴐgᴐna we, lᴐhᴐ ki ba ɲɛhɛ, sipya wa nɛ mu wemu na nɛ lᴐ di dirige ki ni wɛ. Nɛ bu jo di y`iri nayɛ mu, yani nɛ wu nᴐ ge, watii na fyaala tigi nɛ ɲaha na."
43005008	A Yesu di wee n'a wu pye: "Y`iri m'a ma yasinnɛgɛ ki lᴐ, ma da ɲaari."
43005009	Taapile ni a wu juuŋᴐ, a wu y`iri na wu yasinnɛgɛ ki lᴐ, na ganha na ɲaari. Lee ya pye Yawutuu cadɛɛngɛ ka na.
43005010	Ba Yawutuu ɲuŋᴐfɛɛ p'a wee n'a wu ɲa w'a cuuŋᴐ wɛ, a p'i wu pye: "Niɲaa ɲɛ cadɛɛngɛ dɛ! Na saha ni saliya wu ni, mu ya yaa mu wu ma yasinnɛgɛ ki lᴐ m'a ɲaari niɲaa wɛ."
43005011	A n'a wu Yawutuu pu pye: "Wemu w'a nɛ cuuŋᴐ ge, wee w'a jo na: 'Ma yasinnɛgɛ ki lᴐ, ma da ɲaari.' "
43005012	A p'i wu yege na: "Jᴐgᴐ yɛ pyaa ki d'a mu pye mu wu ma yasinnɛgɛ ki lᴐ, ma da ɲaari wɛ?"
43005013	Ga sipya nigin wemu w'a bi n'a wu cuuŋᴐ ge, wu bi wee cɛ nige wɛ; bani sipyiire ti bi ɲɛhɛ. Lee bi Yesu ta w'a foro xᴐ sipyiire ti niŋɛ ni.
43005014	Lee kadugo na a Yesu di ba saha ni n'a wu ni Kilɛ-pɛɛŋɛ pugbᴐhᴐ ki funŋᴐ ni na wu pye: "Wii, m'a cuuŋᴐ nimɛ, ma ganha bu da da jurumu pyi nige wɛ, kᴐnhᴐ kaa la bɛtii ganha ba ma ta lemu ya kolo le bɛ na ge wɛ."
43005015	A wee n'a wu shɛ yi jo Yawutuu ɲuŋᴐfɛɛ pu mu, na Yesu w'a wee cuuŋᴐ.
43005016	A Yawutuu p'i daha Yesu nᴐhᴐ ni na gana, na ɲaha na w'a n'a wu cuuŋᴐ cadɛɛngɛ ki na wɛ.
43005017	A Yesu di pu ɲᴐ shᴐ na: "Nɛ To wu w'a kapyeŋɛɛ pyi tuun bɛɛri ni, lee wuu na nɛ bɛ ya yaa na kapyeŋɛɛ pyi."
43005018	Ba Yesu ya pee jomᴐ pu jo wɛ, a la di fara Yawutuu ɲuŋᴐfɛɛ pu loyire li na. A p'i ganha na wu shaa di gbo na bani wu jate ya ta nᴐ cadɛɛngɛ ki na wɛ; na nᴐhᴐ na Kilɛ pyi na wee To, na wuyɛ taanna ni Kilɛ ni lee jogana le funŋᴐ ni.
43005019	A Yesu di pu pye: "Can can na, n'a da yi jo yi mu, Ja w'a da ga j'a yafiin pye wu yɛ ni, na ta wu ya li ɲa To wu mu wɛ. Le To w'a byi ge, lee tuugo Ja wu bɛ ya byi.
43005020	Ja wu kaa ya taan To wu ni, lee wuu na w'a keree kiimu bɛɛri pyi ge, w'a kee bɛɛri shɛ Ja wu na. Wu na ba keree kii bɛ shɛ wu na sanha kiimu k'a ye kii bɛ na ge, kᴐnhᴐ kee di bye yee mu kakanhaŋaa.
43005021	To w'a xuu ɲɛni na ɲiifɛɛrɛ kaan pu mu kangana lemu na ge, lee na Ja wu la ɲɛ wu ɲ`ii sicuumᴐ kan piimu mu ge, pee mu w'a da pu kan.
43005022	To wu da kiiri kᴐn sipya wa shishiin na wɛ, ga w'a kiirikᴐᴐn li sefɛɛrɛ ti bɛɛri kan wu Ja wu mu,
43005023	kᴐnhᴐ sipyii bɛɛri di da Ja wu pɛlɛ, ba p'a To wu pɛlɛ pɛlɛgana lemu na wɛ. Sipya wemu ya sᴐᴐ na Ja wu pɛlɛ wɛ, To we w'a wu tun ge, wee w'a she pɛɛŋɛ na."
43005024	A Yesu di pu pye: "Can can na, n'a da yi jo yi mu, sipya wemu bu nɛ jomᴐ pu logo, na d`a nɛ tunvᴐᴐ wu bɛ na, wee na ɲ`ii sicuumᴐ nixhᴐbaama ta. Kiiri da ba gᴐn nige weefᴐᴐ na wɛ, weefᴐᴐ ya foro xu ni na j'e ɲ`ii sicuumᴐ ni."
43005025	A Yesu di jo sanha na: "Can can na, n'a da yi jo yi mu, caŋa ka na ba nᴐ, kee ya nᴐ xᴐ bɛ yɛrɛ nimɛ; xuu na ba Kilɛ Ja wu mujuu logo, piimu bɛɛri ba li logo na sᴐᴐ wu na, pee bɛɛri na ba ɲ`ii sicuumᴐ ta.
43005026	Bani ba To Kilɛ ɲɛ ɲ`ii sicuumᴐ fᴐᴐ wɛ, mu w'a sefɛɛrɛ kan Ja wu bɛ mu wu pye ɲ`ii sicuumᴐ fᴐᴐ.
43005027	W'a fanha kan wu Ja wu mu w'a kiiri wu kᴐᴐn, bani wee wu ɲɛ Sipya Ja we.
43005028	Lee ganha bu da yi fo wɛ, bani tuun wa w'a ma xuu bɛɛri na ba wu mujuu logo na ɲɛ
43005029	na foro faya ni. Piimu p'a kasaaŋaa pye ge, pee na ba ɲɛ kᴐnhᴐ p'i j'e ɲ`ii sicuumᴐ nixhᴐbaama pu ni. Ga jurumupyii pu kunni na ba ɲɛ kᴐnhᴐ p'i j'e kiiri ni.
43005030	"N'a da j'a kaa la shishiin pye nayɛ ni wɛ. Ye Kilɛ ya jo nɛ mu ge, yee ni nɛ kiiri wu kᴐᴐn na sahaŋi. Nɛ wo kiiri w'a tii, bani nɛ wu kᴐᴐn na bɛ ni nayɛ pyaa ɲidaan ni wɛ. Ga, nɛ wu kᴐᴐn na bɛ ni na tunvᴐᴐ wu ɲidaan ni.
43005031	"Li da bi da kanna nɛyɛ pyaa k'a nayɛ pyaa wo sɛɛri keree yu, nɛ jomᴐ pu da bi bye can wɛ.
43005032	Ga watii wu ɲɛ nɛ sɛɛri. Nɛ li cɛ jo yemu w'a yu nɛ shizhaa na ge, jo yee bɛ ɲɛ can.
43005033	Ayiwa, yee ya pii tun Yohana Batizelipye mu. W'a sɛɛri keree kiimu jo yee mu nɛ shizhaa na ge, kee ɲɛ can.
43005034	Nɛ yee yu, kᴐnhᴐ sipyii di da sɛɛri keree yu na shizhaa na yɛ nigin wɛ dɛ! Ga nɛ yi yu, kᴐnhᴐ yee di ɲuwuuro ta.
43005035	Yohana bye ba sokinna kpɛɛngɛ ɲɛ wɛ, na kpɛɛngɛ yeege yee niŋɛ ni, a yee di sᴐᴐ na fundanga ta jɛri wu kpɛɛngɛ ki na.
43005036	Ga nɛ wi ge, yaaga katii bɛ ki ɲɛ nɛ sɛɛri kemu ya ye Yohana wo sɛɛri keree ki na ge. Bani kapyeŋɛɛ kiimu To Kilɛ ya kan nɛ mu ge, nɛ kee bɛ pyi. Kee kapyeŋɛɛ ki bɛ ɲɛ nɛ sɛɛri. Lee ya li shɛɛ na To Kilɛ w'a nɛ tun.
43005037	Nɛ To Kilɛ wemu w'a nɛ tun ge, weeyɛ pyaa ki wa yu nɛ shizhaa na, ga yee ya ta sᴐᴐ bada na wee ɲᴐmɛɛ co wɛ. Le bɛ w'a shɛ yee na ge, yee ya ta lee ɲaha cɛ wɛ.
43005038	Yee ya ta sᴐᴐ wu jomᴐ pu na yi zᴐlᴐᴐ pu na wɛ. Bani w'a wemu tun ge, yee ya ta d`a wee na wɛ.
43005039	Samᴐhᴐrᴐ wa yee ni na Kilɛ Kafila kalaa xuuni, bani yee w'a giin na lee l'a da ba ɲ`ii sicuumᴐ nixhᴐbaama kan yee mu, na ta wee Kafila we bɛ di nɛ ninumᴐ kaa yu.
43005040	Lee bɛ na, yee funyᴐ di ɲɛ yee pu pa nɛ mu, kᴐnhᴐ y'i ɲ`ii sicuumᴐ ta wɛ.
43005041	"Nɛ sipyii wo pɛɛŋɛ ke shaa wɛ, bani yee ɲɛ sipyii piimu ge, nɛ yee cɛ.
43005042	Nɛ li cɛ bɛ jo Kilɛ taanɲɛɛgɛ wa yee funyᴐ ni wɛ.
43005043	Nɛ pa na To Kilɛ mɛgɛ na, yee di ya ta sᴐᴐ nɛ na wɛ. Ga watii da bi ba wuyɛ pyaa mɛgɛ na, yee bi da zᴐᴐ wee na.
43005044	Pɛɛŋɛ ke k'a foro sipyii ni ge, kee k'a dan yee ni tashaga ni; pɛɛŋɛ ke k'a daa Kilɛ yɛ nigin ni ge, yee ya kee shaa wɛ. Yee ma j'a d`a dii nɛ na na yee yaha pee yahama pu ni wɛ?
43005045	Ga yi ganha ba giin na nɛ w'a da ba yi jaagi To Kilɛ ɲaha t`aan wɛ dɛ! Ahayi! Ga Kilɛ tudunmᴐᴐ Musa wemu wu wa yee tadaŋa ge dɛ, wee wu ɲɛ yee jaagivᴐᴐ.
43005046	Yee da bi d`a wee na, yee bi da d`a nɛ bɛ na, bani nɛ kaa Musa ya jo wu Kitabu wu ni.
43005047	Jomᴐ pemu Kilɛ tudunmᴐᴐ Musa ya ka nɛ shizhaa na ge, yee bye yee di ya d`a pee na wɛ, yee na ba d`a dagana lekɛ na nɛ jomᴐ pu na wɛ?"
43006001	Ayiwa, lee kadugo na Yesu ya kari Galile Gba wu kadugo. Wee gba we ninumᴐ mɛgɛ ki ɲɛ na Tibɛrɛyade Gba.
43006002	Sipyiire ti bi ma daha Yesu fɛni, bani p'a bi wu ɲaa wu na yama fɛɛ cuuŋᴐ na kakanhaŋaa pyi.
43006003	Ba Yesu ni wu kalaapiire t'a nᴐ w`a wɛ, na dugi tiin faaboboŋᴐ ka na.
43006004	Lee bi Yawutuu pu Ɲuwuuro ti wo Kalenɛ li ta l'a tɛɛŋɛ.
43006005	A Yesu di ba wu ɲuŋᴐ yirige, na sii sipyii niɲɛhɛmɛɛ ɲa pu na ma wu y'iri. A wu Filipe pye: "Mii w`ee di wa da j'a yalige ta di zhᴐ pii sipyii pii bɛɛri mu wɛ?"
43006006	Yesu ya yee jo kᴐnhᴐ wu logo yɛ Filipe ɲᴐ na, lee bɛ wɛ, w'a bi yaa na lemu pye ge, wu bi lee cɛ.
43006007	A Filipe di wu ɲᴐ shᴐ na: "W`u funŋᴐ bi ɲɛ nago kanna pu bɛɛri di pu ɲᴐyᴐ piri-para yɛ, ali w`ee ɲɛhɛ wari dɛɲɛɛ xhuu shuun (200) bɛ taga yalige shᴐ, kee da ga yafiin bɛ ɲᴐ pii na wɛ."
43006008	Na pu yaha pee jomᴐ pu na, Yesu kalaapire lemu mɛgɛ ki ɲɛ na Andire ge, w'i ɲɛ Pyɛɛri cuun ge, a wee di jo:
43006009	"Funana la wa naha, buuri ɲuyᴐ kaguro ni fyaa shuun wu wa li mu, ga ɲaha yee di wa da ɲᴐ pii sipyiɲɛhɛmɛɛ pii na wɛ?"
43006010	A Yesu di wu kalaapiire ti pye: "Yi sipyiire ti teŋɛ ɲiŋɛ ki na." Ɲagara niɲɛhɛrɛ ti bye wee xuu wu ni. A sipyiire t'i diin diin. P'a bi namaa kabᴐfoŋᴐᴐ kaguro (5000) shi tᴐrᴐ pee sipyii pu ni.
43006011	A Yesu di wee buuri we lᴐ na baraga taha Kilɛ na, na wu kan p'a loolo pee sipyii pu na. A wu fyaa pu bɛ pye mu. A pu bɛɛri di li na din.
43006012	Ba sipyiire t'a li xᴐ wɛ, a Yesu di wu kalaapiire ti pye: "Yi buuri ɲukoroyo yi saya lᴐ, kᴐnhᴐ yi ganha bu gyɛɛgi wɛ."
43006013	A p'i yee buuri ɲukoroyo yi lᴐ, na taga sagaŋaa kɛ ni shuun ɲi. Sipyiire t'a li xᴐ buuri ɲuyᴐ kaguro wu ni, a wemu di gori ge, wee kaa l'a jo mɛ.
43006014	Ba sipyii p'a Yesu wo kakanhana li ɲa wɛ, na jo: "Can na Kilɛ tudunmᴐ wemu kaa l'a jo na wu na ba ba koŋᴐ na ge, wee w'a sii we."
43006015	Ba Yesu ya pa li cɛ na fanha bɛ na p'a giin di wee co di bye saan wɛ, a wu laha pu t`aan, na gari faaboboŋᴐ katii na wu yɛ.
43006016	Ba caŋa k'a pa do wɛ, a kalaapiire t'i digi kari gba wu ɲᴐ ki na.
43006017	Lee di Yesu ta wu sanha shɛ pu y'iri wɛ. A p'i j'e kᴐrᴐgᴐ ka ni na se Kapɛrinᴐmᴐ ni. Lee bi piige ki ta k'a wᴐ xᴐ.
43006018	Na pu yaha lᴐhᴐ ki ɲuŋᴐ ni, a kafɛɛgbᴐhᴐ ka di ba y`iri, na ganha na lᴐhᴐ ki pyi ki na ɲɛri xuuni.
43006019	Ba p'a kiloo kaguro kelee gbaara shishiin paa lᴐhᴐ ki ɲuŋᴐ ni tuun wemu ni wɛ, a p'i Yesu ɲa wu na ɲaari lᴐhᴐ ki ɲuŋᴐ ni na se kᴐrᴐgᴐ ki mu. A pu jaalaa di y`iri xuuni.
43006020	A Yesu di pu pye: "Nɛ wu wa, yi ganha bu da vya wɛ!"
43006021	Kalaapiire ti funŋᴐ ki bi bye wu j'e ni pu ni kᴐrᴐgᴐ ki ni, ga xuu wemu ni pu bi se ge, taapile ni a p'i nᴐ wee xuu wu kogoŋᴐ ki na.
43006022	Ba ɲiga k'a mugi wɛ, sipyiire ti t'a bye gba wu kadugo y'iri ge, a pee di li sɛɛri, na kᴐrᴐgᴐ nigin yɛ ta w`a. A p'i li cɛ na Yesu ya ta j'e ni wu kalaapiire ti ni ke ki kᴐrᴐgᴐ ki ni wɛ, ga na kalaapiire ti t'a j'e ti yɛ na kee kᴐrᴐgᴐ ki ni na kari.
43006023	Lee bi kᴐrᴐyᴐ ya bɛ ta y'a y`iri Tibɛrɛyade kulo li ni na pa. Xuu wemu ni Kafᴐᴐ bi baraga taha Kilɛ na, na buuri wu kan p'a loolo sipyiire ti na ge, a yee di ba yere wee xuu wu t`aan.
43006024	Sipyiire t'a pa Yesu ta wu ɲɛ w`a wɛ, wu kalaapiire ti bɛ di ɲɛ w`a_ɛ ge, a p'i j'e yee kᴐrᴐyᴐ yi ni na kari wu tashaga ni Kapɛrinᴐmᴐ ni.
43006025	Ba p'a kari Yesu y`iri gba wu kadugo wɛ, a p'i wu pye: "W`u Karamᴐgᴐ, dii mu d'a pye na ba naha wɛ?"
43006026	A Yesu di pu ɲᴐ shᴐ na: "Can can na, n'a da yi jo yi mu, yee ya kakanhaŋaa kiimu ɲa ge, yee wa nɛ shaa kee wuu na_ɛ dɛ! Ga yalige ke yee ya li na tin keki caŋa ge, kee ka wuu na yee wa nɛ shaa.
43006027	Ayiwa, yalige kemu ki da j'a gyɛɛgi ge, yi ganha ba kapyeŋɛɛ pyi kee wuu na wɛ. Ga yalige kemu ki ɲɛ ki ya gyɛɛgi wɛ, na ɲ`ii sicuumᴐ bɛ kaan ge, y'a kapyeŋɛɛ pyi kee wuu na. Kee yalige ke, Sipya Ja wu da ba kee kan yee mu. Bani wee na To Kilɛ ya wu fanha ki fɛ pu kpᴐn."
43006028	Wee tuun wu ni a p'i Yesu yege na: "Lekɛ w`ee d'a yaa na pye lee di bye Kilɛ ɲidaan wɛ?"
43006029	A Yesu di pu ɲᴐ shᴐ na: "Lemu Kilɛ ya zhaa yee mu ge, lee li wa mɛ na wee ya sipya wemu tun yee mu ge, na yi d`a wee na."
43006030	A p'i Yesu pye sanha na: "Ga ɲaha shɛshɛɛrɛ kakanhana lekɛ mu di da bye di zhɛɛ w`ee na, lee di w`ee pye w`ee p'a daa mu na wɛ? Kaa lekɛ mu di da bye di zhɛɛ w`ee na wɛ?
43006031	Li wii, Kilɛ ya maanɛ kan w`ee sefɛlɛɛ pu mu p'a li sipoŋᴐ ki ni ma na jo ba l'a ka Kilɛ wo Kitabu wu ni wɛ na: 'W'a buuri tirige fugba we ni, na kan pu mu p'a li.' "
43006032	Ga, a Yesu di pu pye: "Can can na, n'a da yi jo yi mu, yalige ke k'a y`iri fugba wu ni ge, kee ya pye Kilɛ tudunmᴐᴐ Musa wo niganga_ɛ dɛ! Nɛ To Kilɛ wu ɲɛ fugba yalijeŋɛ ki kanvᴐᴐ.
43006033	Bani Kilɛ ya yalige kemu kaan ge, kee ɲɛ wemu w'a tigi na y`iri fugba we ni ge. Wee shiin w'a ɲiifɛɛrɛ kaan koŋᴐ mu."
43006034	Ayiwa, a p'i Yesu pye: "Karamᴐgᴐna we, ta kee yalige ki kaan tuun bɛɛri ni w`u mu gɛ!"
43006035	A Yesu di pu pye: "Yalige kemu k'a ɲ`ii sicuumᴐ pu kaan ge, nɛyɛ pyaa ki ɲɛ kee yalige ke. Sipya wemu bu ba nɛ mu, xuugo da ga weefᴐᴐ ta sanha bada wɛ. Sipya wemu bu d`a nɛ na, waga da ga weefᴐᴐ ta sanha bada wɛ.
43006036	Ga nɛ yi jo xᴐ yee mu; yee d'a nɛ ɲa bɛ. Ali lee bɛ na, yee di ya d`a nɛ na wɛ.
43006037	Nɛ To Kilɛ ya piimu bɛɛri kan nɛ mu ge, pee bɛɛri na ba nɛ mu. Sipyaa sipya bu ba nɛ mu, nɛ da ga weefᴐᴐ kᴐri bada wɛ.
43006038	Nɛ ta y`iri fugba we ni na pa nayɛ pyaa ɲidaan tapyege ni wɛ. Ga na tunvᴐᴐ ɲidaan nɛ pa di ba bye.
43006039	Wemu w'a nɛ tun ge, wee ɲidaan wu wa mɛ na, sipyaa sipya w'a kan nɛ mu ge, na wee wa shishiin ganha da biin wɛ. Nɛ ba pee ɲɛ di yeege xu ni koŋᴐ caxhᴐgᴐ bɛ na.
43006040	Nɛ To wu ɲidaan wu wa mɛ na, sipyaa sipya w'a wu Ja wu ɲa na d`a wu na ge, wee di ɲ`ii sicuumᴐ nixhᴐbaama ta, bani nɛ na ba pee ɲɛ di yeege xu ni koŋᴐ caxhᴐgᴐ."
43006041	Ba Yesu ya jo na yalige ke k'a y`iri fugba we ni ge, na wee wu ɲɛ kere wɛ, pee jomᴐ pe ya ta taan Yawutuu pu ni wɛ. A p'i ganha na ŋmunu-ŋmunᴐ puyɛ t`aan.
43006042	A p'i jo: "Ɛɛn! Ta Yusufu ja Yesu bɛ wu ɲɛ we wɛ? W`ee ya wu to wu cɛ, na wu nu wu bɛ cɛ. Ɲaha na wu yu na fugba we ni wee ya y`iri wɛ?"
43006043	A Yesu di pu ɲᴐ shᴐ na: "Yee di ŋmunu-ŋmunᴐ do! Yi ŋmunu-ŋmunumᴐ pu bɛɛri ɲᴐ yaha!
43006044	Nɛ To we w'a nɛ tun ge, wa shishiin da j'a ba nɛ mu ni wee ya wufᴐᴐ yaha pa nɛ mu wɛ. Wa bɛɛri bu ba nɛ mu, nɛ na ba weefᴐᴐ ɲɛ na yeege xu ni, koŋᴐ caxhᴐgᴐ.
43006045	Ayiwa, ta Kilɛ wo tudunmᴐ wa ya li ka na: 'Kilɛ yɛ pyaa na ba pu bɛɛri kalaa wɛ?' Sipyaa sipya w'a To Kilɛ kafila nuri na sᴐᴐ wu kalaa wu na ge, pee bɛɛri na ba nɛ mu.
43006046	Ga li wa nago sipya wa w'a ɲii taha Kilɛ na wɛ. Wemu yɛ w'a pa na y`iri wu y'iri ge, wee yɛ w'a wu ɲa.
43006047	Can na wa bɛɛri bu d`a nɛ na, weefᴐᴐ na ba ɲ`ii sicuumᴐ nixhᴐbaama ta.
43006048	Yalige ke k'a ɲ`ii sicuumᴐ kaan sipyii mu ge, nɛ wu ɲɛ kere.
43006049	Yalige ka ya fɛnhɛ y`iri fugba we ni, na pa gan yee sefɛlɛɛ pu mu p'a li sipoŋᴐ ki ni, ga lee bɛ na, pu bɛɛri ya xu.
43006050	Ga nimɛ, yalige ke ki ɲɛ naha ki d'a y`iri fugba we ni ge, wa bu kee li, weefᴐᴐ na ba ɲ`ii sicuumᴐ ta pemu da xhᴐ wɛ.
43006051	Nɛ ɲɛ ɲ`ii sicuumᴐ yalige kemu k'a y`iri fugba we ni ge, wa bu kee li, weefᴐᴐ na ɲ`ii sicuumᴐ ta pemu da ga xhᴐ wɛ. Yalige ke nɛ gaan ge, kee ɲɛ nɛyɛ pyaa ceepuuro te. Nɛ tee kan saraga kᴐnhᴐ di ba koŋᴐ sipyii munahaa ɲuŋᴐ wolo."
43006052	Pee jomᴐ pu wuu na, a nakaagbᴐᴐrᴐ di j'e Yawutuu pu tɛ ni. A p'i jo: "Kangana lekɛ na we n'a we di da j'a wu ceepuuro kan w`ee mu w`ee pu li wɛ?"
43006053	A Yesu di pu pye: "Can can na, n'a da yi jo yi mu, yee bye yee di ya Sipya Ja wu ceepuuro ti li, na wu shishan pu bɛ gba wɛ, yee da ga ɲ`ii sicuumᴐ ta wɛ.
43006054	Wemu bu nɛ ceepuuro ti li, na nɛ shishan pu bɛ gba, weefᴐᴐ na ɲ`ii sicuumᴐ ta pemu da ga xhᴐ wɛ. Nɛ na ba weefᴐᴐ ɲɛ na yeege xu ni koŋᴐ caxhᴐgᴐ.
43006055	Bani nɛ ceepuuro ti ɲɛ yalige nijeŋɛ, nɛ shishan pu bɛ di ɲɛ yagbaga nijeŋɛ
43006056	Sipya wemu bu nɛ ceepuuro ti li, na nɛ shishan pu bɛ gba, weefᴐᴐ na bye ni nɛ ni kariɲɛɛgɛ ni, nɛ bɛ di bye ni weefᴐᴐ ni kariɲɛɛgɛ ni.
43006057	To Kilɛ wemu w'a nɛ tun ge, wee wa ɲ`ii na, wee gbᴐᴐrᴐ ni nɛ bɛ wa ɲiifɛɛrɛ ni. Lee na wa bu nɛ ceepuuro ti li, weefᴐᴐ bɛ na bye ɲiifɛɛrɛ ni nɛ gbᴐᴐrᴐ ni.
43006058	Yalige ke k'a tigi na y`iri fugba wu ni ge, kee ki wa ke. Yee sefɛlɛɛ piimu p'a xu sipoŋᴐ ki ni ge, pee ya yalige kemu li w`a ge, kee ni ke wa nigin wɛ. Wemu bu ke yalige ke li, weefᴐᴐ na ɲ`ii sicuumᴐ ta pemu da xhᴐ wɛ."
43006059	Yesu ya pe jomᴐ pe jo na pye kalaa sipyiire ti bɛɛri mu Kapɛrinᴐmᴐ kulo li ni, na wu yaha Kilɛ-pɛɛŋɛ puga ki ni.
43006060	Ayiwa, ba Yesu ya pee jomᴐ pu jo wɛ, a kalaapiire niɲɛhɛrɛ di jo: "Pe jomᴐ pe ya waha dɛ! Ma jo sipya na gbara wu lee pye gɛ?"
43006061	A Yesu di li cɛ wuyɛ ni na pee jomᴐ pe p'a pu pye pu na ŋmunu-ŋmunᴐ. A wu pu pye: "Pe jomᴐ pe ya digi yee na gɛ?
43006062	Xuu wemu ni Sipya Ja bye ge, yee ba wu ɲa wu na duri w`a, yee di da ba yekɛ jo wɛ?
43006063	Kilɛ Munaa l'a ɲ`ii sicuumᴐ kaan sipya mu. Lee bɛ wɛ, sipya yɛ pyaa fanha ɲɛ yafiin bɛ wɛ. Jomᴐ pe nɛ yu yee mu ge, pee ɲɛ Kilɛ Munaa ni ɲ`ii sicuumᴐ.
43006064	Ga pii wa yee ni, pee ya d`a li na wɛ." Yesu ya yee jo bani fo ɲᴐkᴐᴐnrᴐ ti na, piimu pu bye pu ya d`a wu na_ɛ ge, w'a bi pee cɛ. Wemu bɛ w'a bi da ba wu le keŋɛ ni ge, w'a bi wee bɛ cɛ.
43006065	A Yesu di la fara wu jomᴐ pu na sanha na: "Lee wuu na nɛ yee pye jo wa shishiin da j'a ba nɛ mu, ni To Kilɛ ya lee wo sefɛɛrɛ kan weefᴐᴐ mu wɛ."
43006066	Na lᴐ wee tuun wu na, a wu kalaapiire niɲɛhɛrɛ di guri wu fɛni. Pee ya ta sᴐᴐ na taha nige wu fɛni wɛ.
43006067	A Yesu di wu kalaapiire kɛ ni shuun wu yege na: "Yee do, yee bɛ funŋᴐ ki wa y'i guri na fɛni gɛ?"
43006068	A Simᴐ Pyɛɛri di wu ɲᴐ shᴐ na: "Karamᴐgᴐ, jᴐgᴐ y'iri w`ee di wa da zhɛ sanha wɛ? Ɲ`ii sicuumᴐ nixhᴐbaama jomᴐ pe, muyɛ nigin mu pu wa.
43006069	W`ee ya d`a mu na. W`ee ya li cɛ bɛ nimɛ jo Fɛfɛɛrɛ Ja we w'a foro Kilɛ ni ge, jo mu wu ɲɛ wii."
43006070	A Yesu di pu ɲᴐ shᴐ na: "Ta nɛ bɛ w'a yee sipyii kɛ ni shuun wu bɛɛri ɲaha bulo wɛ? Lee bɛ na shɛn nigin di ɲɛ yee ni wee na ɲɛ Shitaanni sipya."
43006071	Zhudasi kaa Yesu bi byi, wee wemu wu ɲɛ Isikariyᴐti shɛɛn Simᴐ ja wu ge. Wee wu bi da ba Yesu le keŋɛ ni, wee di ɲɛ bɛ Yesu kalaapiire kɛ ni shuun wu wa nigin wa.
43007001	Lee kadugo na Yesu bi ɲaari na mari Galile fiige ki ni. Wu funŋᴐ bye wu shɛ Zhude fiige ki ni wɛ, bani Yawutuu ɲuŋᴐfɛɛ p'a bi wu shaa di gbo w`a.
43007002	Kalenɛ la bye Yawutuu pu mu, li bu nᴐ p'a gbalaa y`aa. Ba lee ya tɛɛŋɛ wɛ,
43007003	a Yesu cebooloo p'i ba wu fɛni na ba wu pye: "Foro naha, m'a shɛ Zhude fiige ki ni, kᴐnhᴐ kakanhaŋaa kii m'a byi ge, ma kalaapiire te ti wa w`a ge, pee bɛ di shɛ kee ɲa.
43007004	Bani sipya wemu funŋᴐ ki wa sipyii di wu cɛ ge, wee ya keree ŋmᴐhᴐni na byi wɛ. Kakanhaŋaa kiimu mu ya byi ge, m'a yaa na mayɛ shɛɛ, kᴐnhᴐ koŋᴐ sipyii pu bɛɛri di ma cɛ."
43007005	Ali Yesu cebooloo puyɛ pyaa bi ta d`a wu na wɛ.
43007006	A Yesu di wu ciinnɛɛ pu ɲᴐ shᴐ na: "Lee pyeduun sanha nᴐ nɛ mu wɛ. Lemu bu yee taan tuun wemu ni go lee yee ya byi.
43007007	Koŋᴐ sipyii da j'a yee kᴐ wɛ, ga, nɛ p'a kᴐ, bani kakuuyo yemu pu wa byi ge, nɛ yee bɛɛri yu kpɛɛngɛ na.
43007008	Yee pu sii y'a se kalenɛ li ni, ga, nɛ kunni wa da zhɛ nimɛ wɛ, bani nɛ shɛduun sanha nᴐ wɛ."
43007009	Ba Yesu ya yee jo pu mu wɛ, na gori Galile ni.
43007010	Ba Yesu cebooloo p'a kari xᴐ kalenɛ li ni wɛ, a wuyɛ pyaa di na kari. W'a kari sipyiire ti kategee, wu ya ta wuyɛ yaha wa shishiin ya ɲa wɛ.
43007011	Lee bi Yawutuu ɲuŋᴐfɛɛ pu ta pu na Yesu shaa kalenɛ li sipyii pu tɛ ni, na ganha na puyɛ yegee na: "Mii wu wa wɛ?"
43007012	Pii bi joɲɛhɛmɛ peele na yu sipyiire ti ni Yesu shizhaa na. A pii di jo: "Sipyisaama wu wa we n'a we." Pii bɛ di yu: "Kafinɛyɛ dɛ! Sipyii we ya biinŋɛ."
43007013	P'a bi pee jomᴐ pe bɛɛri peele na yu, bani pu bi fyagi Yawutuu ɲuŋᴐfɛɛ pu na.
43007014	Ba kalenɛ l'a pa nᴐ li niŋɛ ni tuun wemu ni wɛ, a Yesu di shɛ j'e Kilɛ-pɛɛŋɛ pugbᴐhᴐ ki kaaŋa ki ni, na ganha na sipyiire ti kalaa.
43007015	A wu kalaa wu Yawutuu pu ɲaha wᴐ, a p'i jo: "Mii we n'a we d'a pe cɛmɛ pe bɛɛri ta, na ta w'i ya kalaa pye_e wɛ?"
43007016	A Yesu di pu ɲᴐ shᴐ na: "Kalaa wemu nɛ gaan ge, wee ya ta foro nɛyɛ pyaa ni wɛ, ga nɛ tunvᴐᴐ Kilɛ ni w'a foro.
43007017	Wemu bi giin wu da Kilɛ ɲidaan pyi, weefᴐᴐ na ba li cɛ, nɛ kalaa wu bi foro Kilɛ ni, kelee wu bi foro nɛ ni.
43007018	Sipya wemu w'a yu ni wuyɛ pyaa fanha ni ge, pɛɛŋɛ weefᴐᴐ ya zhaa wuyɛ ni. Ga wemu funŋᴐ wa wu tunvᴐᴐ wu w'a bɛlɛ ge, wee wu ɲɛ can fᴐᴐ we, naŋmahara ta shishiin ɲɛ weefᴐᴐ keree ni wɛ.
43007019	Ta Kilɛ tudunmᴐᴐ Musa bɛ w'a Kilɛ wo saliya wu kan yee mu wɛ? Ga yee wa shishiin ya se wu koo ni wɛ. Ɲaha na yee di nɛ shaa di gbo na nɛ saliya kyɛɛgi wɛ?"
43007020	A p'i Yesu pye sipyiire ti niŋɛ ni na: "Jina wu wa mu ni. Jᴐgᴐ w'a mu shaa di gbo wɛ?"
43007021	A Yesu di pu ɲᴐ shᴐ na: "Kakanhana nigin wemu nɛ pye ge, lee l'a sipyiire ti bɛɛri ɲaha wᴐ mɛ gɛ?
43007022	Kilɛ tudunmᴐᴐ Musa mu yee ya saliya ta na funaŋaa k'a gᴐᴐn, ga lee bɛ na yi li cɛ na wee ya ta pye li nᴐhᴐ shanvᴐᴐ_i dɛ. Ga w`ee wo sefɛlɛɛ pu p'a li nᴐhᴐ shan. Lee l'a li pye yee na funaŋaa ki kᴐᴐn ali cadɛɛngɛ ki bɛ ni.
43007023	Lemu l'a yee pye yee na funaŋaa ki kᴐᴐn cadɛɛngɛ ni, kᴐnhᴐ yi ganha bu da Musa wo saliya wu kyɛɛgi_i ge, ɲaha d'a li pye nɛ na sipyipomᴐ cuuŋᴐ cadɛɛngɛ ki na, a yee di logoo yirige nɛ t`aan wɛ?
43007024	Yi ganha ba kiiri kᴐᴐn keree ɲɛɲaa fɛni wɛ, ga y'a kiiri wu kᴐᴐn can ɲuŋᴐ ni."
43007025	Na Yesu yaha wu na yu, a Zheruzalɛmu sipyii pii bɛ di ganha na yu: "N'a we p'a zhaa di gbo ge, ta wee bɛ wu ɲɛ we wɛ?
43007026	Wu wii wu na yu ni sipyiire ti bɛɛri ni tafaga ni, pu d'a tiin na wu wii. Kilɛ ya Shᴐvᴐᴐ wemu ɲᴐmɛɛ lᴐ w`ee mu ge, kᴐnhᴐ w`ee ɲuŋᴐfɛɛ p'a giin na wee wu ɲɛ we_e dɛ?
43007027	W`ee kunni ya we n'a we tayirige cɛ, ga na ta Shᴐvᴐᴐ wu ba ba, wa shishiin da ba wu tayirige cɛ wɛ."
43007028	Na Yesu yaha wu na sipyii pu kalaa Kilɛ-pɛɛŋɛ pugbᴐhᴐ ki kaaŋa ki ni, a wu ba jo ni fanha ni na: "Yee ya jo na yee ya nɛ cɛ, na nɛ tayirige ki bɛ cɛ gɛ? Ga yi li cɛ bɛ na nɛ ta pa nayɛ ni wɛ, na nɛ tunvᴐᴐ wu ɲɛ bɛ can fᴐᴐ. Ga yee di ya wu cɛ wɛ.
43007029	Nɛ kunni ya wu cɛ, bani wee ni nɛ foro. Wee w'a nɛ tun bɛ."
43007030	Ba Yesu ya yee jo wɛ, a p'i ganha na cogana shaa wu na. Ga wa shishiin ya ta j'a wu co wɛ, bani wu wo tuun wu ɲᴐ bi sanha fa wɛ.
43007031	Lee bɛ na shɛnɲɛhɛmɛɛ ya d`a Yesu na. A p'i ganha na yu: "Ali Shᴐvᴐᴐ wu ɲɛhɛ ba ba, kakanhana lekɛ w'i da bye lemu l'a ye we n'a we wuu le na wɛ?"
43007032	Sipyiire ti bi yemu yu Yesu shizhaa na ge, ba Farizhɛɛn ni saraya ɲaha shᴐᴐnrivɛɛ ɲuŋᴐfɛɛ p'a yee logo wɛ, a p'i Kilɛ-pɛɛŋɛ pugbᴐhᴐ ki gɛdii pu tun na pu shɛ Yesu co.
43007033	Ba pee ya nᴐ Yesu y'iri wɛ, a wu pu pye: "N'a da piiye ya bɛ pye ni yi ni sanha, lee kadugo na di na da se na tunvᴐᴐ wu y'iri.
43007034	Ga yee na ba nɛ sha ganha yee da nɛ ɲa wɛ; bani xuu wemu ni n'a da ba bye ge, yee wa da j'a zhɛ w`a wɛ."
43007035	A Yawutuu ɲuŋᴐfɛɛ p'i ganha na puyɛ pyi na: "Wee tuun wu ni mii we n'a we di giin di zhɛ na yu na w`ee da ga ba j'a wee ɲa_ɛ wɛ? Yawutuu pii p'a caaga na shɛ diin Girɛkii pu y'iri ge, kᴐnhᴐ pee y'iri w'a se, wu shɛ pee kalaa_i dɛ?
43007036	Jomᴐ pe w'a jo na: 'Yee na ba nɛ sha ganha yee da nɛ ɲa wɛ.' ni 'Nɛ na ba bye xuu wemu ni ge, yee da j'a zhɛ wee xuu wu ni_i ge,' " pee jomᴐ pu kᴐri ɲɛ dii wɛ?
43007037	Kalenɛ li cabisana li p'a bi wii li cagbᴐhᴐ kiyɛ pyaa ge, ba lee ya nᴐ wɛ, a Yesu di yere sipyii pu ɲahagbaa na na ganha na yu ni fanha ni na: "Waga bi ɲɛ wa na, wu pa na y'iri wu ba gba.
43007038	Wemu bu d`a nɛ na, lᴐhᴐ kemu k'a ɲ`ii sicuumᴐ kaan ge, kee na ba f'uu weefᴐᴐ zᴐ wu ni ba gba lᴐhᴐ ɲɛ wɛ" ma na jo ba l'a ka Kilɛ Kafila wu ni wɛ.
43007039	Fɛfɛɛrɛ Munaa kaa Yesu bi yu mu, wu n'a daa fɛɛ pu mu na pee na ba lee ta. Wee tuun wu bi Fɛfɛɛrɛ Munaa li ta li sanha gan pu mu wɛ. Bani Yesu bi sanha guri shɛ j'e wu nᴐᴐrᴐ wu ni fugba wu ni wɛ.
43007040	Ba sipyii p'a Yesu jomᴐ pu logo wɛ, a pii di ganha na yu pu ni na: "Nakaara baa Kilɛ tudunmᴐ wemu kaa l'a jo ge, wee wu ɲɛ we."
43007041	Pii bɛ di yu: "Kilɛ ya Shᴐvᴐᴐ wemu ɲᴐmɛɛ lᴐ ge, wee wu ɲɛ wii." Ga, a pii di jo: "Dii Shᴐvᴐᴐ wu da j'a voro Galile fiige ki ni wɛ?
43007042	Kilɛ wo Kitabu w'a yi jo na saannaa Dawuda shi ni Shᴐvᴐᴐ wu da ba foro. Na wu na ba foro Bɛtilɛhɛmu ni, kulo lemu ni saannaa Dawuda ya wu wo caŋa ɲii li pye ge."
43007043	A Yesu kaa di bɛganhara leŋɛ sipyiire ti tɛ ni, a t'i daa taaya shuun.
43007044	Pii funŋᴐ bye pu Yesu co, ga wa shishiin ya ta j'a wu co wɛ.
43007045	Kilɛ-pɛɛŋɛ pugbᴐhᴐ ki gɛdii piimu p'a bi shɛ Yesu fɛni ge, a pee di guri kari saraya ɲaha shᴐᴐnrivɛɛ ɲuŋᴐfɛɛ ni Farizhɛɛn pu y'iri. A p'i pu yege na: "Ɲaha na yee di ya ta wu co na pa_ɛ wɛ?"
43007046	A p'i pu ɲᴐ shᴐ na: "W`ee sanha we n'a we wo jomᴐ pe tuugo logo ɲa bada wɛ!"
43007047	A Farizhɛɛn p'i pu pye: "Kᴐnhᴐ yee bɛ di ya yiyɛ yaha w'a piinŋɛ_ɛ dɛ?
43007048	Mii yee d'a li logo, kelee na li ɲa, na w`ee ɲuŋᴐfᴐᴐ wa, kelee Farizhɛn wa nigin bɛ ya d`a we n'a we na wɛ?
43007049	Pii sipyii pii p'a d`a wu na ge, we wa shishiin ya Kilɛ tudunmᴐᴐ Musa wo saliya wu cɛ wɛ, pii bɛɛri na ba gyɛɛgi!"
43007050	Farizhɛn wa bɛ bye w`a wu mɛgɛ ɲɛ na Nikodɛmu. Wee bi kari Yesu y'iri piige ka ni. A wee di jomᴐ pu lᴐ na Farizhɛɛn pu pye:
43007051	"Na bɛ ni w`ee wo saliya wu ni, ta l'a saha na kiiri kᴐn sipya wa na, na ta w`ee ya fɛnhɛ wu yege na wu nibyii cɛ_ɛ ya?"
43007052	Ga, a p'i wee ɲᴐ shᴐ na: "Payi! Ta ma bɛ yɛrɛ w'a ɲɛri Galile shɛn wa? Mayɛ pyaa ki bɛ ki Kilɛ Kafila wu kalaa, ma na li ɲa w`a na Kilɛ tudunmᴐ wa shishiin da ga ba foro Galile fiige ki ni wɛ." [
43007053	Ba p'a pee jomᴐ pu jo xᴐ wɛ, a pu bɛɛri di y`iri caaga na kari pu piyɛyɛ.
43008001	A Yesu di gari Oliviye faaboboŋᴐ ki na.
43008002	Ayiwa, kee caŋa ki ɲimuguro ɲisᴐᴐgᴐ ki na, a Yesu di soo kari sanha Kilɛ-pɛɛŋɛ pugbᴐhᴐ ki kaaŋa ki ni. Sipyiire ti bɛɛri bi pinnɛ wu t`aan. A wu diin na ganha na pu kalaa.
43008003	Na Yesu yaha wu na sipyiire ti kalaa, a saliya karamᴐgᴐlᴐᴐ ni Farizhɛɛn p'i ba ni cee wa ni wu y'iri, na ba wu yereŋɛ sipyiire ti ɲahagbaa na.
43008004	A p'i Yesu pye: "Karamᴐgᴐ, w`ee ya we cee we co dᴐdᴐᴐrᴐ na ni n'a watii ni.
43008005	Na ta Kilɛ tudunmᴐᴐ Musa wo saliya wu ni l'a ka na we cee we tuugo ya yaa ni yafiin bɛ ni, ni na kagereye taga wu w'a gbo yɛ bɛ wɛ. Mu di w'a yekɛ yu lee shizhaa na wɛ?"
43008006	Kafila tifuuyo pu bi zhaan Yesu t`aan kᴐnhᴐ wuyɛ pyaa ɲᴐjomᴐ di wu le keŋɛ ni. Ga, a Yesu di leele, na ganha na kama kani ɲiŋɛ ki na ni wu kabee ni.
43008007	Ba ma na jo saliya karamᴐgᴐlᴐᴐ ni Farizhɛɛn p'a nᴐrᴐ yaha wu na na yegee wɛ, a Yesu di wu ɲuŋᴐ yirige na pu pye: "Wemu wu wa yee ni wu sanha kakuunᴐ pye ɲa bada_ɛ ge, wee wu kagereŋɛ nizhiige ki w'a wu na."
43008008	Ba w'a yee jo wɛ, na wu ɲuŋᴐ sogi, na ganha na wu kama kani sanha ɲiŋɛ ki na.
43008009	Piimu p'a shɛ ni cee wu ni ge, ba pee ya Yesu jomᴐ pu logo wɛ, a pu zᴐlᴐᴐ di pu jaagi; a pu bɛɛri di ganha na foro nigin nigin na gaaŋi, na lᴐ nᴐhᴐlɛɛ pu na, fo na shɛ yaha Yesu ni cee wu yɛ Kilɛ-pɛɛŋɛ pugbᴐhᴐ ki kaaŋa ki ni.
43008010	Ba Yesu ya pa wu ɲuŋᴐ yirige wɛ, wu ya ta sipya wa shishiin ɲa nige ni cee wu yɛ bɛ wɛ. A wu jo: "Mii ma jaagivɛɛ p'i ɲɛ wɛ? Shɛn nigin bɛ ya ta ma ɲuŋᴐ le nige_e ya?"
43008011	A cee wu Yesu ɲᴐ shᴐ na: "W`u Karamᴐgᴐ, shɛn nigin bɛ wɛ." A Yesu di jo: "Ayiwa, nɛ bɛ da ma ɲuŋᴐ le wɛ. Ta gaaŋi, ga m'a jurumu wu ɲᴐ yaha."]
43008012	Lee kadugo na a Yesu di ba jomᴐ pu lᴐ sanha na sipyiire ti pye: "Nɛ wu ɲɛ kpɛɛngɛ ke koŋᴐ sipyii pu mu. Sipya wemu bu daha nɛ fɛni wee da ga ɲaari nibiige ni nige wɛ. Ga wee na ba kpɛɛngɛ ta kemu k'a ɲ`ii sicuumᴐ kaan ge."
43008013	A Farizhɛɛn p'i wu pye: "Muyɛ pyaa na tɛrɛ na mayɛ kaa yu ya? Can ɲɛ mu kaa li ni wɛ."
43008014	A Yesu di pu ɲᴐ shᴐ na: "Ali nɛyɛ pyaa ɲɛhɛ da nayɛ kaa yu bɛ, nɛ kafila wu ɲɛ can. Bani xuu wemu ni nɛ y`iri ge, nɛ wee cɛ; na na tashɛgɛ bɛ cɛ sanha. Ga nɛ tayirige fara nɛ tashɛgɛ na, yee ya kee ka shishiin cɛ wɛ.
43008015	Yee kunni wa kiiri kᴐᴐn sipyii na na bɛ ni yee sipyii wo kiiri kᴐngana ni. Nɛ kunni da ga kiiri kᴐn sipya wa shishiin na wɛ.
43008016	Ali nɛ ɲɛhɛ da nɛ na da wa kiiri kᴐn, nɛ na wu kᴐn na bɛ ni Kilɛ wo can wu ni. Bani n'a da da kiiri wu kᴐᴐn na yɛ wɛ. Nɛ To Kilɛ wu w'a nɛ tun ge, wee wa ni nɛ ni.
43008017	Ayiwa, ta li ya ka yee wo saliya wu ni na sipyii shuun bu bye kaa lemu wo sɛɛri, na lee ɲɛ can wɛ?
43008018	Ayiwa, nɛ nayɛ kaa yu; nɛ To we w'a nɛ tun ge, wee bɛ ya nɛ kaa yu."
43008019	A p'i Yesu pye: "Mii mu to wuyɛ pyaa di ɲɛ wɛ?" A Yesu di pu ɲᴐ shᴐ na: "Yee ya nɛyɛ pyaa cɛ di da nᴐ nɛ To wu na wɛ. Yee da bi nɛ cɛ can na, yee bi da nɛ To wu bɛ cɛ."
43008020	Yesu ya pe jomᴐ pe jo na wu yaha wu na kalaa kaan Kilɛ-pɛɛŋɛ pugbᴐhᴐ ki kaaŋa ki ni, keshii piimu ni p'a Kilɛ yakanya yi leni ge, pee t`aan. Sipya wa shishiin di ya ta wu co wɛ, bani wu wo tuun wu bi sanha nᴐ wɛ.
43008021	Ayiwa, a Yesu di pu pye sanha na: "Nɛ na ba gari, nɛ nigarixhᴐgᴐ na, yee na ba nɛ shaa. Ga yee kunni na ba xhu na yee yaha yi jurumu wu ni, bani xuu wemu ni n'a da ba shɛ ge, yee wa da j'a zhɛ w`a wɛ."
43008022	Ba w'a yee jo wɛ, a Yawutuu ɲuŋᴐfɛɛ p'i jo: "Aa! Wee tuun wu ni w'a giin wu wuyɛ gbo gɛ? W'a jo na wee na ba shɛ xuu wemu ni ge, na w`ee da j'a zhɛ w`a wɛ!"
43008023	A Yesu di pu pye: "Yee ɲɛ ɲiŋɛ ke wo sipyii, ga nɛ ɲɛ fugba we wo. Yee ɲɛ koŋᴐ wuu, ga nɛ ɲɛ koŋᴐ wo_e dɛ.
43008024	Lee wuu na nɛ yee pye jo yee na ba xhu yi jurumu wu ni. Nakaara baa, yi d`a li na na: 'Nɛ ɲɛ wemu nɛ ɲɛ ge.' Yee bye yee di ya d`a lee na wɛ, yee na xhuu yi jurumu wu ni."
43008025	A p'i Yesu pye: "Wee tuun wu ni jᴐgᴐ mu di ɲɛ wɛ?" A Yesu di jo: "Fo taashiinɛ li ni nɛ ɲɛ wemu ge, nɛ yee jo yee mu.
43008026	Keree niɲɛhɛŋɛɛ wa w`a, nɛ na j'a ki jo yee mu, na kiiri kᴐn yee na ki wuu na. Ga wemu w'a nɛ tun ge, wee wu ɲɛ can we. Yemu nɛ logo wu mu ge, yee nɛ yu koŋᴐ sipyii pu mu."
43008027	Yawutuu pu bi ta li cɛ na To Kilɛ kaa Yesu bi yu pu mu wɛ.
43008028	Lee wuu na a Yesu di pu pye: "Yee ba Sipya Ja yirige fugba we ni tuun wemu ni, yee na ba li cɛ wee tuun wu ni na 'Nɛ ɲɛ wemu nɛ ɲɛ ge.' Nɛ kaa la shishiin pyi nayɛ ni wɛ, ga To Kilɛ ya nɛ kalaa lemu ni ge, lee nɛ yu.
43008029	We w'a nɛ tun ge, wee wa ni nɛ ni. Wu ya ta nɛ yaha na yɛ nigin wɛ, bani le l'a dan wu ni ge, lee nɛ byi tuun bɛɛri ni."
43008030	Ba Yesu ya pee jomᴐ pu jo wɛ, a shɛnɲɛhɛmɛɛ di d`a wu na.
43008031	Yawutuu piimu p'a d`a Yesu na ge, a Yesu di pee pye: "Jomᴐ pe n'a da jo yi mu ge, yi bu pee logo, na pu koro ɲaari, yi na ba bye nɛ kalaapiire can na.
43008032	Lee na yee da ba can cɛ. Wee can wu jɛ na ba yee shᴐ bulooro na."
43008033	A p'i Yesu pye: "Ibirayima shi shɛɛn w`ee ɲɛ, w`ee ya ta bulooro pye ɲa sipya wa shishiin bɛ mu wɛ. Ɲaha na mu di yu na w`ee na zhᴐ bulooro na wɛ?"
43008034	A Yesu di pu ɲᴐ shᴐ na: "Can can na, n'a da yi jo yi mu, sipyaa sipya w'a jurumu pyi ge, wee ɲɛ jurumu wo bulo.
43008035	Na ta bulo ɲɛ kpᴐᴐn lemu na ge, wu da ga j'a bye lee kpᴐᴐn li shɛn yɛ pyaa bada wɛ. Ga kpᴐᴐn fᴐᴐ ja w'a sii kpᴐᴐn li shɛn yɛ pyaa gbee.
43008036	Kilɛ Ja wu bu yee pye yiyɛ wuu, wee tuun wu ni yi na na bye yiyɛ wuu can can na.
43008037	Nɛ li cɛ yee ɲɛ Ibirayima shi shɛɛn, ga lee bɛ na yee di nɛ shaa di gbo, bani yee wa nɛ jomᴐ pu fɛni wɛ.
43008038	Nɛ lemu ɲa na To wu mu ge, lee nɛ yu; le yee bɛ ya ta yi to wu mu ge, lee yee bɛ ya byi."
43008039	A Yawutuu p'i wu ɲᴐ shᴐ na: "Ibirayima wu ɲɛ w`ee to." A Yesu di pu pye: "Ibirayima da bi bye yee to can can na, yee kapyegee ni Ibirayima wogo bi da bye nigin.
43008040	Ga nimɛ, can we nɛ ta Kilɛ mu ge, wee nɛ yu yee mu, a yee di ganha na nɛ shaa di gbo. Ibirayima ya ta lee tuugo pye_e dɛ!
43008041	Yee to w'a keree kiimu pyi ge, kee tuugo yee bɛ ya byi." A p'i Yesu pye: "W`ee ya ta se dᴐdᴐᴐrᴐ ni_i dɛ! To nigin wu ɲɛ w`ee mu wee ɲɛ Kilɛ."
43008042	A Yesu di pu pye: "Kilɛ da bi ɲɛ yee to can na, nɛ kaa bi da da dan yee ni, bani wee ni nɛ foro. Nɛ ta pa nayɛ ni_i dɛ, ga wee w'a nɛ tun.
43008043	Jomᴐ pe nɛ yu yee mu ge, yee ya pu tashɛgɛ cɛ wɛ. Ɲaha na wɛ? Bani y'a da gbara yi pu logo wɛ.
43008044	Bani Shitaanni wu ɲɛ yee to. Le l'a dan yee to Shitaanni ni ge, lee yee wa giin di bye. Fo taashiinɛ ni sipyii gbovᴐᴐ wu ɲɛ were. Wu sanha can jo ɲa wɛ, bani can nigin bɛ wa wu funŋᴐ ni wɛ. Wu ba da kafinɛyɛ jo, w'a yi jo na bɛ ni wuyɛ pyaa funŋᴐ keree ni; bani kafinɛjo wu ɲɛ wii, na ɲɛ bɛ kafinɛyɛ wo to.
43008045	Ga nɛ kunni di can yu. Lee shiin l'a yee pye yee ya daa nɛ na wɛ.
43008046	Jᴐgᴐ wu wa yee ni wemu na j'a li shɛ na nɛ jurumu wa pye wɛ? Nɛ bi can yu yee mu, ɲaha na yee di ya d`a nɛ na_ɛ wɛ?
43008047	Sipya wemu bu bye Kilɛ sipya, wee ya Kilɛ jomᴐ nuri na gbara bɛ pu na. Ga yee ɲɛ Kilɛ sipyii wɛ. Lee wuu na yee ya sᴐᴐ na Kilɛ jomᴐ nuri wɛ."
43008048	A Yawutuu p'i Yesu pye: "Kaɲii wa w`ee mu na jo Samari shɛn mu ɲɛ, na jinaa pu ɲɛ mu ni bɛ."
43008049	A Yesu di pu pye: "Jina wa nɛ ni_i dɛ, ga na To Kilɛ n'a bɛlɛ. Yee kunni wa nɛ fanri.
43008050	Nɛ ta na nayɛ pyaa pɛɛŋɛ shaa_i dɛ, ga wa wu wa ki shaa nɛ mu, wee shiin wu ɲɛ bɛ kiiri kᴐnvᴐᴐ we.
43008051	Can can na, n'a da yi jo yi mu, wa bu nɛ jomᴐ pu logo, na sᴐᴐ pu na, weefᴐᴐ da ga xhu bada wɛ."
43008052	A Yawutuu p'i jo: "Nimɛ kunni w`ee ya li cɛ nakaara baa jo jinaa pu wa mu ni. Ibirayima ya xu, Kilɛ tudunmᴐᴐ pu samaa bɛ d'a xu, mu di yu na wemu bu mu jomᴐ pu co, na weefᴐᴐ da ba xhu bada wɛ.
43008053	Wee tuun wu ni mu w'a ye w`ee tolɛ Ibirayima na gɛ? Wee ya xu, a Kilɛ tudunmᴐᴐ pu samaa bɛ di xhu. Wee tuun wu ni mu di mayɛ wii jᴐgᴐ wɛ?"
43008054	A Yesu di pu ɲᴐ shᴐ na: "Nɛ da bi nayɛ pɛlɛ, kee pɛɛŋɛ ki bi da bye ɲuŋᴐ baa wogo. Nɛ To Kilɛ w'a nɛ pɛlɛ, wee wemu yee wa byi na yi Kilɛ ge;
43008055	na ta yeeyɛ pyaa ya ta wu cɛ wɛ. Nɛ w'a wu cɛ. Nɛ da bi jo nɛ wu cɛ wɛ, nɛ bɛ bi da bye yee tuugo kafinɛjo. Ga nɛ wu cɛ, na sᴐᴐ wu jomᴐ pu na, na pu pyi.
43008056	Yee to Ibirayima ya fundanga ta na wee na ba nɛ caŋa ɲii li ɲa. Ba w'a li ɲa wɛ, a l'i bye fundangbᴐhᴐ wu mu."
43008057	A Yawutuu p'i wu pye: "Ali mu sanha yee kɛlɛɛ kaguro (50) yɛ pyaa bɛ ta wɛ, mu di yu na mu ya Ibirayima ɲa ya?"
43008058	A Yesu di pu pye: "Can can na, n'a da yi jo yi mu, yani Ibirayima wu se ge, nɛ ɲɛ wemu nɛ ɲɛ ge."
43008059	Pee jomᴐ pu wuu na, a Yawutuu p'i kagereye lᴐ wu na na p'i wu w'a, ga, a Yesu di beele foro Kilɛ-pɛɛŋɛ pugbᴐhᴐ ki ni, na gari.
43009001	Na Yesu yaha wu na gaaŋi koo li ni, a wu fyɛnna wa ɲa, wu fyɛn wo na se.
43009002	A Yesu kalaapiire t'i wu yege na: "W`u Karamᴐgᴐ, ɲaha na we n'a we d'a se fyɛn wɛ? Wu wo jurumu w'a wu pye mu laa, wu sefɛɛ wo jurumu?"
43009003	A Yesu di pu ɲᴐ shᴐ na: "Li wa wuyɛ pyaa wo jurumu wɛ, l'i wa wu sefɛɛ bɛ wo jurumu wɛ; ga l'a pye, kᴐnhᴐ Kilɛ wo sefɛɛrɛ t'i tiyɛ shɛ we n'a we wo keree ki funŋᴐ ni.
43009004	Wemu w'a nɛ tun ge, li waha l'i waha w`ee ya yaa na wee wo kapyeŋɛɛ ki pyi na caŋa kpɛɛngɛ ki yaha, ni lee bɛ wɛ, piige ki wa ma, ki ba nᴐ, wa shishiin da j'a kapyeŋɛɛ pye nige wɛ.
43009005	Na nɛ yaha koŋᴐ na naha, kpɛɛngɛ nɛ ɲɛ koŋᴐ sipyii mu."
43009006	Ba Yesu ya yee jo wɛ, na wu ɲᴐlᴐhᴐ wo ɲiŋɛ ki na, na kee taga pogoo kii yᴐrᴐŋᴐ, na kee fara fyɛn wu ɲ`ii ki na.
43009007	Na wu pye na wu shɛ wu ɲaha je Silowɛ lowege ki ni. (Silowɛ kᴐri ɲɛ: "Tudunmᴐ.") Ba n'a w'a shɛ wu ɲaha ki je w`a wɛ, a wu ɲ`ii k'i mugi, a wu guri kari.
43009008	Ayiwa, yaŋmuyᴐ we n'a we bi ma ɲɛɛri. Wu tiinɲii ni wu cɛvɛɛ piimu p'a bi wu ɲaa wu na ɲɛrɛgɛ ki pyi taashiinɛ li ni ge, a pee di jo: "Fyɛn we wu bi ma ɲɛrɛgɛ ki pyi ge, ta wee bɛ wu ɲɛ we wɛ?"
43009009	A pii di jo: "Wee wu wa." A pii bɛ di jo: "Wu ɲɛ were wɛ, w'a foro yɛ wee fɛni." Ga, a n'a wuyɛ pyaa di jo: "Nɛyɛ pyaa ki ɲɛ kii."
43009010	A p'i wu pye: "Wee tuun wu ni a mu ɲ`ii k'i bye dii na mugi wɛ?"
43009011	A wu pu ɲᴐ shᴐ na: "N'a wemu mɛgɛ ki ɲɛ Yesu ge, wee w'a puuro fara nɛ ɲ`ii na, na nɛ pye na nɛ wu shɛ nayɛ je Silowɛ lowege ki ni. Ba nɛ shɛ na ɲaha ki je w`a wɛ, a nɛ ɲ`ii k'i mugi."
43009012	A p'i wu yege na: "Mii wu wa wɛ?" A wu jo: "Nɛ cɛ wɛ."
43009013	Fyɛnna wu w'a cuuŋᴐ ge, p'a kari ni wee ni Farizhɛɛn pu y'iri.
43009014	Yesu ya puuro ti fara fyɛn wu ɲ`ii ki na na wu cuuŋᴐ caŋa kemu ge, kee bye Yawutuu pu wo cadɛɛngɛ.
43009015	Lee wuu na Farizhɛɛn p'a fyɛn wu nijuuŋᴐ ki yiri, na wu yege na dii wu ɲ`ii k'a pye na mugi wɛ. A wu pu ɲᴐ shᴐ na: "Puuro w'a fara nɛ ɲ`ii ki na, a nɛ shɛ na ɲaha je, a nɛ ɲ`ii k'i mugi."
43009016	Ba w'a yee jo wɛ, a Farizhɛɛn pii di jo: "N'a wemu w'a le pye ge, wee da j'a voro Kilɛ ni wɛ, bani wu ya w`ee cadɛɛngɛ ki wii yafiin bɛ wɛ." Ga, a pii bɛ di jo: "Jurumupye na j'a le kakanhana le la tuugo pye ya?" Yee nijoyo na, a nakaara di j'e pu tɛ ni.
43009017	Fyɛn wu w'a cuuŋᴐ ge, a p'i wu yege sanha na: "N'a we w'a mu ɲ`ii ki mugi ge, yekɛ yi w'a mu mu na yu wu shizhaa na wɛ?" A wu pu ɲᴐ shᴐ na: "Kilɛ wo tudunmᴐ wa wu ɲɛ wii."
43009018	Ga Yawutuu ɲuŋᴐfɛɛ pu bi ta d`a yi na na we n'a we fyɛn wo w'a se, a wu ɲ`ii di na pa mugi wɛ. Lee wuu na a p'i wu sefɛɛ pu yiri pa,
43009019	na ba pu yege na: "Yee ja wu ɲɛ we ya? Yee na j'a yi jo can na na fyɛngɛrɛ ni w'a se ya? Wu d'a pye dii na ɲaa nimɛ wɛ?"
43009020	A wu sefɛɛ p'i Yawutuu ɲuŋᴐfɛɛ pu ɲᴐ shᴐ na: "W`ee kunni ya li cɛ jo w`ee ja wu wu ɲɛ we, wu d'a se bɛ fyɛn.
43009021	Ga lemu l'a wu pye wu na ɲaa nimɛ ge, w`ee ya lee cɛ wɛ. Sipya wemu bɛ w'a wu ɲ`ii ki bɛ mugi ge, w`ee ya wee bɛ cɛ wɛ. Yi wuyɛ pyaa ki yege, wu wa nige nᴐhᴐcɛrɛɛ wɛ, wuyɛ pyaa ki na yi ɲaha jo yi mu."
43009022	Yawutuu ɲuŋᴐfɛɛ pu ɲ`ii fyaara wuu na n'a wu sefɛɛ p'a ye jo, bani p'a bi bɛ yi na na sipyaa sipya w'a yere li na na Shᴐvᴐᴐ wu ɲɛ Yesu ge, p'i weefᴐᴐ tᴐᴐgᴐ wolo pu Kilɛ-pɛɛŋɛ puga ki keree ki ni fɛɛfɛɛ.
43009023	Lee wuu na n'a wu sefɛɛ p'a jo na: "Wu wa nige nᴐhᴐcɛrɛɛ wɛ, yi wuyɛ pyaa ki yege."
43009024	Ayiwa, n'a wu fyɛngɛrɛ ti t'a xᴐ ge, a p'i nᴐhᴐ wu yiri sanha tᴐᴐɲii shuun wuu li ni na wu pye: "Can jo Kilɛ ɲii na, n'a wemu w'a mu ɲ`ii ki mugi ge, w`ee ya li cɛ na jo jurumupye wu ɲɛ wii."
43009025	A wu pu ɲᴐ shᴐ na: "Jurumupye wu ɲɛ la, wu ɲɛ jurumupye_e la, nɛ cɛ wɛ; ga kaa nigin kunni nɛ cɛ, lee ɲɛ: Nɛ kunni bye fyɛn, ga nimɛ nɛ w'a ɲaa, lee nɛ cɛ."
43009026	A p'i wu pye: "Ɲaha wu d'a pye mu na wɛ? Dii wu d'a mu ɲ`ii ki mugi wɛ?"
43009027	A n'a wu pu ɲᴐ shᴐ na: "Nɛ yee jo xᴐ yee mu, ga yee ya ta d`a yee na wɛ. Ɲaha na yee di giin y'i yee logo sanha wɛ? Yee bɛ funyᴐ yi wa y'i bye wu kalaapiire gɛ?"
43009028	Ayiwa, a p'i ganha na wu shɛhɛlɛ na yu: "Mu wu ɲɛ we n'a we wo kalaapire; w`ee kunni di ɲɛ Kilɛ tudunmᴐᴐ Musa wo kalaapiire.
43009029	Bani w`ee ya li cɛ jo Kilɛ ya jo ni Kilɛ tudunmᴐᴐ Musa ni. Ga we n'a we kunni w`ee ya we tayirige cɛ wɛ."
43009030	Fyɛn wu w'a cuuŋᴐ ge, a wee di Yawutuu ɲuŋᴐfɛɛ pu ɲᴐ shᴐ na: "Le ɲɛ kakanhana dɛ, yee na yu na yee ya we tayirige cɛ wɛ, na ta wu d'a nɛ ɲ`ii mugi.
43009031	W`ee ya li cɛ jo Kilɛ ya jurumupye nijoyo nuri wɛ, ga fo wemu bu bye Kilɛ ɲ`ii fyaara sipya, na wu ɲidaan pyi, weefᴐᴐ nijoyo w'a nuri.
43009032	Fo taashiinɛ li ni koŋᴐ ɲᴐkᴐᴐnrᴐ na, wa shishiin sanha logo na wa ya se fyɛn, a wa di wu ɲ`ii mugi wɛ.
43009033	We n'a we da bye wu ya foro Kilɛ ni wɛ, wu bi da j'a yafiin bɛ pye wɛ."
43009034	A p'i wu ɲᴐ shᴐ na: "Jurumupye mu ya sii tii se, mu di giin da w`ee kalaa nimɛ gɛ?" Ba p'a yee jo wɛ, na n'a wu kᴐri yeege Kilɛ-pɛɛŋɛ puga ki ni.
43009035	Ayiwa, Yesu ya logo na Farizhɛɛn p'a n'a wu kᴐri ge; ba w'a shɛ j'iri wu na wɛ, na jo: "Ta mu ya d`a Sipya Ja wu na?"
43009036	A n'a wu wu ɲᴐ shᴐ na: "Karamᴐgᴐna we, jᴐgᴐ wu ɲɛ wii wɛ? Wu shɛ na na, kᴐnhᴐ di d`a wu na."
43009037	A Yesu di jo: "Weeyɛ pyaa mu wa ɲaa mɛ wu na yu ni ma ni."
43009038	A n'a wu jo: "Kafᴐᴐ, nɛ d`a ma na." A wu nuguro sin Yesu fɛɛ ni na wu pɛlɛ.
43009039	A Yesu di jo sanha: "Kiiri kaa na nɛ pa koŋᴐ na, kᴐnhᴐ piimu ya ɲaa wɛ, pee di da ɲaa; piimu p'a ɲaa ge, pee di bye fyɛnmɛɛ."
43009040	Farizhɛɛn piimu pu bye Yesu t`aan ge, ba pee ya yee logo wɛ, na wu yege na: "W`ee bɛ pu ɲɛ fyɛnmɛɛ p'a gɛ?"
43009041	A Yesu di pu ɲᴐ shᴐ na: "Yee da bi bye fyɛnmɛɛ, yee bi da jaagi wɛ. Ga yee d'a jo na yee wa ɲaa, lee l'a yee wo jurumu wu pye w'a kori yee ɲuŋᴐ ni."
43010001	Ayiwa, A Yesu di pu pye: "Can can na, n'a da yi jo yi mu, sipya wemu w'a li she wu da j'e yatᴐᴐgbaha ki kuɲᴐᴐ li ni wɛ, fo na sirani na duri kasᴐrᴐgᴐ na na jin ge, wee ɲɛ nagaa, na nᴐhᴐ na dun sipyii na.
43010002	Ga wemu w'a jin kuɲᴐᴐ li ni ge, wee wu ɲɛ yatᴐᴐnahama wuyɛ pyaa.
43010003	Yatᴐᴐgbaha ki kasɛɛgɛ pyevᴐᴐ wu na y`iri na gbura ki mugi wee mu. Dubyaa pu ma wee ɲᴐmɛɛ coni. Wee ma wu dubyaa pu bɛɛri nigin nigin yiri pu mɛyɛ na, na foro ni pu ni kpɛɛngɛ na.
43010004	Wu bu foro ni pu ni kpɛɛngɛ na, w'a doro pu ɲahagbaa na. Dubyaa pu bɛɛri nigin nigin bɛ na daha wu fɛni, bani p'a wu mujuu li cɛ.
43010005	Ga dubyaa pu ya dɛri sipya watii fɛni wɛ, p'a ganha na fe na gbee bɛ yɛrɛ weefᴐᴐ ɲaha na, bani pu ya sipya watii mujuu cɛ wɛ.
43010006	Yesu ya le talenɛ le jo sipyii pu mu, ga pu ya ta li kᴐri cɛ wɛ."
43010007	A Yesu di pu pye sanha na: "Can can na, n'a da yi jo yi mu, nɛ wu ɲɛ yatᴐᴐgbaha ki kuɲᴐᴐ le.
43010008	Piimu bɛɛri p'a pa nɛ ɲaha na ge, pee bɛɛri ɲɛ nagaalaa ni pii p'a dun sipyii na ge. Dubyaa pu ya ta sᴐᴐ na pee jomᴐ logo wɛ.
43010009	Nɛ wu ɲɛ kuɲᴐᴐ le. Sipyaa sipya w'a j'e lee kuɲᴐᴐ li ni ge, wee na ba shᴐ. Wee na da jin, na f`oro ɲaɲiŋɛ na. Nɛ na da yalige bɛ kaan wu mu.
43010010	Nagaa ya ma yafiin na, ni nagaara, ni gbuuro, ni kakara wuu na bɛ wɛ. Ga nɛ kunni ya pa, kᴐnhᴐ sipyii di ɲ`ii sicuumᴐ nijemɛ ta, p'i sii pu funŋᴐ ɲiŋɛ wo ta."
43010011	A Yesu di jo sanha na: "Nɛ wu ɲɛ yatᴐᴐnaha-jemɛ we. Yatᴐᴐnaha-jemɛ ya wu munaa kaan wu dubyaa pu wuu na.
43010012	Ga kapyebye we w'a dubyaa pu kasɛɛgɛ pyi saraa na ge, wee ɲɛ pu nahavᴐᴐ wɛ. Dubyaa pu bɛ di ɲɛ wu wuu wɛ. Lee wuu na, ba w'a yacoŋᴐ ɲa ki na ma wɛ, w'a baa na dubyaa pu yaha. Yacoŋᴐ ki na dubyaa pii co, pu samaa na jaaga.
43010013	Kapyebye wu ma baa na dubyaa pu yaha bani wari shavᴐᴐ wee ɲɛ. Dubyaa pu funzhaga ɲɛ ma bye wu ni wɛ.
43010014	Nɛ kunni wu ɲɛ yatᴐᴐnaha-jemɛ we.
43010015	Ba To Kilɛ ya nɛ cɛ cɛgana lemu na, a nɛ bɛ di wu cɛ cɛgana lemu na wɛ, mu nɛ bɛ ya na wo dubyaa pu cɛ, a nɛ wo dubyaa pu bɛ di nɛ cɛ mu. Nɛ na na munaa li kan na wo dubyaa pu wuu na.
43010016	Dubyaa piitiilee bɛ pu wa nɛ mu piimu ɲɛ ke yatᴐᴐgbaha ke ni wɛ. Li waha l'i waha, nɛ yaa na pee bɛ kᴐri pa; pu na ba nɛ jomᴐ nuri. Pu bɛɛri na ba binnɛ bye dubyagbaha nigin. Yatᴐᴐnahama nigin na ba bye pu ɲuŋᴐ ni.
43010017	Lee wuu na nɛ kaa ya dan na To Kilɛ ni. Bani nɛ na na munaa kan na xhu, kᴐnhᴐ di guri ba li ta sanha.
43010018	Sipya wa shishiin da ga j'a nɛ munaa karamu wolo wɛ. Nayɛ ni n'a da li kan. Se wa nɛ ni na li kan, se wa nɛ ni na li shᴐ bɛ sanha. Yee nɛ To Kilɛ ya jo nɛ mu."
43010019	A Yawutuu p'i daa sanha Yesu jomᴐ pu wuu na.
43010020	A pu niɲɛhɛmɛɛ di jo: "Jina wu wa wu ni, lee l'a wu ɲuŋmuu yirige. Ɲaha na yee di wu jomᴐ nuri wɛ?"
43010021	A pii bɛ di jo: "Eyi! Pe ɲɛ ɲuŋmoyiri-jomᴐ wɛ dɛ! Dii ɲuŋmoyirinɛ fᴐᴐ di da j'a fyɛn ɲ`ii mugi wɛ?"
43010022	Ayiwa, Yawutuu pu wo Kilɛ-pɛɛŋɛ pugbᴐhᴐ ki wo kalenɛ lemu l'a byi, p'i li pyi na Kilɛ-pɛɛŋɛ pugbᴐhᴐ ki wo Dedikasi wu ge, a lee di ba nᴐ Zheruzalɛmu ni. Lee bi byi yee bɛɛri wiire see see wuuro tiyɛ pyaa tuun ni.
43010023	Yesu bi ɲaari ɲaari Kilɛ-pɛɛŋɛ pugbᴐhᴐ ki kaaŋa ki ni gba wa nᴐhᴐ ni. P'a bi wee gba wu pyi na saannaa Solomani gba.
43010024	A Yawutuu p'i ba binnɛ Yesu t`aan na wu pye: "Tuun wekɛ ni mu di da ga ba nakaara wolo w`ee zᴐlᴐᴐ pu ni wɛ? Ma bi sii Shᴐvᴐᴐ we, yi tii jo w`u mu."
43010025	A Yesu di pu ɲᴐ shᴐ na: "Nɛ yi jo xᴐ yee mu, ga yee ya d`a yi na wɛ. Kapyegee kiimu nɛ pye na To Kilɛ mɛgɛ na ge, kee wa li shɛɛ na ye nɛ yu yee mu ge, na yee ɲɛ can.
43010026	Lee bɛ na yee kunni ya giin di d`a nɛ na wɛ, bani yee ɲɛ nɛ wo dubyaa pu ni wɛ.
43010027	Nɛ wo dubyaa p'a nɛ jomᴐ nuri. Nɛ pu cɛ, p'i dɛri bɛ nɛ fɛni.
43010028	Nɛ pee shᴐ na ɲ`ii sicuumᴐ kan pu mu, ɲ`ii sicuumᴐ pemu da xhᴐ wɛ. Pee da ga gyɛɛgi bada wɛ, wa shishiin di wa da j'a pu shᴐ nɛ na wɛ.
43010029	Nɛ To Kilɛ wemu w'a pu kan nɛ mu ge, wee wo sefɛɛrɛ t'a ye yaŋmuyᴐ yi bɛɛri wuuro na. Wa shishiin da j'a pu shᴐ nɛ To Kilɛ na wɛ.
43010030	Nɛ ni na To Kilɛ wu ɲɛ nigin."
43010031	Ba Yesu ya lee ɲᴐmɛɛ li jo wɛ, a Yawutuu p'i nᴐhᴐ kagereye lᴐ na p'i wu w'a gbo.
43010032	A Yesu di pu pye: "Nɛ kasaaŋaa niɲɛhɛŋɛɛ pye yee ɲii na kiimu nɛ ta na To Kilɛ mu ge. Kee kapyegee ki ni, nigin wekɛ wuu na yee di wa giin di nɛ w'a gbo ni kagereye ni wɛ?"
43010033	A p'i Yesu pye: "W`ee ya giin di mu w'a ni kagereye ni ma kasaaŋaa ki wuu na_ɛ dɛ. Ga Kilɛ mɛkyɛɛgɛrɛ jomᴐ pemu m'a jo ge, pee wuu na w`ee ya giin di ma w'a. Mu sipyitiire, mu di mayɛ taanna ni Kilɛ ni."
43010034	A Yesu di pu pye: "Ta li ya ka Kilɛ Kafila wu ni xuu w`a ni wɛ na Kilɛ ya jo: 'Yee ɲɛ kilɛlɛɛ wɛ?'
43010035	Na ta w`ee d'a li cɛ na lemu l'a ka Kilɛ Kafila wu ni ge, lee wa da j'a ɲɛri wɛ. Ayiwa, Kilɛ ya wu jomᴐ pu kan piimu mu ge, ni w'a pee yiri kilɛlɛɛ,
43010036	wee tuun wu ni Kilɛ ya wemu ɲaha bulo na wu tun koŋᴐ mu ge, wee na jo na Kilɛ Ja wee ɲɛ, ɲaha na yee di yu na Kilɛ mɛgɛ w'a gyɛɛgi wɛ?
43010037	Nɛ bu da nɛ na To Kilɛ kapyegee pyi wɛ, wee tuun wu ni, yi ganha bu d`a na na wɛ.
43010038	Ga nɛ kapyegee ki bye ki d'a saha ni na To Kilɛ wu ɲidaan ni, ali yi ɲɛhɛ bye yi ya daa na na wɛ, yee ya yaa na d`a li na na Kilɛ ni kii kapyegee kii ya foro; kᴐnhᴐ y'i li cɛ fiinŋɛ na nɛ To Kilɛ wu ɲɛ nɛ ni, nɛ bɛ di ɲɛ na To Kilɛ wu ni."
43010039	A sipyii p'i ganha na wu shaa di joo sanha pee jomᴐ pe wuu na, ga, a wu shᴐ pu na.
43010040	Yohana Batizelipye bi sipyii pu batizeni xuu wemu ni taashiinɛ li ni Zhurudɛn Gba wu kadugo ge, A Yesu di shɛ diin w`a.
43010041	A shɛnɲɛhɛmɛɛ di gari wu fɛni w`a. Pee sipyii p'a bi puyɛ pyi na: "Yohana Batizelipye ya ta kakanhana la shishiin pye w`ee mu wɛ. Ga yemu bɛɛri w'a jo we n'a we shizhaa na ge, yee bɛɛri y'a pye can."
43010042	A shɛnɲɛhɛmɛɛ di d`a Yesu na wee xuu wu ni.
43011001	Ayiwa, n'a wa bye Bɛtani kulo li ni ni yama pa ni, wu mɛgɛ ɲɛ na Lazari. Wu ni wu ceboroshaa shuun wu bye: Marite ni Mariyama.
43011002	Wee Mariyama we wu bi lasikoli wu wo Kafᴐᴐ Yesu tᴐᴐyᴐ na, na wu ɲuzhiire taga yi jᴐgᴐ. Wee wo ceborona Lazari wu w'a bye ni yama pu ni.
43011003	A pee ceboroshaa shuun wu tuduro yaha p'a shɛ jo Yesu mu na: "Wu Kafᴐᴐ, ma naɲii wu ya cuuŋᴐ wɛ dɛ!"
43011004	Ba tee tuduro t'a nᴐ Yesu na wɛ, a wu jo: "Pe yama pe ya ta ɲᴐ wolo p'i Lazari tii gbo wɛ, ga pɛɛŋɛ pu da ba daha Kilɛ mɛgɛ na. Pu na ba bye kaɲuŋᴐ na pɛɛŋɛ taha Kilɛ Ja wu mɛgɛ ki na."
43011005	Marite ni Mariyama ni Lazari ni, lee bi pee taanri wu bɛɛri kaa ta li na dan Yesu ni fo xuuni.
43011006	Ba Yesu ya Lazari sicuubaara ti kaa logo mu wɛ, xuu wemu ni wu bye ge, a wu sanha di diin w`a fo na ta cabyaa shuun.
43011007	Lee kadugo na a wu ba wu kalaapiire ti pye: "Yi pa wu guri shɛ Zhude fiige ki ni."
43011008	A kalaapiire t'i wu pye: "W`u Karamᴐgᴐ, Yawutuu pu na bi mu shaa wee xuu wu ni p'i mu w'a gbo ni kagereye ni li sanha mᴐ wɛ, mu sanha di giin m'a guri m'a se w`a ya?"
43011009	A Yesu di pu pye: "Ta lɛɛrɛɛ kɛ ni shuun bɛ wu ɲɛ caŋa ɲii funŋᴐ ni wɛ? Sipya ba ɲaari caŋa kpɛɛngɛ na wu da da guruŋᴐ wɛ, bani wu ma ɲaa xuuni.
43011010	Ga sipya ba ɲaari nibiige ni, w'a ganha na guruŋᴐ, bani kpɛɛngɛ ɲɛ ma bye wɛ."
43011011	Lee kadugo na a wu pu pye: "W`ee naɲii Lazari w'a ŋmunᴐᴐ, ga n'a da zhɛ di shɛ wu ɲɛ."
43011012	A kalaapiire t'i wu pye: "W`u Kafᴐᴐ, wu bi ta wu na ŋmunᴐᴐ yɛ, go wu na ba juuŋᴐ gɛ."
43011013	Yesu jomᴐ pu bi li shɛɛ na Lazari ya xu. Ga, a wu kalaapiire t'i ganha na giin na ŋmunumᴐ nidiimɛ kaa w'a byi.
43011014	Wee tuun wu ni a Yesu di na yi fiinŋɛ jo pu mu na: "Lazari ya xu.
43011015	Ga nɛ pye nɛ shɛ w`a wɛ a wu xhu ge, lee ya taan nɛ ni yee wuu na. Bani lee kaa le na ba bye kaɲuŋᴐ, na yee pye yee ya d`a nɛ na fo xuuni. Yi y`iri w`u shɛ wu y'iri!"
43011016	Kalaapire la mɛgɛ ki bye na Tomasi, p'i wu pyi na "Ŋmami." A wee di wu kaafɛɛ pu samaa pye: "Wee tuun wu ni w`u bɛ pu pinnɛ w'`a se ni wu ni, w`u na zhɛ xhu ni wu ni w`a shiizhan."
43011017	Ayiwa, tuun wemu ni Yesu ya nᴐ Bɛtani kulo li ni ge, lee bi Lazari ta p'a wu le fo wu nixhugo k'a cabyaa shishɛɛrɛ ta xᴐ faŋa ni.
43011018	Bɛtani kulo li bi lii Zheruzalɛmu kulo li na wɛ, laraga ki bi kiloo taanri xᴐ wɛ.
43011019	A Yawutuu niɲɛhɛmɛɛ di ba na pa diin Marite ni Mariyama t`aan, na ganha na sɛɛgɛ tan pu na pu ceborona wu xhu wu na.
43011020	Ba Marite ya pa Yesu kaa logo na w'a ma wɛ, a wu y'iri kari di zhɛ j'iri wu na. Ga, a Mariyama di diin deeye ni.
43011021	Ba w'a shɛ j'iri wu na wɛ, na wu pye: "W`u Kafᴐᴐ, mu da bi bye naha, nɛ ceborona wu bi da xhuu wɛ.
43011022	Ga, ali nimɛ we bɛ ni, nɛ li cɛ sanha jo mu bu yaaga bɛɛri ɲɛɛri Kilɛ mu, wu na kee kan mu mu."
43011023	A Yesu di wu pye: "Marite, ma ceborona wu na ba ɲɛ."
43011024	A Marite di wu pye: "Nɛ li cɛ jo nɛ ceborona wu na ba ɲɛ xuu pu ɲɛduun wu ni koŋᴐ ki caxhᴐgᴐ ki na."
43011025	A Yesu di wu pye: "Nɛ w'a xuu pu ɲɛni, na ɲ`ii sicuumᴐ pu bɛ kaan. Sipyaa sipya w'a daa nɛ na ge, ali wufᴐᴐ ɲɛhɛ xhu bɛ, nɛ na ɲ`ii sicuumᴐ nivomᴐ kan wu mu.
43011026	Wemu di bu ɲ`ii sicuumᴐ nivomᴐ pu ta, na daa nɛ na, weefᴐᴐ da xhuu bada wɛ. Mu wa daa yee na gɛ, Marite?"
43011027	A Marite di jo: "Uun, w`u Kafᴐᴐ, nɛ d`a li na jo mu w'a sii pye Shᴐvᴐᴐ we, Kilɛ Ja we, wemu wu bi yaa wu pa koŋᴐ ki na ge, mu wu ɲɛ wii."
43011028	Ayiwa, Marite ya yee jo mu ge, na guri pa deeye ni, na ba wu cuun Mariyama peele yiri, na wu pye: "W`ee Karamᴐgᴐ w'a pa, w'a ma yiri na ma shɛ."
43011029	Ba Mariyama ya yee logo wɛ, a wu gᴐn y`iri, na gari tᴐvuyo na Yesu y'iri.
43011030	Lee bi Yesu ta wu sanha j'e kanha ki ni wɛ. Marite ya shɛ wu ɲuŋᴐ c'iri xuu wemu ni ge, wee xuu wu ni wu bye sanha.
43011031	Yawutuu piimu pu bi pa diin na sɛɛgɛ tan Mariyama na puga ki ni ge, ba pee ya wu ɲa w'a y`iri foro mu tᴐvuyo na wɛ, a pu bɛ di y`iri taha wu fɛni. Pu bi giin na w'a gaaŋi di zhɛ mɛɛ suu faŋa ki na.
43011032	Xuu wemu ni Yesu ɲɛ ge, a Mariyama di shɛ nᴐ w`a. Ba w'a Yesu ɲa wɛ, na shɛ nuguro sin wu fɛɛ ni na wu pye: "W`u Kafᴐᴐ, mu da bi bye naha, nɛ ceborona wu bi da xhuu wɛ."
43011033	Ba Yesu ya Mariyama ɲa wu na mɛɛ suu wɛ, Yawutuu piimu p'a taha wu fɛni ge, pu bɛ di mɛhɛɛ suu wɛ, a lee di waha wu na fo xuuni, a wu hakili di wuregi.
43011034	A Yesu di pu pye: "Mii y'a wu le wɛ?" A p'i wu ɲᴐ shᴐ na: "Kafᴐᴐ, pa ma na zhɛ xuu wu ɲa."
43011035	A mɛɛ di shᴐ Yesu yɛ pyaa bɛ na.
43011036	Yawutuu piimu p'a wu ɲa wu na mɛɛ li suu ge, a pee di jo: "Yi wii! we n'a we kaa bi dan wu ni dɛ!"
43011037	Ga, a pii di jo pu ni na: "Wee wemu w'a fyɛn wu ɲ`ii mugi ge, ta wu bi j'a Lazari bɛ ɲaha kᴐn wu ganha bu xhu wɛ?"
43011038	A pee jomᴐ pe bɛ di nᴐhᴐ waha Yesu na fo na doro. A p'i gari faŋa ki na. Faaga wege ki bye faŋa ke, a p'i kageegbᴐhᴐ ka taga ki ɲᴐ tᴐ.
43011039	Ba p'a shɛ nᴐ ki na wɛ, a Yesu di pu pye: "Yi kagereŋɛ ki laha faŋa ki ɲᴐ na!" Gbo wu ceboroshᴐ wemu bɛ wu bye ni pu ni na Marite ge, a wee di Yesu pye: "W`u Kafᴐᴐ, wu nugo ya karaa yaa ki ta ki na foro dɛ, bani niɲaa ɲɛ wu caŋa shishɛɛrɛ wogo faŋa ki ni."
43011040	A Yesu di wu pye: "Marite, ta nɛ mu pye jo mu bu da mu na daa nɛ na jo nimɛ ma da Kilɛ wo sefɛɛrɛ ti ɲa wɛ?"
43011041	Wee tuun wu ni a p'i kagereŋɛ ki laha faŋa ki ɲᴐ na. A Yesu di wu ɲaha yirige fugba we ni na Kilɛ ɲɛɛri na: "Na To Kilɛ, m'a na ɲɛrɛgɛ ki shᴐ, n'a baraga taha ma na lee wuu na.
43011042	Nɛ sii li cɛ jo tuun bɛɛri ni mu ya nɛ ɲɛrɛgɛ shuu. Ga sipyii pii p'a nɛ maha mɛ ge, pee wuu na nɛ ye jo, kᴐnhᴐ p'i d`a li na na muyɛ pyaa k'a nɛ tun."
43011043	Ba Yesu ya yee jo wɛ, na mujuu w'a na: "Lazari, foro naha kpɛɛngɛ ke na!"
43011044	A Lazari di ɲɛ na foro faŋa ki ni. Fasicoro li bi taga keye ye ni tᴐᴐyᴐ ye pᴐ wu mu, na faxuugo ka taga ɲaha ke migile. A Yesu di pu pye: "Yi f`aya yi sanha laha wu na, y'i wu yaha wu da se!"
43011045	Yawutuu piimu p'a bi pa na pa diin Mariyama yɛ t`aan kpᴐn pu ni ge, le Yesu ya pye ge, ba p'a lee ɲa wɛ, a pu niɲɛhɛmɛɛ di d`a Yesu na.
43011046	Ga, a pii di gari pu ni, na shɛ kii keree kii paari Farizhɛɛn pu mu.
43011047	Wee tuun wu ni a saraya ɲaha shᴐᴐnrivɛɛ ɲuŋᴐfɛɛ ni Farizhɛɛn p'i kiirikᴐᴐn kuruŋᴐ ki yiri na jo: "Lekɛ w`ee di da bye nimɛ wɛ? Bani we n'a we, kakanhaŋaa niɲɛhɛŋɛɛ w'a byi l'a toro!
43011048	W`ee di bu sii we yaha wu na kii pyi le pyegana le na, sipyii pu bɛɛri pu da ba d`a wu na. Lee di bu bye bɛ, Oromɛ sᴐrᴐsii pu na ba w`u Kilɛ-pɛɛŋɛ pugbᴐhᴐ ki ja, na ki kyɛɛgi, na w`u shi wu bɛ kyɛɛgi!"
43011049	N'a wa bye pu ni wee mɛgɛ ɲɛ na Kayifɛ, wee wu bye saraya ɲaha shᴐᴐnrivɛɛ wo ɲuŋᴐfᴐgbᴐ we lee yee le. A wee di pu pye: "Yee kunni ya keree ɲaha cɛni wɛ!
43011050	Ta yee ya li cɛ na jo l'a pᴐrᴐ yee mu na shɛn nigin wu xu sipyii pu bɛɛri wuu na, kᴐnhᴐ w`ee shi wu bɛɛri di shᴐ wɛ?"
43011051	Ayiwa, Kayifɛ bi ta pe jomᴐ pe ta wuyɛ ni na jo wɛ. Ga ma na jo w'a pye lee yee le saraya ɲaha shᴐᴐnrivɛɛ wo ɲuŋᴐfᴐgbᴐ wu ge, lee funŋᴐ ni Kilɛ ya pe jomᴐ pe tirige wu funŋᴐ ni w'a jo mɛ na Yesu w'a yaa wu xu Izirayɛli shɛɛn pu bɛɛri wuu na.
43011052	Ga wu bi da ba xhu Izirayɛli shɛɛn yɛ nigin wuu na wɛ. Kilɛ wo sipyii piimu bɛɛri p'a caaga koŋᴐ ke bɛɛri na ge, wu na ba xhu kᴐnhᴐ wu pee bɛɛri pinnɛ wu pu pye nigin.
43011053	A Yawutuu ɲuŋᴐfɛɛ p'i li shɛ kee caŋa kiyɛ pyaa na p'a yaa na Yesu gbo.
43011054	A Yesu di bye wu ya sᴐᴐ w'a ɲaari nige Yawutuu pu tɛ ni ni sipyiire ti ni wɛ. A wu y`iri wee xuu wu ni, na gari kulo la ni sipoŋᴐ ki kabanugo ki na. Lee kulo li mɛgɛ ki bye na Efirayimu. A wu ni wu kalaapiire t'i shɛ diin w`a.
43011055	Lee bi Yawutuu pu wo Ɲuwuuro ti wo Kalenɛ li ta l'a tɛɛŋɛ. A fiige ki sipyii niɲɛhɛmɛɛ di digi na pa Zheruzalɛmu ni na ta kalenɛ li sanha nᴐ wɛ, kᴐnhᴐ p'i ba puyɛ pye fɛɛfɛɛ na bɛ ni pu wo kalɛgɛɛ ki ni.
43011056	A sipyii p'i ganha na Yesu shaa. A p'i shɛ puyɛ pinnɛ Kilɛ-pɛɛŋɛ pugbᴐhᴐ ki kaaŋa ki ni, na ganha na puyɛ yegee na: "Ɛɛ, y'i wa dii wɛ? Wu w'a ma kalenɛ li ni_i gɛ?"
43011057	Lee bi saraya ɲaha shᴐᴐnrivɛɛ ɲuŋᴐfɛɛ ni Farizhɛɛn pu ta p'a yi jo sipyii pu mu na wa bɛɛri ba Yesu sanha cɛ, na wu shɛ yi jo pee mu, kᴐnhᴐ p'i shɛ wu co.
43012001	Ayiwa, cabyaa gbaara wu bi kori Yawutuu wo Ɲuwuuro ti wo Kalenɛ l'i nᴐ, a Yesu di gari Bɛtani ni. Lazari wemu nixhugo Yesu bi ɲɛ ge, wee wu bye lee kulo li ni.
43012002	A p'i yalige ka y`aa w`a lee kulo li ni Yesu mu. Marite wu bi kee yalige ki keree shᴐᴐnri. Sipyii piimu pu bye na li ni Yesu ni ge, Lazari bɛ di ɲɛ pee ni.
43012003	Wee tuun wu ni a Mariyama di pu yaha pu na li, na shɛ lasikoli gbuu la lᴐ, lemu mɛgɛ ki ɲɛ na naari ge, li pɛrɛmɛ bɛ d'a waha. A wu ba wee lasikoli wu wo Yesu tᴐᴐyᴐ na; na xhᴐ na wu ɲuzhiire taga tᴐᴐyᴐ yi tuu tuu. Wee lasikoli wu bi litiri taaga xᴐ. A wu nugo k'i puga ki bɛɛri c'iri.
43012004	Yesu kalaapire la mɛgɛ ki bye na Zhuda Isikariyᴐti, wee wu bi da ba Yesu le keŋɛ ni, a wee di jo:
43012005	"Ɲaha na we lasikoli we di ya ta pɛrɛ kabᴐfoŋᴐᴐ kɛlɛɛ shishɛɛrɛ ni kaguro (w 45.000) shishiin, na wee kan funmᴐ fɛɛ mu_i wɛ?"
43012006	Zhudasi bi ta ye jo funmᴐ fɛɛ wo ɲiɲaara wuu na_ɛ dɛ, ga nagaa wu bye wii. Wee mu wari keshi wu bye. Wari we pu bi leni wu ni ge, wu bi ma wee wo.
43012007	Ga, a Yesu di wu pye: "Yi laha wu na! Caŋa ke p'a da ba na le faŋa ni ge, kee caŋa ke wuu na wu wa ni we lasikoli we ni.
43012008	Bani funmᴐ fɛɛ na ba bye ni yee ni tuun bɛɛri ni, ga nɛ wa da ba bye ni yee ni tuun bɛɛri ni naha wɛ."
43012009	Ayiwa, ba Yawutuu p'a pa logo na Yesu wa Bɛtani ni wɛ, a pu niɲɛhɛmɛɛ di gari w`a. Pu bi gaaŋi w`a Yesu yɛ nigin wuu na wɛ, ga w'a Lazari wemu ɲɛ na yeege xu ni ge, wee bɛ taɲaga ni p'a bi se.
43012010	Ba Saraya ɲaha shᴐᴐnrivɛɛ ɲuŋᴐfɛɛ p'a yee logo wɛ, na jo na ni li wa mu, na pee da Lazari bɛ gbo.
43012011	Bani Yawutuu niɲɛhɛmɛɛ pu bi guroo pu fɛni na ma na daa Yesu na Lazari wuu na.
43012012	Ayiwa, kee caŋa ki ɲimuguro, sipyiɲɛhɛnɛ lemu li bi pa Zheruzalɛmu ni Ɲuwuuro Kalenɛ li ni ge, a pee di yi logo na Yesu wa koo na na se Zheruzalɛmu ni.
43012013	A p'i fɛnhɛgeye kᴐn, na foro na gaaŋi di zhɛ Yesu c'iri ni yee ni. A p'i ganha na xhuulo na yu na: "Hosana! W'`a Kilɛ sᴐni! We w'a ma mɛ Kafᴐᴐ mɛgɛ na ge, Izirayɛli wo saan wu ɲɛ wii, duba w'a byi wee mu!"
43012014	Lee bi Yesu ta w'a kafabige ka ta na dugi kee na ma na jo ba l'a ka Kilɛ wo Kitabu wu ni wɛ na:
43012015	"Siyᴐn kulo, ma ganha bu fya wɛ! Wii, ma saan wu wa ma; kafabige na w'a dugi tiin."
43012016	Kalaapiire ti bi ta kii keree kii ɲaha cɛ wee tuun wuyɛ pyaa ni wɛ. Ga ba Yesu ya pa ɲɛ na foro xu ni, na j'e Kilɛ wo nᴐᴐrᴐ wu ni wɛ, a pu funyᴐ di na to na Yesu shizhaa jomᴐ pu bye Kilɛ Kafila we, lee shiin p'i bi pye bɛ wu na.
43012017	Sipyii piimu bɛɛri pu bye ni Yesu ni a wu Lazari yiri yeege faŋa ki ni, na wu ɲɛ na yeege xu ni ge, pee bi kii keree kii ɲaha yu sipyii pu mu.
43012018	Yesu ya le kakanhana le pye, a sipyii p'i li kaa logo, lee wuu na bɛ p'a bi foro na shɛ wu ɲuŋᴐ c'iri.
43012019	Wee tuun wu ni a Farizhɛɛn p'i ganha na puyɛ pyi: "Go yiyɛ pyaa ɲii wa li ni gɛ, yee da j'a yafiin bɛ na wɛ; bani sipyii pu bɛɛri p'a taha wu na."
43012020	Sipyii piimu pu bi pa kalenɛ li ni Zheruzalɛmu ni di ba Kilɛ pɛlɛ ge, Girɛkii piimu pu bi j'e Yawutuu pu wo koo li ni ge, pee p'a bɛ bye pii sipyii pii ni.
43012021	A pee Girɛkii p'i fulo Filipe na, na jo ni wee ni. Filipe bi bye Bɛtisayida shɛn, Galile fiige ki ni. A p'i wu pye: "Naɲii, w`u funŋᴐ ki wa w`u Yesu ɲa, w`u jo ni wu ni."
43012022	A Filipe di gari na shɛ yee ɲaha jo Andire mu, a pu shuun wu bɛɛri di na pinnɛ kari na shɛ yi jo Yesu mu.
43012023	A Yesu di pu pye: "Kilɛ na ba pɛɛŋɛ taha Sipya Ja wu na tuun wemu ni ge, wee tuun wu w'a nᴐ nimɛ.
43012024	Can can na, n'a da yi jo yi mu, shinma pile bye l'i ya le ɲiŋɛ ni l'i fᴐnhᴐ wɛ, li yɛ li da gori, ga li bu le ɲiŋɛ ni na fᴐnhᴐ, wee tuun wu ni l'a fin, na nagoo niɲɛhɛmɛɛ pye.
43012025	Sipya wemu munaa kaa l'a dan wu ni ke koŋᴐ ke na ge, wee na ba buun li ni ɲiga na. Ga sipya wemu munaa kaa l'a pɛn wu mu ke koŋᴐ ke na ge, weefᴐᴐ w'a li gbegele yaha ɲ`ii sicuumᴐ nixhᴐbaama kaa na.
43012026	Sipyaa sipya w'a giin wu da kapyeŋɛɛ pyi nɛ mu ge, w'a yaa wu taha na fɛni. Bani xuu wemu ni nɛ ɲɛ ge, nɛ kapyebye wu bɛ na ba bye w`a. Sipya wemu ba kapyeŋɛɛ pyi nɛ mu, nɛ To Kilɛ na ba weefᴐᴐ pɛlɛ.
43012027	"Nimɛ we ni, nɛ zᴐ we bɛɛri w'a wuregi. Dii n'a da jo wɛ? Di jo Kilɛ wu na tanha we tuun we wo kanhama pu na laa? N'a da j'a yee jo wɛ, bani we tuun we wo kanhama pu wuu na nɛ pa koŋᴐ na."
43012028	A Yesu di jo sanha na: "Na To Kilɛ, ma mɛgɛ ki pɛlɛ!" Ba w'a yee jo wɛ, a mujuu la di foro fugba we ni na: "Nɛ ki pɛlɛ na xᴐ, di wa da ba la fara sanha ki pɛɛŋɛ ki na."
43012029	Sipyiire te ti bye w`a na le mujuu le logo ge, a pee di jo: "Kilɛ w'a tin mɛ!" A pii bɛ di jo: "Mɛlɛkɛ wa w'a pa jo ni wu ni!"
43012030	Ga, a Yesu di pu pye: "Le mujuu le ya ta foro nɛ wuu na wɛ, ga yee wuu na l'a foro.
43012031	Nimɛ kiiri w'a da ba gᴐn ke koŋᴐ ke wo sefɛɛrɛ ti na. Nimɛ ke koŋᴐ ke wo ɲuŋᴐfᴐᴐ wu wa da ba gᴐri w'a.
43012032	Sipyii pu ba nɛ yirige na laha ɲiŋɛ ke na tuun wemu ni, nɛ na ba sipyii bɛɛri yiri na pa nayɛ mu."
43012033	Xugana lemu na Yesu bi da ba xhu ge, lee xugana le w'a zhɛɛ pe jomᴐ pe funŋᴐ ni.
43012034	A sipyiire t'i wu ɲᴐ shᴐ na: "L'a ka Kilɛ wo saliya wu ni na Shᴐvᴐᴐ wu da ba xhu bada wɛ. Mu di yu dii na li waha l'i waha, na sipyii na ba Sipya Ja wu yirige na laha ɲiŋɛ ke na wɛ? Wee tuun wu ni, wekɛ di ɲɛ wee Sipya Ja wu wɛ?"
43012035	A Yesu di pu ɲᴐ shᴐ na: "Kpɛɛngɛ ki wa sanha yee tɛ ni, ga jɛri yɛ k'a da bye. Na kpɛɛngɛ ki yaha yi tɛ ni, y'a ɲaari ki na kᴐnhᴐ nibiige ki ganha bu ba yi fo di joo wɛ; bani sipya wemu ba ɲaari nibiige ni, wee ya wu tashɛgɛ cɛni wɛ.
43012036	Na kpɛɛngɛ ki yaha yi tɛ ni, y'a daa ki na kᴐnhᴐ yiyɛ pyaa bɛ di ba bye kpɛɛngɛ nagoo." Ba Yesu ya pee jo wɛ, na laha pu t`aan, na shɛ lara xuu wa ni.
43012037	Ayiwa, na Yesu yaha w'a sii kakanhaŋaa niɲɛhɛŋɛɛ pye Yawutuu pu ɲii na. Ali pu ya d`a wu na lee bɛ na wɛ.
43012038	Lee ya pye mu kᴐnhᴐ Kilɛ tudunmᴐᴐ Ezayi bi jomᴐ pemu jo ge, pee ɲᴐ di fa na: "Kafᴐᴐ, w`ee ya kafila wemu wo yɛrɛ pye ge, wekɛ wu d'a d`a wee na wɛ? Wekɛ wu d'a Kafᴐᴐ wo sefɛɛrɛ ti cɛ wɛ?"
43012039	Lemu bɛ l'a bi pu pye pu bi da ga j'a d`a Yesu na sanha wɛ ge, lee li wa mɛ na jo Kilɛ tudunmᴐᴐ Ezayi ya jo sanha na:
43012040	"Kilɛ ya pu pye fyɛnmɛɛ na pu fungᴐnyᴐ tᴐ, kᴐnhᴐ pu ɲ`ii ki ganha ba ɲaa wɛ, pu fungᴐnyᴐ ganha bu yi cɛ wɛ. Lee funŋᴐ ni pu da ba nɛ mu, kᴐnhᴐ nɛ pu cuuŋᴐ wɛ."
43012041	Kilɛ tudunmᴐᴐ Ezayi ya yee jo bani Yesu wo nᴐᴐrᴐ wu bi shɛ wu na, a wu ye jo wu shizhaa na.
43012042	Ali lee bɛ na Yawutuu ɲuŋᴐfɛɛ pu niɲɛhɛmɛɛ pu bi d`a Yesu na, ga Farizhɛɛn pu wuu na, pu ya sᴐᴐ na puyɛ yeege kpɛɛngɛ na wɛ, kᴐnhᴐ pu ganha bu pu niŋɛ kᴐn wolo Kilɛ-pɛɛŋɛ puga ki wo sipyii pu ni wɛ.
43012043	Bani sipyii na pu pɛlɛ, lee li bi dan pu ni na toro Kilɛ w'a pu pɛlɛ na.
43012044	Caŋa ka Yesu ya pa sii jo fanha na na: "Sipya wemu bu d`a nɛ na, wu ya ta d`a nɛ yɛ nigin na wɛ, ga wemu w'a nɛ tun ge, wee bɛ na w'a d`a.
43012045	Sipya wemu bu nɛ ɲa, we w'a nɛ tun ge, wee bɛ w'a ɲa.
43012046	Nɛ ɲɛ ba kpɛɛngɛ ɲɛ wɛ, nɛ pa koŋᴐ puga ni, kᴐnhᴐ sipyaa sipya w'a d`a nɛ na ge, weefᴐᴐ ganha ba ɲaari nibiige ni nige wɛ?
43012047	Wa bu nɛ jomᴐ logo, wu ya pu koro ɲaari wɛ, n'a da kiiri kᴐn wufᴐᴐ na wɛ. Bani nɛ ta pa di ba kiiri kᴐn koŋᴐ sipyii na wɛ, ga nɛ pa di ba pu ɲuŋᴐ wolo.
43012048	Sipya wemu bu zhe nɛ ni, w'i ya sᴐᴐ na nɛ jomᴐ logo wɛ, weefᴐᴐ ya kiiri kᴐnvᴐᴐ ta xᴐ wuyɛ na. Nɛ jomᴐ pemu jo ge, pee pu da ba kiiri kᴐn wufᴐᴐ na koŋᴐ caxhᴐgᴐ.
43012049	Bani nɛ ta pe jomᴐ pe ta nayɛ ni na jo wɛ. Ga nɛ To Kilɛ wu w'a nɛ tun ge, wee w'a nɛ wo nijoyo yi bɛɛri shɛ nɛ na.
43012050	Nɛ d'a li cɛ bɛ na jo jomᴐ pe w'a yu ge, pee pu wa ɲ`ii sicuumᴐ nixhᴐbaama kaan sipya mu. Ba To Kilɛ ya pu shɛ na da nɛ na wɛ, mu nɛ w'a pu yu na dani."
43013001	Ayiwa, caŋa nigin wu bi kori Yawutuu wo Ɲuwuuro ti wo Kalenɛ l'i nᴐ. Yesu bi li cɛ na wee foroduun w'a nᴐ xᴐ koŋᴐ puga na se wu To Kilɛ y'iri. Sipyii pii pu bi d`a wu na ge, pee kaa bi dan wu ni; a pu kaa di sii taan wu ni fo na doro.
43013002	Yesu ni wu kalaapiire ti bye na pu piige yalige li, lee bi Shitaanni ta w'a shɛ fungᴐngᴐ ka tirige Zhuda Isikariyᴐti zᴐ na, Simᴐ ja we, na wu Yesu le keŋɛ ni.
43013003	Yesu bi li cɛ bɛ na Kilɛ ya sefɛɛrɛ ti bɛɛri kan wee mu. Wu bi li cɛ na Kilɛ ni wee ya foro, wee di wa da ba guri gari bɛ Kilɛ mu.
43013004	Ayiwa, a Yesu di y`iri yalige ki ɲuŋᴐ ni na wu fadegbᴐhᴐ wolo yaha, na f`aŋa ka lᴐ na kee taga wuyɛ pᴐ niŋɛ ke ni.
43013005	Lee kadugo na a wu lᴐhᴐ le yaaga ka ni, na ganha na wu kalaapiire ti tᴐᴐyᴐ jii nigin nigin na; f`aŋa ke w'a taga wuyɛ pᴐ ge, na kee taga na yi turi.
43013006	A wu ba shɛ nᴐ Simᴐ Pyɛɛri na, a Pyɛɛri di wu pye: "W`u Kafᴐᴐ, mu w'a da na nɛ tᴐᴐyᴐ je ya?"
43013007	A Yesu di wu pye: "Le nɛ byi mɛ ge, mu wa da li kᴐri cɛ nimɛ wɛ, ga kadugo y'iri ma na ba li kᴐri cɛ."
43013008	A Pyɛɛri di wu pye: "Nɛ kunni wa da gbara mu wu na tᴐᴐyᴐ je bada wɛ." A Yesu di wu pye: "Mu bye mu di ya yere nɛ ma tᴐᴐyᴐ je wɛ, mu niŋɛ wa da bye ni nɛ ni kaa la shishiin ni wɛ."
43013009	A Pyɛɛri di jo: "Wee tuun wu ni Kafᴐᴐ, ma ganha bu da na tᴐᴐyᴐ ye yɛ na wɛ, ga na keye ye ni na ɲuŋᴐ ke bɛ je."
43013010	A Yesu di wu pye: "Sipya wemu w'a wuu ge, wee kawuunᴐ ɲuŋᴐ ɲɛ nige wee tuun we ninumᴐ ni wɛ, bani wu bɛɛri wu ma bye fɛɛfɛɛ; ga wu kunni na j'a wu tᴐᴐyᴐ je. Yee bɛ pu wa fɛɛfɛɛ, ga yee bɛɛri bɛ wɛ dɛ!"
43013011	Kalaapire le li bi da ba Yesu le keŋɛ ni ge, wu bi lee cɛ, lee wuu na w'a jo na pu bɛɛri ya ta pye fɛɛfɛɛ wɛ.
43013012	Ba Yesu ya pu tᴐᴐyᴐ yi je xᴐ wɛ, na wu fadegbᴐhᴐ ki lᴐ le, na shɛ diin wu tatɛɛngɛ ni. A wu wu kalaapiire ti pye: "Kaa le nɛ pye mɛ yee na ge, yee ya li kᴐri cɛ ya?
43013013	Yee wa nɛ pyi: 'W`u Karamᴐgᴐ' kelee 'W`u Kafᴐᴐ.' L'a saha, bani wee nɛ ɲɛ.
43013014	Ayiwa, nɛ wemu wu ɲɛ yee Karamᴐgᴐ ni yee Kafᴐᴐ ge, nɛ bi yee tᴐᴐyᴐ je, wee tuun wu ni yee bɛ ya yaa na yiyɛ tᴐᴐyᴐ jii lee jegana li na.
43013015	Nɛ le pye na shɛ yee na. Nɛ li pye pyegana lemu na ge, yi bɛ di da li pyi yiyɛ na lee pyegana li na.
43013016	Can can na, n'a da yi jo yi mu, kapyebye ya pɛlɛ wu ɲuŋᴐfᴐᴐ na wɛ; tudunmᴐ bɛ di ya pɛlɛ wu tunvᴐᴐ na wɛ.
43013017	Yi wa li ɲaha cɛ nimɛ, yi ba li pyi, yi na ba bye duba nagoo.
43013018	"Di wa ta na yi bɛɛri kaa pyi_i dɛ, nɛ piimu shᴐᴐnri ge, nɛ w'a pee cɛ. Ga Kilɛ tudunmᴐᴐ p'a yemu jo Kitabu wu ni ge, fo yee ɲᴐ bu fa na: 'Wemu wu wa li ni nɛ ni ge, wee w'a nɛ pye wu pɛn.'
43013019	N'a yi yu na yɛri yi mu nimɛ, yani li pyeduun wu pa nᴐ ge, kᴐnhᴐ li ba ba bye, y'i li cɛ na: 'Nɛ ɲɛ wemu nɛ ɲɛ ge.'
43013020	Can can na, n'a da yi jo yi mu, sipyaa sipya w'a nɛ tudunmᴐ wa bɛɛri co na ɲᴐ ge, nɛyɛ pyaa m'a co na ɲᴐ; wemu di bu nɛ co na ɲᴐ, we w'a nɛ tun ge, weefᴐᴐ m'a co na ɲᴐ."
43013021	Ba Yesu ya yee jo xᴐ wɛ, a wu hakili wu wuregi fo xuuni. A wu yi fiinŋɛ jo pu mu na: "Can na n'a da yi jo yi mu, wa na ba nɛ le keŋɛ ni yee ni."
43013022	Ba w'a yee jo wɛ, a wu kalaapiire t'i ganha na puyɛ wii, pu ya cɛ shɛn nigin wekɛ kaa w'a byi pu ni wɛ.
43013023	Yesu kalaapire la bye w`a, lee kaa bi dan w`u ni fo xuuni, lee bi tiin na sogi wu na.
43013024	A Simᴐ Pyɛɛri di keŋɛ ka lee kalaapire li mu na wu Yesu yege wee sipya we keree na.
43013025	A wee di wu ɲaha ɲɛri Yesu y'iri, na fulo wu na, na wu pye: "W`u Kafᴐᴐ, wee ɲɛ wekɛ wɛ?"
43013026	A Yesu di wu pye: "Wemu mu n'a da ba buuri we niŋɛ di gan ge, wee wu wa." A wu buuri wa lᴐ na wu niŋɛ na kan Simᴐ Isikariyᴐti ja Zhudasi mu.
43013027	Buuri w'a kan yɛ Zhudasi mu, a Shitaanni di ba diin wu zᴐ na. A Yesu di wu pye: "Le m'a giin di bye ge, fyaala li pye."
43013028	Ga sipyii piimu bɛɛri pu bi li ni Yesu ni ge, wa shishiin ya cɛ pu ni lekɛ na w'a yee jo ni Zhudasi ni wɛ.
43013029	Zhudasi wu bi bye pu wari yahavᴐᴐ, a pii di ganha na giin na Yesu w'a wu pyi na wu shɛ yaŋmuyᴐ ya shᴐ, wu ba Ɲuwuuro Kalenɛ li yalige ki gbegele ni yee ni; kelee na wu shɛ funmᴐ fɛɛ pii kan.
43013030	Ba Zhudasi ya buuri wu li yɛ wɛ, na y`iri foro kpɛɛngɛ ki na. Lee bi piige ki ta k'a wᴐ.
43013031	Ayiwa ba Zhuda Isikariyᴐti ya foro wɛ, a Yesu di wu kalaapiire ti pye: "Nimɛ kunni, sipyii pu bɛɛri p'a da ba Sipya Ja wu wo sefɛɛrɛ ti cɛ. Wee w'a da ba sipyii pu bɛɛri pye p'a Kilɛ bɛ wo sefɛɛrɛ ti cɛ.
43013032	[Ba ni wee na ba sipyii bɛɛri pye p'a Kilɛ wo sefɛɛrɛ ti cɛ,] Kilɛ yɛ pyaa bɛ na ba sipyii pye p'a Sipya Ja wu wo sefɛɛrɛ ti cɛ, lee w'a da mᴐ l'i bye wɛ.
43013033	Na nagoo, n'a da j'a gori yaha ni yee ni di mᴐ nige wɛ. Yee na ba nɛ xuu shaa, ga nɛ yemu jo Yawutuu ɲuŋᴐfɛɛ pu mu ge, yee ninuyᴐ n'a da jo yi bɛ mu jo nɛ na ba shɛ xuu wemu ni ge, yee wa da j'a zhɛ w`a wɛ.
43013034	Lee wuu na ɲᴐmɛɛ nivonᴐ n'a da jo yi mu, yi taan yiyɛ mu. Yee ya taan nɛ mu taangana lemu na ge, y'a yaa yi taan yiyɛ mu lee taangana li na.
43013035	Taanɲɛɛgɛ bu bye yee tɛ ni, sipyii bɛɛri na ba li cɛ lee na na yee ɲɛ nɛ wo kalaapiire."
43013036	A Simᴐ Pyɛɛri di Yesu yege na: "W`u Kafᴐᴐ, wee tuun wu ni mu di wa se mii wɛ." A Yesu di wu pye: "Xuu wemu ni nɛ se ge, mu wa da j'a binnɛ zhɛ w`a ni nɛ ni nimɛ wɛ; ga caŋa ka wa ma, ma na ba shɛ nɛ y'iri."
43013037	A Pyɛɛri di wu pye: "W`u Kafᴐᴐ, ɲaha na nɛ da j'a binnɛ ni mu ni_i wɛ? Ali nɛ na zᴐᴐ na na munaa li kan, na xhu bɛ mu wuu na."
43013038	A Yesu di wu pye: "Can na mu na zᴐᴐ na ma munaa li kan, na xhu nɛ wuu na ya? Can can na, n'a da yi jo ma mu, yani xhupoo wu pa mɛɛ su ge, mu na ba foro nɛ kaa t`aan tᴐᴐɲii taanri."
43014001	Lee kadugo na a Yesu di pu pye: "Yi funyᴐ ganha bu da bɛn wɛ. Y'a daa Kilɛ na, yi da daa nɛ bɛ na.
43014002	Tatiinyɛ niɲɛhɛyɛ yi wa nɛ To Kilɛ mu, yee da bye yi ɲɛ can wɛ, nɛ bi da ga yee pye jo n'a da zhɛ tatiinyɛ y`aa yi mu wɛ.
43014003	Nɛ ba shɛ tatiinyɛ yi y`aa xᴐ tuun wemu ni, n'a da guri ba na ba yee lᴐ, nɛ wa xuu wemu ni ge, kᴐnhᴐ yi bɛ di shɛ bye w`a.
43014004	Xuu wemu ni nɛ w'a gaaŋi ge, yee wa lee koo li cɛ xᴐ."
43014005	A Tomasi di wu pye: "W`u Kafᴐᴐ, xuu wemu ni mu wa se ge, w`ee ya wee xuu wuyɛ pyaa cɛ wɛ, w`ee na bye dii na lee koo li cɛ wɛ?"
43014006	A Yesu di wu pye: "Nɛ wu ɲɛ koo le, ni can we, ni ɲ`ii sicuumᴐ fᴐᴐ we. Sipyaa sipya wu ɲɛ wu ya toro nɛ y`iri wɛ ge, weefᴐᴐ da nᴐ To Kilɛ na wɛ.
43014007	Yee bi ta yee ya nɛ cɛ, yee na ba nɛ To Kilɛ wu bɛ cɛ; yee d'a wu cɛ xᴐ nimɛ do, na wu ɲa bɛ."
43014008	A Filipe di wu pye: "W`u Kafᴐᴐ, To Kilɛ wu shɛ w`u na, lee na w`ee yaa."
43014009	A Yesu di wu pye: "Filipe, niɲaa shi kaa ya nɛ yaha ni yee ni shiizhan wɛ, mu di sanha nɛ cɛ_ɛ ya Filipe? Sipya wemu w'a nɛ ɲa ge, To Kilɛ w'a ɲa. Mu di yu dii na nɛ wu To Kilɛ shɛ yi na wɛ?
43014010	Wee tuun wu ni mu ya d`a li na na nɛ wu ɲɛ ni To Kilɛ ni nigin; To Kilɛ bɛ di ɲɛ ni nɛ ni nigin wɛ gɛ? Jomᴐ pe nɛ yu mɛ yee mu ge, nɛ pu taa nayɛ ni wɛ; ga nɛ To Kilɛ we wu wa ni nɛ ni ge, wee w'a wu ɲidaan keree pyi.
43014011	Yi d`a na na! Nɛ ni na To wu bɛɛri wu ɲɛ nigin; nɛ To wu bɛ ni nɛ ni, w`ee bɛɛri pu ɲɛ nigin. Lee bu bye l'i wa yi yaa wɛ, kapyegee kiimu n'a byi yi ɲii na ge, yi d`a na na kee wuu na.
43014012	Can can na, n'a da yi jo yi mu, sipya wemu bu d`a nɛ na, keree kiimu bɛɛri nɛ byi ge, wu na ba kee tuugo pyi. Wufᴐᴐ na ba keree kii pyi bɛ kiimu ya pɛlɛ nɛ wogoo ki na ge, bani nɛ wa gaaŋi na To Kilɛ wu y'iri.
43014013	Yi ba yaaga tuugo bɛɛri ɲɛɛri Kilɛ mu wee tuun wu ni nɛ mɛgɛ na, nɛ na kee kan yi mu; kᴐnhᴐ Jafᴐᴐ wu To Kilɛ wu wo sefɛɛrɛ ti shɛ.
43014014	Yi bu yaaga tuugo bɛɛri ɲɛɛri nɛ mɛgɛ na, nɛ na kee kan yi mu."
43014015	"Nɛ bu da nɛ kaa ya dan yi ni can can na, nɛ ɲᴐmɛhɛɛ kiimu jo yi mu ge, yi na da ki koro ɲaari.
43014016	Nɛ na ba na To Kilɛ wu ɲɛɛri wu Tɛgɛvᴐᴐ watii kan yi mu, kᴐnhᴐ wee di ba bye ni yi ni gbee.
43014017	Wee ɲɛ Fɛfɛɛrɛ Munaa lemu l'a Kilɛ wo can wu shɛɛ sipyii pu na ge. Koŋᴐ ke sipyii wa da j'a wee ta wɛ, bani pu wa wu ɲaa wɛ, p'i wa wu cɛ bɛ wɛ. Ga yee kunni d'a wu cɛ, bani wu wa ni yee ni, wu na ba bye yee zᴐlᴐᴐ pu na.
43014018	N'a da ga yi yaha ba cirimɛɛ ɲɛ wɛ. Nɛ na ba shɛ guri ba yi mu sanha.
43014019	Jɛri bu bye ke koŋᴐ ke sipyii na wii vᴐᴐ nɛ ni. Ga yee kunni na ba nɛ ɲa, bani nɛ ɲɛ ɲiifɛɛrɛ ni, lee wuu na yee bɛ na ba bye ɲiifɛɛrɛ ni.
43014020	Kee caŋa ki ba nᴐ, yee na ba li cɛ na nɛ ni na To wu ni, na w`ee bɛɛri pu ɲɛ nigin; yee ni nɛ bɛ di ɲɛ nigin, nɛ bɛ ni yee bɛɛri bɛ di ɲɛ nigin.
43014021	Sipya wemu ba nɛ jomᴐ nuri na pu koro ɲaari, weefᴐᴐ ni nɛ kaa ya dan can can na. Nɛ kaa ba dan sipya wemu ni, weefᴐᴐ kaa na da dan To Kilɛ bɛ ni; wu kaa na da dan nɛ bɛ ni, nɛ na ganha na nayɛ shɛɛ wu na."
43014022	Yesu kalaapire la bɛ mɛgɛ ki bye na Zhuda, (wee ni Zhuda Isikariyᴐti wa nigin wɛ.) A wee di wu yege na: "W`u Kafᴐᴐ, ɲaha na mu di da ba mayɛ shɛ w`ee na, mu di da mayɛ shɛ koŋᴐ ki sipyii pu samaa na_ɛ wɛ?"
43014023	A Yesu di wu pye: "Nɛ ba dan sipya wemu ni, jomᴐ pemu nɛ jo ge, wufᴐᴐ na da pee koro ɲaari. Lee funŋᴐ ni, weefᴐᴐ na da dan nɛ To Kilɛ bɛ ni. Nɛ ni na To Kilɛ na ba ba weefᴐᴐ mu na ba bye ni wu ni.
43014024	Nɛ bu bye nɛ ya dan sipya wemu ni wɛ, wee da da nɛ jomᴐ pu bɛ koro ɲaari wɛ. Jomᴐ pe nɛ di wa yu yee mu ge, pee ya foro nɛyɛ pyaa ni wɛ, ga nɛ tunvᴐᴐ To Kilɛ ni p'a y`iri.
43014025	"Na nɛ yaha ni yee ni shiizhan nimɛ, nɛ ye bɛɛri jo yee mu.
43014026	To Kilɛ na ba Fɛfɛɛrɛ Munaa lemu kan yee mu nɛ mɛgɛ na l'i bye yee Tɛgɛvᴐᴐ ge, lee na ba yee kalaa keree bɛɛri ni. Nɛ keree kiimu bɛɛri jo yee mu ge, li na ba yi funyᴐ tirige kee bɛɛri na.
43014027	N'a da loɲinɛ kan yi mu. Loɲinɛ le li wa nɛ ni ge, lee tuugo n'a da ba gan yi mu. Ga n'a da li kan ke koŋᴐ ke wuu li kangana na wɛ. Yi ganha bu fyaara yaha yi zᴐlᴐᴐ pu na wɛ, yi ganha bu yi hakilee pu bɛ yirige wɛ.
43014028	Nɛ yi jo xᴐ yi mu jo: 'Nɛ gaaŋi, ga n'a da zhɛ guri ba yi mu sanha.' Nɛ bu da nɛ na dan yee ni, nɛ na se To Kilɛ y'iri, lee ya yaa li pye yee mu fundanga. Bani To Kilɛ ya pɛlɛ nɛ na.
43014029	Ayiwa, nɛ kii keree kii jo yi mu nimɛ, yani ki pyeduun wu pa nᴐ ge, kᴐnhᴐ ki pyeduun ba nᴐ, y'i d`a na jomᴐ pu na.
43014030	N'a da j'a jo di mᴐ nige ni yi ni wɛ, bani ke koŋᴐ ke wo ɲuŋᴐfᴐᴐ wu w'a ma. Wu se wa nɛ na kaa la shishiin na wɛ.
43014031	Ga koŋᴐ sipyii bɛɛri ya yaa pu li cɛ na nɛ To Kilɛ ya dan nɛ ni, keree kii w'a yu nɛ mu ge, nɛ di kee bɛ pyi." Ba Yesu ya yee jo xᴐ wɛ, na jo: "Yi y`iri w`u da se, w`u laha naha!"
43015001	Ayiwa Yesu ya jo na: "Nɛ ɲɛ ɛrɛzɛn tige can can wogo, nɛ To Kilɛ di ɲɛ ki faapyevᴐᴐ.
43015002	Geŋɛ bɛɛri k'a foro nɛ na, k'i ya nagoo pyi wɛ, wu na kee kᴐn. Ga geŋɛ bɛɛri k'a foro nɛ na na nagoo pyi ge, wu na ba kee yiile, kᴐnhᴐ ki da nagoo niɲɛhɛmɛɛ pyi na toro taashiinɛ li t`aan.
43015003	Nɛ kalaa wemu kan na xᴐ yee mu ge, wee kalaa w'a yee pye fɛɛfɛɛ.
43015004	Yi kori yaha nɛ wo kariɲɛɛgɛ ki ni, nɛ bɛ na gori yaha ni yi ni kariɲɛɛgɛ ni. Ba ɛrɛzɛn geŋɛ ɲɛ mɛ wɛ, ki da j'a nagoo pye kiyɛ mu ni ki ya kori yaha tige ki ceefuu li na wɛ, mu yee bɛ ɲɛ. Yee bye yee di ya kori yaha nɛ wo kariɲɛɛgɛ ki ni wɛ, yee da j'a nagoo pye piimu kaa na daan Kilɛ ni wɛ.
43015005	"Nɛ wu ɲɛ ɛrɛzɛn tige ke, yee di ɲɛ geye ye. Sipya wemu w'a kori yaha nɛ wo kariɲɛɛgɛ ki ni, a nɛ bɛ di gori yaha kariɲɛɛgɛ ni ni wufᴐᴐ ni ge, weefᴐᴐ wu da j'a nagoo niɲɛhɛmɛɛ pye. Bani nɛ bye nɛ ɲɛ ni yee ni wɛ, yee da j'a yafiin bɛ pye Kilɛ mu wɛ.
43015006	Sipya wemu bu bye wu ya sᴐᴐ na gori yaha nɛ wo kariɲɛɛgɛ ki ni wɛ, wee na ba w'a kpɛɛngɛ na. Wu na ba bye ba ɛrɛzɛn geŋɛ ɲɛ wɛ, p'a kemu kᴐn na laha tige ki na ge, k'a waha. Yee gewaya yi na ba binnɛ na yi le na ni, y'a sogi.
43015007	Yi bu gori yaha nɛ wo kariɲɛɛgɛ ki ni, a nɛ jomᴐ bɛ di gori yaha yi funyᴐ ni, yaaga bɛɛri kaa li ɲɛ yi na ge, yi ki ɲɛɛri, kee na gan yi mu.
43015008	Yee bu nagoo niɲɛhɛmɛɛ pye, lee l'a li shɛɛ na yee ɲɛ nɛ wo kalaapiire, lee shiin l'i wa Kilɛ mɛgɛ pɛlɛ.
43015009	Nɛ taan na To Kilɛ mu taangana lemu na ge, lee taangana le ninunᴐ na yee bɛ ya taan nɛ mu. Lee na nimɛ, yi kori yaha nɛ wo taanɲɛɛgɛ ki ni.
43015010	Yi ba nɛ wo ɲᴐmɛɛjogoo ki coni, yi na ba gori yaha nɛ wo taanɲɛɛgɛ ki ni. Ba nɛ ya na To Kilɛ wo ɲᴐmɛɛjogoo ki koro ɲaari, na gori yaha wu wo taanɲɛɛgɛ ki bɛ ni wɛ.
43015011	"Nɛ kii keree kii bɛɛri jo yee mu, kᴐnhᴐ nɛ wo fundanga k'i j'a pye yi ni, kᴐnhᴐ yi wo fundanga ki ɲᴐ di fa.
43015012	Ɲᴐmɛɛ le n'a da jo yi mu ge, lee li wa mɛ. Yee ya taan nɛ mu taangana lemu na ge, yi taan yiyɛ mu lee taangana li na.
43015013	Na ma munaa kan na xhu ma naɲiinɛɛ wuu na, taanɲɛɛgɛ ka shishiin ya pɛlɛ kee na wɛ.
43015014	Keree kiimu nɛ yu yee mu ge, yi ba kee pyi, wee tuun wu ni y'a ɲɛri na naɲiinɛɛ.
43015015	Nɛ da da yee pyi nige kapyebyii wɛ, bani kapyebye ya wu ɲuŋᴐfᴐᴐ kapyegee bɛɛri cɛni wɛ. Ga nɛ yee pye na naɲiinɛɛ, bani kaa lemu bɛɛri nɛ ta na To Kilɛ mu ge, nɛ yee kalaa kee bɛɛri ni.
43015016	Yi ganha ba giin na yee pu wa nɛ ɲaha bulo wɛ dɛ! Ga nɛ wu wa yee ɲaha bulo, na yee pye na tudunmᴐᴐ. Y'a kapyegee nizaaŋaa pyi, kiimu wo kuduun wu da gori yaha ge; kᴐnhᴐ yi ba yaaga bɛɛri ɲɛɛri To Kilɛ mu nɛ mɛgɛ na, wu kee kan yi mu.
43015017	Le n'a zhaa yi mu ge, lee li wa mɛ jo yi taan ni yiyɛ ni.
43015018	"Koŋᴐ sipyii bu yi kᴐ, y'a yaa yi fɛnhɛ li cɛ na nɛ koŋᴐ ya fɛnhɛ kᴐ yee ɲaha na.
43015019	Yee da bi bye ni koŋᴐ ke wo sipyii ni nigin, yee bi da da dan koŋᴐ ke ni, bani yee bi da bye koŋᴐ wuu. Ga yee ɲɛ ke koŋᴐ ke wuu wɛ, bani nɛ yee ɲaha bulo, na yee niŋɛ wolo ke koŋᴐ ke ni. Lee wuu na koŋᴐ k'a tᴐnbɛɛnrɛ shan yee na.
43015020	Nɛ fɛnhɛ jomᴐ pemu jo yi mu ge, yi pee yaha yiyɛ funyᴐ ni na jo: 'Kapyebye ya pɛlɛ wu ɲuŋᴐfᴐᴐ na wɛ.' Pu bi ta p'a nɛ kanha, pu na ba yee bɛ kanha mu. Pu bi ta p'a nɛ jomᴐ pu co, pu na ba yee bɛ wo jomᴐ pu co.
43015021	Ga pu na ba kee keree ki bɛɛri pye yee na nɛ wuu na, bani wemu w'a nɛ tun ge, pu ya wee cɛ wɛ.
43015022	Nɛ da bye nɛ pa na ba jo ni pu ni wɛ, pu bi da ba jaagi pu jurumu wu na wɛ. Ga nimɛ, kaɲii tagana wa pu mu pu jurumu wu na wɛ.
43015023	Sipya wemu bu nɛ kᴐ, nɛ To Kilɛ wu bɛ ma w'a kᴐ.
43015024	Kakanhaŋaa kii ki ɲɛ sipya wa shishiin sanha ki pye ɲa_ɛ ge, nɛ da bye nɛ kee pye pu niŋɛ ni wɛ, pu bi da ba jaagi pu jurumu wu na wɛ. Ga nimɛ kunni p'a kee bɛɛri ɲa pu ɲii na, na nᴐhᴐ nɛ ni na To Kilɛ wu kᴐ.
43015025	Ga kee bɛɛri ya pye mu, kᴐnhᴐ yemu y'a ka pu wo saliya wu ni ge, yee ɲᴐ di fa na: 'P'a na kᴐ tawaga ni.'
43015026	"Ayiwa, Tɛgɛvᴐᴐ we n'a da ba dun na pa yi mu na y`iri To Kilɛ y'iri ge, wee ɲɛ Fɛfɛɛrɛ Munaa, lemu l'a can wu shɛɛ sipyii pu na ge. Lee ba ba, lee na ba nɛ kaa yu.
43015027	Yi bɛ di ba na kaa yu sipyii pu mu, bani nɛ ni yee pu bye shiizhan fo nɛ keree ki ɲᴐ kᴐnduun wu ni.
43016001	"Nɛ kii keree kii bɛɛri jo yi mu, kᴐnhᴐ kaa la shishiin ganha bu yi yeege n'a daa wu ni wɛ.
43016002	Pu na ba yi niŋɛ kᴐᴐn na wo Kilɛ-pɛɛŋɛ piyɛyɛ sipyii ni. Caŋa ka yɛrɛ wa ma, wa ba yee wa gbo, wufᴐᴐ na wuyɛ ta na pɛɛŋɛ kaa wee ya pye Kilɛ mu.
43016003	Pu na ba kee keree ki bɛɛri pyi yi na, bani pu ya nɛ To Kilɛ cɛ wɛ, p'i wa nɛyɛ pyaa ki bɛ cɛ wɛ.
43016004	Nɛ kii keree kii bɛɛri yu yi mu, kᴐnhᴐ ki pyeduun ba nᴐ, yi funyᴐ di do li na na nɛ ki bɛɛri jo toro yi mu. "Nɛ ta ye ɲaha jo yee mu fo taashiinɛ li ni wɛ, bani nɛyɛ pyaa ki bi bye ni yee ni.
43016005	Ga we w'a nɛ tun ge, wee y'iri n'a da guri da gaaŋi nimɛ; sipya bɛ di wa ta yee ni na nɛ pye: 'Mii m'a se wɛ?'
43016006	Nɛ pe jomᴐ pe jo yee mu ge, lee l'a yee ɲahaya pye y'a tanha.
43016007	Ga lee bɛ na can n'a yu mɛ yi mu, nɛ na kari, lee l'a pᴐrᴐ yee mu, bani nɛ bu bye nɛ ya kari wɛ, Tɛgɛvᴐᴐ wu da ba yee mu wɛ. Ga nɛ bu gari nɛ na zhɛ wu tun ba yi mu.
43016008	Ga wee Tɛgɛvᴐᴐ wu ba ba, wu na ba li shɛ koŋᴐ sipyii na, na puyɛ pu wa faanna jurumu shizhaa na, na puyɛ faanna Kilɛ wo tiimɛ pu keree shizhaa na, na puyɛ faanna Kilɛ wo kiiri wu keree shizhaa na.
43016009	Puyɛ pu wa faanna jurumu shizhaa na, bani pu ya d`a nɛ na wɛ.
43016010	Puyɛ pu wa faanna Kilɛ wo tiimɛ keree ki shizhaa na, bani nɛ gaaŋi na To Kilɛ y'iri; lee funŋᴐ ni yi wa da ba na ɲa nige wɛ.
43016011	Puyɛ pu wa faanna Kilɛ wo kiiri wu keree shizhaa na, bani kiiri ya kᴐn xᴐ ke koŋᴐ ke wo ɲuŋᴐfᴐᴐ wu na.
43016012	"Keree niɲɛhɛŋɛɛ wa nɛ mu na jo yee mu sanha, ga l'a waha yee mu yee pu j'a kee ɲaha cɛ nimɛ.
43016013	Can Munaa lemu l'a can wu shɛɛ ge, lee ba ba tuun wemu ni, lee na ba yi ɲaha co, na can wu bɛɛri shɛɛ yi na. Bani jomᴐ pe l'a da ba yu yi mu ge, l'a da ba pee yu liyɛ pyaa wo sefɛɛrɛ ni wɛ. Ga jomᴐ pemu l'a da ba nuri Kilɛ ɲᴐ na ge, li na ba pee yu yi mu. Li na ba keree nibaŋaa bɛ yu yi mu.
43016014	Li na ba nɛ mɛgɛ ki pɛlɛ, bani jomᴐ pe pu wa nɛ mu ge, li na ba pee luu na yu yi mu.
43016015	Yaaga tuugo bɛɛri ki ɲɛ To Kilɛ mu ge, yee bɛɛri ɲɛ nɛ woyo. Lee wuu na nɛ yu jo Kilɛ Munaa l'a da ba nɛ wo kafila wu luu na yu yee mu."
43016016	Lee kadugo na a Yesu di wu kalaapiire ti pye: "Jɛri tapyege ni y'a da wii vᴐᴐ na ni; ga jɛri wa bɛ bu bye sanha lee kadugo na, yi na nᴐhᴐ na ɲa."
43016017	Ba Yesu ya yee jo wɛ, a wu kalaapiire ta di ganha na puyɛ yegee na: "Aa, ye w'a jo mɛ ge, yee kᴐri di wa dii wɛ? W'a jo na: 'Jɛri tapyege ni y'a da wii vᴐᴐ na ni, ga jɛri wa bɛ bu bye sanha lee kadugo na, yi na nᴐhᴐ na ɲa.' Na jo sanha na: 'Nɛ gaaŋi To Kilɛ y'iri.'
43016018	Wee 'Jɛri' we kaa w'a yu ge, wee kᴐri ɲɛ dii wɛ? Ye w'a yu ge, w`ee kunni ya yee ɲa wɛ."
43016019	A Yesu di li cɛ na kalaapiire ti funŋᴐ ki bye t'i wu yege, a wu pu pye: "Nɛ yee pye jo: 'Jɛri tapyege ni y'a da wii vᴐᴐ na ni, ga jɛri wa bɛ bu bye sanha lee kadugo na, yi na nᴐhᴐ na ɲa ge,' pee jomᴐ pe na bɛ yee wa yiyɛ yegee wɛ?
43016020	Can can na, n'a da yi jo yi mu, yee kunni na ba sii mɛhɛɛ su xuuni, na tataara jomᴐ yu; lee di ke koŋᴐ ke sipyii ta pee na fundanga pyi. Yee ɲahaya na ba danha, ga yi ɲatanhaŋa ki na ba ɲɛri yi mu fundanga.
43016021	Cee yacɛrɛ bu y`iri, wu ɲaha ki ma danha fo xuuni, bani wu tigiduun wu ma nᴐ. Ga wu bu digi xᴐ, pya wemu na w'a tigi ge, wee pya wu wo ɲɛɲaa wo fundanga funŋᴐ ni, wu funŋᴐ na wᴐ wu kanhama pu bɛɛri na.
43016022	Mu li wa yee bɛ mu, yee ɲahaya kunni wa tanha nimɛ. Ga nɛ na ba guri yee ɲa sanha, yee zᴐlᴐᴐ pu na ɲi fundanga na. Kee fundanga ke, wa shishiin wa da j'a ba kee shᴐ yi na wɛ.
43016023	Kee caŋa ki ba jo k'a nᴐ ge, yee wa da nɛ yege nige kaa la shishiin na wɛ. Can can na, n'a da yi jo yi mu, yaaga tuugo bɛɛri y'a da ba ɲɛɛri To Kilɛ mu nɛ mɛgɛ na ge, wu na kee kan yi mu.
43016024	Ali nimɛ bɛ ni yee sanha yaaga ɲɛɛri To Kilɛ mu nɛ mɛgɛ na wɛ. Y'a Kilɛ ɲɛɛri, wu na da yi kaan, kᴐnhᴐ yi fundanga ki ɲᴐ di fa."
43016025	A Yesu di jo sanha na: "Ayiwa, nɛ kunni wa kafila taleŋɛɛ taga yee kalaa kii keree kii bɛɛri ni. Ga caŋa ka na ba nᴐ, n'a da ba yee kalaa nige ni kafila taleŋɛɛ ni wɛ; n'a da ba To Kilɛ wo keree ki fiinŋɛ da yu yi mu.
43016026	Kee caŋa ki ba nᴐ, yi na ba yi ɲidaan ɲɛɛri To Kilɛ mu nɛ mɛgɛ na. Ɲuŋᴐ wa da ba bye lee na kanna nɛ wu na pa To Kilɛ ɲɛɛri yee mu, wu na yee wo ɲɛrɛgɛ ki co wɛ.
43016027	Bani yee ya dan To Kilɛ yɛ pyaa ki ni. Yee ya dan wu ni, bani nɛ bɛ ya dan yee ni, yee d'a nᴐhᴐ d`a bɛ li na na Kilɛ ni nɛ foro.
43016028	Can wu ɲɛ wii To Kilɛ y'iri nɛ y`iri na pa koŋᴐ puga; nimɛ n'a da voro koŋᴐ puga di guri da se To Kilɛ y'iri."
43016029	A wu kalaapiire t'i wu pye: "Nimɛ kunni, m'a yi fiinŋɛ na yu w`u mu, nimɛ woyo yi wa kafila taleŋɛɛ wɛ.
43016030	Nimɛ kunni, w'`a li cɛ na m'a keree bɛɛri cɛ, yegeye yemu bɛ yi da ba bye mu na ge, mu ya yee bɛ cɛ na ta pu sanha yi pye mu na wɛ. Lee na w`ee ya d`a li na na Kilɛ ni mu ya foro."
43016031	A Yesu di pu pye: "Y'a jo na yee wa daa nɛ na nimɛ gɛ?
43016032	Ayiwa, caŋa ka wa ma, k'a nᴐ xᴐ bɛ, yee bɛɛri na ba baa jaaga na nɛ yɛ nigin yaha w`a, wa bɛɛri w'a ganha na gaaŋi wu kaban. Ga nɛ wa da ba bye na yɛ nigin wɛ dɛ, bani na To Kilɛ wu wa ni na ni.
43016033	Nɛ kii keree kii bɛɛri jo yi mu, kᴐnhᴐ y'i loɲinɛ ta nɛ wo kariɲɛɛgɛ ki ni. Kanhama nigbᴐ na ba nᴐ yi na ke koŋᴐ ke na, ga yi la le yiyɛ ni! Nɛ kunni ya se ta na xᴐ koŋᴐ na."
43017001	Ba Yesu ya yee jo mu wɛ, na wu ɲuŋᴐ yirige fugba we ni na Kilɛ ɲɛɛri na: "To Kilɛ, tuun w'a nᴐ nimɛ. Pɛɛŋɛ taha ma Ja wu na, kᴐnhᴐ ma Ja wu bɛ di pɛɛŋɛ taha ma na.
43017002	Bani m'a sefɛɛrɛ kan wu mu, na wu teŋɛ koŋᴐ ke sipyii pu bɛɛri ɲuŋᴐ ni, sipyii piimu bɛɛri m'a yiri pa wu mu ge, kᴐnhᴐ wu ɲ`ii sicuumᴐ nixhᴐbaama kan pee mu.
43017003	Ɲ`ii sicuumᴐ nixhᴐbaama pe, pee ɲɛ na mu Kilɛ cɛ, mu wemu wu ɲɛ nigin pe na ɲɛ can can wo ge. Yesu Kirisa wemu bɛ m'a tun na pa ge, p'i wee bɛ cɛ.
43017004	Nɛ mu pɛlɛ ɲiŋɛ ki na; kapyeŋɛɛ kii ma bi kan na mu di bye ge, nɛ kee bɛɛri pye na ki ɲᴐ fa.
43017005	Nᴐᴐrᴐ taha na na nimɛ To Kilɛ, di binnɛ bye ni ma ni. Nᴐᴐrᴐ we wu bi fɛnhɛ pye nɛ na na koŋᴐ ta ki sanha ɲᴐ kᴐn wɛ ge, wee nᴐᴐrᴐ we taha na na."
43017006	"Sipyii piimu m'a lᴐ koŋᴐ sipyii pu ni na kan nɛ mu ge, nɛ mu kaa jo pu mu, kᴐnhᴐ p'i ma cɛ. Mu wuu pu bye pii, a mu di pu kan nɛ mu. A pu bɛ di sᴐᴐ na ma jomᴐ pu co.
43017007	Nimɛ kunni, p'a li cɛ na lemu bɛɛri mu ya kan nɛ mu ge, na lee bɛɛri ya foro muyɛ pyaa ki ni.
43017008	Bani jomᴐ pemu mu ya kan nɛ mu ge, pee jomᴐ pe nɛ kan pu mu, a p'i sᴐᴐ pu na. P'a li cɛ can can na na mu ni nɛ foro, na d`a bɛ li na na mu w'a nɛ tun.
43017009	Pee wuu na nɛ mu ɲɛɛri. Nɛ ta na ma ɲɛɛri koŋᴐ ke wo sipyii pii wuu na_ɛ dɛ, ga piimu m'a kan nɛ mu ge, pee wuu na, bani mu wuu pu ɲɛ pii.
43017010	Yaaga kemu bɛɛri ki ɲɛ nɛ wogo ge, mu wogo ki ɲɛ kii, yaaga kemu bɛɛri ki ɲɛ mu bɛ wogo ge, nɛ bɛ wogo ki ɲɛ kii. Pɛɛŋɛ ke ki wa nɛ na ge, Kalaapiire ti t'a kee pɛɛŋɛ ki shɛɛ.
43017011	Nɛ na ba foro koŋᴐ puga ni, ga pee kunni na gori naha ke koŋᴐ ke na. Nɛ na ba shɛ ma y'iri. To Kilɛ, mu wemu wu wa fɛɛfɛɛ ge, pu mara ma mɛgɛ ki sefɛɛrɛ ti gbᴐᴐrᴐ ni, tee sefɛɛrɛ temu m'a kan na mu ge; kᴐnhᴐ p'i binnɛ, p'i bye nigin ba nɛ ni mu wa nigin mɛ wɛ.
43017012	Nɛ bye ni pu ni koŋᴐ na tuun wemu ni ge, nɛ bi pu mara ni mu wo sefɛɛrɛ ti ni, m'a bi tee sefɛɛrɛ temu kan nɛ mu ge. Nɛ pu bɛɛri mara, nigin bɛ ya ta buun wu munaa ni wɛ, fo wemu wu bi yaa wu buun wu munaa ni, kᴐnhᴐ yemu y'a ka Kilɛ wo Kitabu wu ni ge, yee ɲᴐ di fa ge, fo wee yɛ.
43017013	"Ga mu y'iri n'a da zhɛ nimɛ. Nɛ ye bɛɛri yu na na yaha naha sanha koŋᴐ ke na, kᴐnhᴐ fundanga ke ki ɲɛ nɛ ni, ki ɲᴐ na fa ge, kee di bye pu bɛ ni.
43017014	Nɛ mu wo jomᴐ pu kan pu mu, a koŋᴐ sipyii di pu kᴐ; bani pu ɲɛ ke koŋᴐ ke wuu wɛ, ma na jo ba nɛ bɛ wa mɛ nɛ ɲɛ ke koŋᴐ ke wo wɛ.
43017015	Di w'a ma ɲɛɛri na go ma pu lᴐ yeege ke koŋᴐ puga ke ni wɛ, ga n'a ma ɲɛɛri jo ma pu mara, m'a pu tanha Shitaanni na.
43017016	Pu ɲɛ ke koŋᴐ ke wuu wɛ, ma na jo ba nɛ bɛ wa mɛ nɛ ɲɛ ke koŋᴐ ke wo wɛ.
43017017	Ma wo can wu taga pu pye fɛɛfɛɛ. Mu wo kafila wu wu ɲɛ can we.
43017018	Tungana lemu na m'a na tun na pa koŋᴐ puga ge, lee tungana le na nɛ bɛ ya pu tun shɛ koŋᴐ ki na.
43017019	Nɛ nayɛ waa yaha fɛfɛɛrɛ ni mu mu pee wuu na, kᴐnhᴐ pu bɛ di puyɛ waa yaha p'i bye fɛɛfɛɛ can wu ni.
43017020	"Nɛ ta na ma ɲɛɛri pii yɛ wuu na_ɛ dɛ, ga piimu bɛ pu da ba d`a nɛ na pu jomᴐ pu funŋᴐ ni ge, pee bɛ wuu na n'a ma ɲɛɛri,
43017021	kᴐnhᴐ pu bɛɛri di binnɛ, p'i bye nigin, ba mu To Kilɛ ɲɛ mɛ ni nɛ ni, nɛ bɛ di ɲɛ mu ni mu ni wɛ. P'i binnɛ, p'i bye nigin ni w`ee bɛ ni, kᴐnhᴐ koŋᴐ sipyii di d`a li na na mu w'a nɛ tun.
43017022	Pɛɛŋɛ ke mu ya kan nɛ mu ge, kee pɛɛŋɛ ke nɛ kan pu bɛ mu, kᴐnhᴐ p'i binnɛ p'i bye nigin ba nɛ ni mu ɲɛ mɛ nigin wɛ.
43017023	Nɛ pinnɛ ni pee ni na pye nigin, mu bɛ d'a pinnɛ ni nɛ ni na pye nigin; kᴐnhᴐ pu bɛ di j'a pinnɛ p'i bye nigin can can na. Lee bu bye, koŋᴐ sipyii na li cɛ na mu w'a nɛ tun, na pee bɛ ya taan mu mu ba nɛ taan mu mu wɛ.
43017024	"Na To Kilɛ, piimu m'a kan nɛ mu ge, nɛ na ba shɛ bye xuu wemu ni ge, na funŋᴐ ki wa pu bɛ di ba shɛ bye w`a ni na ni. Nᴐᴐrᴐ we m'a kan na mu ge, kᴐnhᴐ p'i wee nᴐᴐrᴐ we ɲa, bani nɛ taan mu mu na ta koŋᴐ sanha nᴐhᴐ shan wɛ.
43017025	To Kilɛ, mu wemu w'a tii ge, koŋᴐ ya ta mu cɛ wɛ; ga nɛ kunni d'a mu cɛ. Piimu m'a kan nɛ mu ge, pee bɛ ya li cɛ na mu w'a nɛ tun.
43017026	Nɛ pu pye p'a mu cɛ, nɛ sanha di wa da da pu pyi p'a ma cɛni. N'a taan ma mu taangana lemu na ge, kᴐnhᴐ kee taanɲɛɛgɛ ke tuugo di j'a pye pu tɛ ni, nɛ bɛ di binnɛ bye ni pu ni nigin."
43018001	Ayiwa, ba Yesu ya yee jo xᴐ wɛ, a wu ni wu kalaapiire t'i y`iri kari Sedᴐrᴐn dugo ki kadugo y'iri. Tiire kɛrɛyɛ ya yi bye wee xuu wu ni, a p'i shɛ j'e yee ni.
43018002	Zhudasi we wu bi da ba Yesu nᴐhᴐ yaha ge, lee bi wee ta wee bɛ ya yee tiire kɛrɛyɛ yi sanha cɛ. Bani Yesu bi tee na se w`a ni wu kalaapiire ti ni.
43018003	Na Yesu ni wu kalaapiire ti yaha wee xuu wu ni, a Zhudasi di nᴐ. Wu ni sᴐrᴐsii ni Kilɛ-pɛɛŋɛ pugbᴐhᴐ ki gɛdii pii pu bye. Saraya ɲaha shᴐᴐnrivɛɛ ɲuŋᴐfɛɛ ni Farizhɛɛn pu bi pee pinnɛ ni Zhudasi ni. Namuuyᴐ ni sokinnaa ni pu bye, yagboyo bɛ di ɲɛ pu mu.
43018004	Keree kiimu bɛɛri ki bi da ba bye Yesu na ge, wu bi kee bɛɛri cɛ xᴐ. A wu fulo pii sipyii pii na na pu yege na: "Jᴐgᴐ yee di zhaa wɛ?"
43018005	A p'i jo: "Nazarɛti shɛɛn Yesu." A Yesu di pu pye: "Nɛ wu ɲɛ wii!" Zhudasi we wu bi Yesu nᴐhᴐ yaha ge, lee bi wee bɛ ta ni pu ni.
43018006	Ba Yesu ya pu pye: "Nɛ wu ɲɛ wii!" wɛ, a p'i guri guri kaduma, na laha laha to ɲiŋɛ na.
43018007	A Yesu di guri pu yege sanha na: "Jᴐgᴐ yee di zhaa wɛ?" A p'i wu ɲᴐ shᴐ na: "Nazarɛti shɛɛn Yesu."
43018008	A Yesu di pu pye: "Go nɛ yee pye jo nɛ wu ɲɛ wii. Yee bu da yee na nɛ shaa, yi pii samaa yaha pee di da gaaŋi."
43018009	Lee funŋᴐ ni jomᴐ pemu Yesu bi jo ge, a pee di bye can, na: "Na To Kilɛ, piimu bɛɛri m'a kan nɛ mu ge, nigin bɛ ya piin nɛ mu pu ni wɛ."
43018010	Lee bi ŋmᴐpara la ta Simᴐ Pyɛɛri mu, a wee di lee kᴐ li forogo ni, na saraya ɲaha shᴐᴐnrivɛɛ wo ɲuŋᴐfᴐgbᴐ wu wo bulo kanige cɛ niwɛŋɛ paa laha. Wee kapyebye we mɛgɛ ki bye na Malikusi.
43018011	A Yesu di Pyɛɛri pye: "Ma ŋmᴐpara le le w`a li forogo ki ni! Wee tuun wu ni, nɛ To Kilɛ w'a kanhama pemu gbegele yaha nɛ ɲaha na ge, mu funŋᴐ wa nɛ wu j'e pee ni_i gɛ?"
43018012	Ayiwa, ba Yesu ya yee jo wɛ, a sᴐrᴐsii ni pu wo ɲuŋᴐfᴐᴐ we, ni Yawutuu gɛdii p'i Yesu co na wu keye ye pᴐ.
43018013	A p'i fɛnhɛ shɛ ni wu ni Anɛ mu, wee bye Kayifɛ wo yafena; Kayifɛ di bi bye saraya ɲaha shᴐᴐnrivɛɛ wo ɲuŋᴐfᴐgbᴐ we lee yee le.
43018014	Wee Kayifɛ wu w'a bi pe jomᴐ pe taga Yawutuu ɲuŋᴐfɛɛ pu yɛri na: "Ta yee ya li cɛ na jo l'a pᴐrᴐ yee mu na shɛn nigin wu xu sipyii pu bɛɛri wuu na wɛ?"
43018015	Ayiwa, ba p'a gaaŋi ni Yesu ni wɛ, a Simᴐ Pyɛɛri ni kalaapire la bɛ di daha pu fɛni na gaaŋi. Macɛŋɛ ki bye lee kalaapire le ni saraya ɲaha shᴐᴐnrivɛɛ wo ɲuŋᴐfᴐgbᴐ wu tɛ ni; lee l'a pye kaɲuŋᴐ a lee kalaapire l'i j'e ni pu ni saraya ɲaha shᴐᴐnrivɛɛ wo ɲuŋᴐfᴐgbᴐ wu kaaŋa ki ni.
43018016	A Pyɛɛri di ba yere kpɛɛngɛ ki na, kuɲᴐᴐ li ɲᴐ na. Lee kalaapire lemu l'a pye saraya ɲaha shᴐᴐnrivɛɛ wo ɲuŋᴐfᴐgbᴐ wu cɛvᴐᴐ ge, a lee di guri foro kpɛɛngɛ ki na. Cee wemu wu bi kuɲᴐᴐ li ɲᴐ sigee ge, a wu ba jo ni wee ni, na Pyɛɛri leŋɛ kaaŋa ki ni.
43018017	Ayiwa, ba Pyɛɛri ya jin kaaŋa ki ni wɛ, cee we w'a kuɲᴐᴐ li sigee ge, a wee di wu pye: "Ta mu bɛ bɛ wu wa we n'a we wo kalaapiire ti ni wɛ?" A Pyɛɛri di wu ɲᴐ shᴐ na: "Ahayi, nɛ wa pu ni_i dɛ!"
43018018	Wiire tuun wu bye wii, a kapyebyii pu ni sᴐrᴐsii p'i na gbɛri na wahani. A Pyɛɛri bɛ di ba yere pu t`aan na ganha na wahani.
43018019	Ayiwa, a saraya ɲaha shᴐᴐnrivɛɛ wo ɲuŋᴐfᴐgbᴐ wu Yesu yege wu kalaapiire te ni wu kalaa wu keree na.
43018020	A Yesu di wu pye: "Nɛ kunni, kpɛɛngɛ na nɛ bi ma yu sipyii pu bɛɛri ɲii na. Nɛ bi sipyii pu kalaa Kilɛ-pɛɛŋɛ piyɛyɛ ye, ni Kilɛ-pɛɛŋɛ pugbᴐhᴐ ki ni. Wee xuu wu ni bɛ Yawutuu pu bɛɛri bi ma puyɛ pinnɛ. Nɛ ta na jomᴐ pa shishiin jo ŋmᴐhᴐrᴐ ni wɛ.
43018021	Ɲaha na ma di na yegee wɛ? Piimu p'a na jomᴐ pu logo ge, pee yege na dii nɛ d'a pu kalaa wɛ. Nɛ yemu jo ge, p'a yi cɛ can can na."
43018022	Ba Yesu ya yee jo wɛ, lee di Kilɛ-pɛɛŋɛ pugbᴐhᴐ ki gɛdi wa ta wu t`aan. A wee di kadaa ja wu ɲibɛgɛ ni, na wu pye: "Saraya ɲaha shᴐᴐnrivɛɛ wo ɲuŋᴐfᴐgbᴐ wu wo ɲᴐ shᴐgana li wa le mu mu ya?"
43018023	A Yesu di wu pye: "Nɛ bu da nɛ kafilakuumᴐ jo, lemu l'a wu kolo ge, lee jo. Ga ye nɛ jo ge, yee bu da y'a tii tajogo ni, ɲaha na ma d'a na kpᴐn wɛ?"
43018024	A Anɛ di pᴐᴐrᴐ ti yaha w`a Yesu na, na wu yaha shɛ gan Kayifɛ mu, saraya ɲaha shᴐᴐnrivɛɛ wo ɲuŋᴐfᴐgbᴐ we.
43018025	Lee bi Simᴐ Pyɛɛri ta sanha na ki t`aan na wahani. A sipyii pii di wu yege na: "Ta mu bɛ bɛ wu wa we n'a we wo kalaapiire ti ni wɛ?" Ga, a Pyɛɛri di foro wu kaa t`aan na jo: "Ahayi, nɛ wa pu ni_i dɛ!"
43018026	N'a wemu wo niwɛŋɛ Pyɛɛri ya paa laha ge, wee wo ceborona wa bɛ wu bye saraya ɲaha shᴐᴐnrivɛɛ wo ɲuŋᴐfᴐgbᴐ wu kapyebye wa. A wee di Pyɛɛri pye: "Wee tuun wu ni, ta nɛyɛ pyaa ya mu ɲa ni wu ni shiizhan tiire kɛrɛyɛ yi ni wɛ?"
43018027	Ga, a Pyɛɛri di guri jo sanha na yi ɲɛ can wɛ, a xhupoo di mɛɛ su taapile ni.
43018028	Lee kadugo na a p'i foro ni Yesu ni Kayifɛ kaban, na gari ni wu ni Oromɛ gbafɛnɛɛri wu kaaŋa ki ni. Lee ya pye ɲimuguɲᴐ wu na. Yawutuu ɲuŋᴐfɛɛ pu ya ta sᴐᴐ na j'e kaaŋa ki ni wɛ, kᴐnhᴐ p'i gori yaha fɛɛfɛɛ na bɛ ni pu wo kalɛgɛɛ ki ni, kᴐnhᴐ pu bɛ di ba j'a Ɲuwuuro ti wo Kalenɛ li yalige ki li.
43018029	Lee l'a Pilate pye w'a foro pa pu y'iri kpɛɛngɛ ki na, na ba pu yege na: "Lekɛ we n'a we d'a pye y'i wu jaagi lee na wɛ?"
43018030	A p'i Pilate pye: "We n'a we da bye wu ɲɛ kakuubye wɛ, w`ee bi da ga ba ni wu ni mu mu wɛ."
43018031	A Pilate di pu pye: "Y'a se ni wu ni yiyɛ pyaa di shɛ kiiri kᴐn wu na na bɛ ni yi wo saliya wu ni." A p'i Pilate pye: "Li ya saha w`ee pu sipya wa shishiin gbo wɛ."
43018032	Lee ya pye mu, kᴐnhᴐ Yesu bi jomᴐ pemu jo na wee na ba xhu xugana lemu na ge, pee ɲᴐ di fa.
43018033	Wee tuun wu ni a Pilate di guri j'e gbafɛnɛɛri wu kaaŋa ki ni, na Yesu yiri na wu yege na: "Yawutuu wo saan mu ɲɛ ya?"
43018034	A Yesu di Pilate pye: "Muyɛ pyaa k'a ye kᴐn mayɛ funŋᴐ ni na jo laa, ta watii w'a yi jo mu ɲii na?"
43018035	A Pilate di wu pye: "Wee tuun wu ni, ma na ɲa Yawutu gɛ? Muyɛ pyaa shishiin ni saraya ɲaha shᴐᴐnrivɛɛ ɲuŋᴐfɛɛ, pee p'a pa ni ma ni nɛ mu, na nɛ wu kiiri kᴐn ma na. Lekɛ ma d'a pye pu na wɛ?"
43018036	A Yesu di wu pye: "Nɛ wo saanra ti wa naha ke koŋᴐ ke na wɛ. Nɛ wo saanra ti da bi bye naha ke koŋᴐ ke na, nɛ wo sipyii pu bi da kashɛn ŋmᴐ nɛ kaa na, kᴐnhᴐ Yawutuu ɲuŋᴐfɛɛ pu ganha bu j'a nɛ co wɛ. Ga nɛ wo saanra ti ɲɛ naha ke koŋᴐ ke na wɛ."
43018037	A Pilate di Yesu pye: "Wee tuun wu ni saan mu ɲɛ gɛ?" A Yesu di wu pye: "Mayɛ pyaa ki wa yi yu na saan nɛ ɲɛ; can wu ɲɛ wii. Ga lemu na nɛ se koŋᴐ ke na ge, lee li wa mɛ, na can wu shɛɛ sipyii pu na. Sipya wemu funŋᴐ ki ɲɛ wu da ɲaari can ni ge, weefᴐᴐ wu da da nɛ jomᴐ nuri."
43018038	A Pilate di wu pye: "Ɲaha ki ɲɛ can wɛ?" Ba Pilate ya yee jo wɛ, na foro kari sanha Yawutuu pu y'iri na shɛ pu pye: "Nɛ mu kunni, nɛ kaa la shishiin ɲa we n'a we na lemu l'a wu kagbuu xᴐ wɛ.
43018039	Ayiwa, ma na jo lee wa w`u mu kalɛɛ, na jo yee bɛɛri, ba Ɲuwuuro ti wo Kalenɛ l'a nᴐ wɛ, di ma kasolemɛ wa yaha yi mu. Lee funŋᴐ ni yi la ɲɛ di Yawutuu pu wo saan wu yaha ya?"
43018040	A p'i ganha na sɛlɛ na yu: "Ahayi dɛ! ma ganha bu wee yaha wɛ, Barabasi yaha!" Na ta wee Barabasi we di bi dun sipyii na.
43019001	Ayiwa, Pilate ya li ta mu ge, a wu jo na pu Yesu kpᴐn ni susᴐlᴐᴐ ni.
43019002	A sᴐrᴐsii p'i xhuyo shin na pye saanra ɲudᴐnᴐ, na lee tᴐ wu ɲuŋᴐ ni. Na saannaa fadegbᴐhᴐ niɲiga ka le wu na.
43019003	A p'i ganha na fuloo wu na na yu: "Ɲaabye Yawutuu saan!" Na ganha na kadawahaa leni wu ni.
43019004	A Pilate di guri foro sanha kpɛɛngɛ ki na na shɛ sipyiire ti pye: "N'a da pu pye p'i foro naha ni wu ni kpɛɛngɛ ki na, kᴐnhᴐ y'i li cɛ na jo nɛ ta kaa la shishiin ɲa we n'a we na lemu l'a wu kagbuu xᴐ wɛ."
43019005	A p'i foro ni Yesu ni, xhuyo ɲudᴐnᴐ li na ɲɛ wu na, saannaa fadegbᴐhᴐ niɲiga ki bɛ di ɲɛ wu na. A Pilate di sipyiire ti pye: "Ayiwa, n'a wu we!"
43019006	Ba saraya ɲaha shᴐᴐnrivɛɛ ɲuŋᴐfɛɛ ni Kilɛ-pɛɛŋɛ pugbᴐhᴐ ki gɛdii p'a Yesu ɲa wɛ, na ganha na xhuulo, na yu: "Yi wu kori tige na! Yi wu kori tige na!" A Pilate di pu pye: "Yiyɛ pyaa ki pa wu co shɛ gori tige ki na, bani nɛ kunni wa kaa la shishiin ɲa we n'a we na lemu ya wu kagbuu xᴐ wɛ."
43019007	A Yawutuu ɲuŋᴐfɛɛ p'i Pilate pye: "Saliya wa wu ɲɛ wee mu, na saha ni wee saliya wu ni, w'a yaa na gbo; bani w'a wuyɛ yaha na Kilɛ ja wee ɲɛ."
43019008	Ba Pilate ya pee jomᴐ pu logo wɛ, a wu sama di fya.
43019009	A wu guri j'e ni Yesu ni gbafɛnɛɛri wu kaaŋa ki ni sanha, na shɛ wu yege na: "Mii mu d'a y`iri wɛ?" Ga Yesu ya ta wu ɲᴐ shᴐ wɛ.
43019010	A Pilate di Yesu pye: "Go nɛ na m'a fɛhɛ gɛ? Ta mu ya li cɛ na jo se wa nɛ ni nɛ wu mu yaha wɛ? Se d'a nᴐhᴐ pye bɛ nɛ ni sanha nɛ wu mu kori tige na wɛ?"
43019011	A Yesu di wu pye: "Kilɛ w'a wee se wu kan mu mu niɲaa, lee bɛ wɛ muyɛ pyaa wo se bi da ga j'a bye nɛ na kaa la shishiin na wɛ. Lee funŋᴐ ni, wemu w'a nɛ co na pa gan mu mu ge, lee l'a wee wo jurumu wu pye w'a ɲɛhɛ mu wo wu na."
43019012	Ba Yesu ya yee jo wɛ, a Pilate di ganha na yahagana shaa wee tuun wuyɛ pyaa ni Yesu na. Ga, a Yawutuu p'i ganha na sɛlɛ na yu: "Ma bu sii we n'a we yaha, ma ɲɛ nige Oromɛ saannaa ɲuŋᴐfᴐᴐ Sezari naɲii wɛ. Sipyaa sipya w'a jo na saan wee ɲɛ ge, weefᴐᴐ ya ɲɛri Oromɛ saannaa ɲuŋᴐfᴐᴐ wu pɛn."
43019013	Ba Pilate ya yee logo wɛ, na Yesu yeege sanha kpɛɛngɛ ki na. Pu bi xuu wa yaa w`a nᴐhᴐdaan wu ni ni kagereye ni kaaŋa ki ni. Wee xuu wu mɛgɛ ki bye Yawutuu jomᴐ pu ni na: "Gabata." A Pilate di ba diin wu kiirikᴐᴐn koro li ni wee tuun wu ni.
43019014	Kee caŋa ki ɲimuguro ti bi da bye Yawutuu wo Ɲuwuuro ti wo Kalenɛ le. Na caŋa ki ta k'a nᴐ ɲiŋɛ niŋɛ ni, a Pilate di Yawutuu ɲuŋᴐfɛɛ pu pye: "Yi saan wu we."
43019015	A p'i ganha na xhuulo na yu: "Yi wu yeege naha! Yi wu yeege naha! Yi wu kori tige na!" A Pilate di pu pye: "Nɛ wu da yee wo saan wu kori tige na ya?" A saraya ɲaha shᴐᴐnrivɛɛ ɲuŋᴐfɛɛ p'i wu pye: "Saan watii ɲɛ nige w`ee mu Oromɛ saannaa ɲuŋᴐfᴐᴐ Sezari kadugo na wɛ."
43019016	Wee tuun wu ni a Pilate di Yesu ɲᴐ yaha pu mu, na pu shɛ wu kori tige na. A sᴐrᴐsii p'i Yesu co, na foro ni wu ni kanha ki ni,
43019017	na wuyɛ pyaa wo korikoritige ki taha wu ɲuŋᴐ ni. A p'i ganha na gaaŋi xuu w`a ni, wee mɛgɛ ɲɛ na: "Ɲugᴐrᴐgᴐ xuu" p'i wu yiri Yawutuu jomᴐ pu ni na "Goligota".
43019018	A p'i shɛ wu kori tige na w`a. A p'i sipyii shuun wa bɛ pinnɛ kori ni wu ni. Wa ɲɛ wu kanige cɛ; wa ɲɛ wu kamɛnɛ cɛ. A Yesu yɛ pyaa di bye pu niŋɛ ni.
43019019	A Pilate di pu pye p'a kama pa ka kᴐᴐrᴐ la na, na lee kori korikoritige ki na wu ɲuɲᴐ na. Pee kama pu pe na: NAZARƐTI SHƐƐN YESU, YAWUTUU WO SAAN WE.
43019020	Yawutuu niɲɛhɛmɛɛ pu bi pee kama pu kalaa, bani p'a bi Yesu kori xuu wemu ni ge, wee xuu wu bi lii kanha ki na wɛ. Pee kama pu bɛ di bi ka Yawutuu jomᴐ pu ni, na pu ka Oromɛ shɛɛn jomᴐ pu ni, na pu ka Girɛkii jomᴐ pu bɛ ni.
43019021	Wee tuun wu ni a saraya ɲaha shᴐᴐnrivɛɛ ɲuŋᴐfɛɛ p'i shɛ Pilate pye: "Mu bi yaa mu yi ka na 'Yawutuu saan wɛ,' ga mu bi yaa mu yi ka na: 'We n'a we ya jo na Yawutuu saan wee ɲɛ.' "
43019022	A Pilate di pu pye: "Nɛ yemu ka na xᴐ ge, yee y'a da bye w`a."
43019023	Ayiwa, ba sᴐrᴐsii p'a Yesu kori xᴐ tige ki na wɛ, na wu f`aya yi shan tahaa shishɛɛrɛ, wa bɛɛri w'a taa la lᴐ. A p'i wu fadegbᴐhᴐ ki bɛ lᴐ, kee fadegbᴐhᴐ ke di bye f`aŋa nigin, joomᴐ baa. Na lᴐ fugba wu na, na digi nᴐhᴐdaan, tajᴐᴐgᴐ bye ki na xuu wa shishiin ni wɛ.
43019024	A sᴐrᴐsii p'i puyɛ pye: "W`u ganha bu da wu fadegbᴐhᴐ ki shɛɛngi wɛ, w`u kagaanshaan pye ki na, ki na nᴐ wemu na ge, kᴐnhᴐ w`u wee cɛ." Ba lee ya pye mu wɛ, yemu y'a ka Kilɛ Kafila wu ni ge, a yee ɲᴐ di fa na: "P'a na f`aya yi taa taa puyɛ na, na kagaanshaan pye na fadegbᴐhᴐ ki wuu na." Lee sᴐrᴐsii p'a pye.
43019025	Lee bi Yesu nu Mariyama, ni wu nu wu ceboroshᴐ, ni Kilopasi shᴐ Mariyama, ni Magadala shɛɛn Mariyama yɛ ta pee ya yere Yesu korikoritige ki t`aan.
43019026	Ba Yesu ya wu nu wu ɲa wɛ, kalaapire lemu kaa li bi dan wu ni ge, na lee bɛ ɲa nufᴐᴐ wu t`aan wɛ, a wu wu nu wu pye: "Nufᴐᴐ we, ma ja wu we."
43019027	Lee kadugo na a wu lee kalaapire li bɛ pye: "Ma nu wu we." Na co kee caŋa ki na, a lee kalaapire l'i gari ni Yesu nu wu ni wu kaban, na wu co xuuni.
43019028	Lee kadugo na ba Yesu ya li cɛ na keree ki bɛɛri ɲᴐ ya fani fo na pa nᴐ we tuun we na wɛ, a wu jo: "Waga ki wa nɛ na." W'a yee jo, yemu y'a ka Kilɛ Kafila wu ni ge, kᴐnhᴐ yee bɛ ɲᴐ di fa.
43019029	Lee bi shᴐᴐ la ta w`a lee ya ɲi vinɛgiri na. A p'i yoro ta lᴐ fyɛnmi wee vinɛgiri wu ni, na tee migile kagaanga ka na na taha Yesu ɲᴐ na. Tige kemu wo geŋɛ k'a bye kagaanga ki ge, kee mɛgɛ ki ɲɛ na "Izopu."
43019030	Ba w'a tee yoro ti sᴐn sᴐn wɛ, na jo: "Keree ki bɛɛri ɲᴐ ya fa nimɛ." Ba w'a yee jo wɛ, na wu ɲuŋᴐ sogi, na wu munaa li kan Kilɛ mu.
43019031	Ayiwa, kee caŋa ki bye Yawutuu wo cadɛɛngɛ ki cadanga. Sipyii piimu p'a kori tiye yi na ge, Yawutuu ɲuŋᴐfɛɛ pu funŋᴐ bye pee pu cadɛɛngɛ ki ta w`a wɛ. Bani kee cadɛɛngɛ ki bi kiyɛ waa cadɛɛnyɛ yi saya na. Lee wuu na p'a shɛ Pilate ɲɛɛri, sipyii piimu p'a kori kori ge, na wu pee yaha p'i shɛ pee tᴐᴐyᴐ kɛgi kɛgi p'i xhu tᴐvuyo na, kᴐnhᴐ p'i pu tirige laha tiye yi na.
43019032	A sᴐrᴐsii p'i gari, sipyii shuun wemu p'a pinnɛ kori ni Yesu ni ge, a p'i shɛ nᴐ na nizhiimɛ wu tᴐᴐyᴐ kɛgi kɛgi, na ɲɛri shuun wo wu y'iri, na wee bɛ tᴐᴐyᴐ kɛgi kɛgi.
43019033	Ba p'a nᴐ Yesu na wɛ, na wee ta wee ya xu xᴐ, na bye pu ya wee wo tᴐᴐyᴐ yi kɛgi kɛgi wɛ.
43019034	Ga, a sᴐrᴐsi nigin wa di wu canmi taga Yesu firi wu kabanugo na. Taapile ni, a shishan ni lᴐhᴐ di foro tafirige ki ni.
43019035	Sipya wemu w'a pe jomᴐ pe paari mɛ ge, weefᴐᴐ yɛ pyaa k'a le ɲa ɲii na. Wu ɲii kaɲagaa ki bɛ di ɲɛ can. Wuyɛ pyaa ki bɛ wa d`a li na na wee ɲii kaɲagaa ki ɲɛ can. W'a kii keree kii paari, kᴐnhᴐ yee bɛ di d`a ki na.
43019036	Ayiwa, kii keree kii bɛɛri ya pye mu ge, yemu y'a ka Kilɛ Kafila wu ni ge, a yee ɲᴐ di fa na: "Wu kaciige ka shishiin wa da ba gɛgi wɛ."
43019037	L'a ka sanha xuu wa bɛ ni Kilɛ Kafila wu ni na: "Sipya wemu p'a firi ge, wee p'a da ba wii."
43019038	Lee kadugo na a Arimate shɛɛn Yusufu di shɛ Pilate ɲɛɛri na wu sᴐᴐ pee mu, p'i shɛ Yesu nixhugo ki tirige laha tige ki na. A Pilate di sᴐᴐ pu mu. Yusufu bɛ bi bye Yesu wo kalaapire la, ga Yawutuu pu wo ɲ`ii fyaara ti bi wu pye wu na ŋmᴐhᴐni. A wu gari na shɛ Yesu nixhugo ki tirige.
43019039	Ayiwa, Nikodɛmu wemu wu bi shɛ Yesu y'iri caŋa ka piige ge, a wee bɛ di ba ni nudanga yaŋmuyᴐ tɛhɛɛ shuun wa ni, na yi suri yiyɛ ni. Nigin wa mɛgɛ ɲɛ na mire, nigin wu sama mɛgɛ di ɲɛ na Alowɛsi. Yi bɛɛri bi yaa yi kiloo kɛlɛɛ taanri (30) xᴐ.
43019040	A pee shuun wu Yesu nixhugo ki lᴐ, na nudanga yaŋmuyᴐ yi le fatᴐŋᴐ ka ni, na kee migile wu na, na bɛ ni Yawutuu pu wo xuu legana li ni.
43019041	Tiire tɛgɛ ka bye w`a kee bi lii Yesu takorogo ki na wɛ. Faŋa ka nidugiyahaŋa di bye kee tɛgɛ ki wo faaya yi ni, sipya bi sanha le ɲa kee ni wɛ.
43019042	Ba ma na jo kee caŋa ki bye Yawutuu pu wo cadɛɛngɛ ki cadanga ge, a p'i fyaala shɛ Yesu le kee faŋa ki ni, bani faŋa ki bɛ bi lii wɛ.
43020001	Ayiwa, Dimazhi wu ɲisᴐᴐgbᴐhᴐ ki na, na kpɛɛngɛ ta ki sanha wo wɛ, a Magadala shɛɛn Mariyama di gari faŋa ki na. Kageegbᴐhᴐ ke pu bi gologolo taga faŋa ki ɲᴐ tᴐ ge, a wu shɛ kee ta k'a laha faŋa ki ɲᴐ na.
43020002	Kalaapire lemu kaa li bi dan Yesu ni ge, a wu baa kari Pyɛɛri ni lee y'iri, na shɛ pee pye: "P'a Kafᴐᴐ nixhugo ki lᴐ yeege faŋa ki ni, w`ee di ya cɛ mii p'a wu yaha wɛ!"
43020003	Ba Pyɛɛri ni lee kalaapire l'a pee jomᴐ pu logo wɛ, a p'i foro, na gari faŋa ki na.
43020004	Pu shuun wu bɛɛri wu bi fe na gaaŋi faŋa ki na. Ga, a lee kalaapire li tᴐrᴐ di wɛri Pyɛɛri na, a lee di baa toro Pyɛɛri t`aan, na shɛ nᴐ wu ɲaha na faŋa ki na.
43020005	Ba wee ya nᴐ faŋa ki na wɛ, na jaari wii ki funŋᴐ ni; faviire te pu bi taga Yesu migile ge, a wu tee faviire ti ɲa w`a ɲiŋɛ ki na. Ga wu kunni di ya j'e faŋa ki ni wɛ.
43020006	A jɛri di bye, a Simᴐ Pyɛɛri di nᴐ. Ba wee ya nᴐ wɛ, na j'e faŋa ki ni, na faviire ti ɲa w`a ɲiŋɛ ki na.
43020007	f`aŋa kemu ki bi taga Yesu ɲuŋᴐ ki migile ge, a wu kee ta p'a kee kurulo, na ki yaha ki yɛ xuu ni. Kee bi ta pinnɛ ni te ti faviire ti ni wɛ.
43020008	Wee tuun wu ni, kalaapire lemu l'a fɛnhɛ nᴐ faŋa ki na ɲaha na ge, a lee bɛ di na j'e faŋa ki ni. A wee bɛ di li ɲa mu, na d`a li na na Yesu ya ɲɛ.
43020009	Jomᴐ pemu pu bi ka Kilɛ Kafila wu ni ge, na li waha l'i waha, Yesu ya yaa na ɲɛ na foro xu ni ge, kalaapiire ti bi sanha pee cɛ ta wɛ.
43020010	Wee tuun wu ni a kalaapiire t'i guri na ma deeye ni.
43020011	Ayiwa, lee di Mariyama ta w'a shɛ yere faŋa ki ɲᴐ na, na ganha na mɛɛ suu. A wu mɛsuwo wu ba leele, na jaari wii faŋa ki funŋᴐ ni.
43020012	Na mɛlɛkɛɛ shuun wa ɲa w`a, faviire di ɲɛ pu na. Xuu wemu ni pu bi Yesu sinniŋɛ ge, wee xuu wu ni pu bi tiin. Nigin wa wu bye ɲuŋᴐ ke xuu we ni, wu sama di ɲɛ tᴐᴐyᴐ ye xuu we ni.
43020013	A pee mɛlɛkɛɛ p'i Mariyama pye: "Cee we, ɲaha na mu di wa mɛɛ suu wɛ?" A wu jo: "Nɛ Kafᴐᴐ wu nixhugo p'a lᴐ, nɛ di ya cɛ mii p'a wu yaha wɛ."
43020014	Ba w'a pee jomᴐ pu yu wɛ, na ba ŋmahana ɲɛri, na Yesu niyerege ɲa w`a; ga wu bi ta li cɛ na jo Yesu wu ɲɛ wii wɛ.
43020015	A Yesu di wu yege na: "Cee we, ɲaha na mu di wa mɛɛ suu wɛ? Jᴐgᴐ mu di wa zhaa wɛ?" Ayiwa, a Mariyama di ganha na giin na tiire tɛgɛ ki kafᴐᴐ wu wi, na wu pye: "Yesu n'a zhaa, ma bi ta m'a wu lᴐ, wu sanha shɛ na na di shɛ wu lᴐ da gaaŋi."
43020016	A Yesu di wu pye: "Mariyama!" A Mariyama di ŋmahana ɲɛri wu y'iri na wu pye Yawutuu jomᴐ pu ni na: "Rabuni!" (Lee kᴐri ɲɛ "Karamᴐgᴐ.")
43020017	A Yesu di wu pye: "Ma ganha bu da gbᴐn na na wɛ, bani nɛ sanha dugi fᴐlᴐ na kari na To wu y'iri wɛ. Shɛ yi jo na cebooloo pu mu na nɛ w'a duri na gaaŋi na To wu y'iri, yee bɛ wo To we; wee wemu wu ɲɛ nɛ Kilɛ, na ɲɛ yee bɛ wo Kilɛ ge."
43020018	A Magadala shɛɛn Mariyama di shɛ kalaapiire ti pye na wee ya Kafᴐᴐ ɲa. Yesu ya yemu jo wu mu ge, a wu yee jo pu mu.
43020019	Wee Dimazhi wuyɛ pyaa yakoŋᴐ, kalaapiire ti bye puga ka ni. Pu bi kee gburaya yi sh`ᴐhᴐ w'a puyɛ na Yawutuu ɲuŋᴐfɛɛ pu ɲ`ii fyaara wuu na. A kalaapiire t'i ba binnɛ Yesu fo ɲa w'a yere pu niŋɛ ni. A wu pu pye: "Kilɛ wu ɲaɲiŋɛ kan yi mu."
43020020	Ba w'a yee jo wɛ, na wu keye ni wu kabanugo ki shɛ pu na. Ba kalaapiire t'a Kafᴐᴐ wu ɲa wɛ, a pu funyᴐ di sii taan xuuni.
43020021	A Yesu di pu pye sanha na: "Kilɛ wu ɲaɲiŋɛ kan yi mu. Na To Kilɛ w'a na tun tungana lemu na ge, lee tungana le ninunᴐ na nɛ bɛ w'a da yi tun."
43020022	Ba w'a yee jo wɛ, na ɲᴐ kafɛɛgɛ f`ᴐ w'a pu na, na pu pye: "Yi Fɛfɛɛrɛ Munaa li shᴐ.
43020023	Yi bu sipya bɛɛri wo jurumu yafa wu mu, weefᴐᴐ wo jurumu wu na yafa wu mu. Ga yee bye yee di ya sipya wemu wo jurumu wu yafa wu mu wɛ, weefᴐᴐ wo jurumu wu da yafa wu mu wɛ."
43020024	Yesu ya wuyɛ shɛ wu kalaapiire ti na caŋa kemu ge, kalaapire lemu mɛgɛ ki ɲɛ na Tomasi, p'i wu pyi sanha na "Ŋmami" ge, wee bye ni pu samaa ni kee caŋa wɛ.
43020025	A Kalaapiire ti sara di ba wee pye: "W`ee ya Kafᴐᴐ ɲa!" A Tomasi di pu pye: "Nɛ kunni bye nɛ tᴐᴐrᴐ ti fɛ pu ɲa wu keye yi na, na na kabee taha tee tᴐᴐrᴐ te wᴐ fɛ pu na, na na keŋɛ bɛ taha ŋmaga ki wo fɛ pu bɛ na wu kabanugo ki na wɛ, nɛ da ga d`a yi na bada wɛ."
43020026	Ayiwa, a cewuu nigin di doro, a kalaapiire t'i ba shɛ tiyɛ pinnɛ sanha puga ki ni. Tomasi bɛ di bi bye ni pu ni kee caŋa. A p'i gburaya yi sh`ᴐhᴐ. A p'i ba binnɛ Yesu fo ɲa puyɛ niŋɛ ni. A wu pu pye: "Kilɛ wu ɲaɲiŋɛ kan yi mu."
43020027	Lee kadugo na a wu Tomasi pye: "Tomasi, fulo naha, m'a ma keŋɛ ki taha na keye yi na ma wii; ma bu xhᴐ m'a ki taha na kabanugo ki bɛ na wii. N'a daa baara ti yaha, m'a da daa na na."
43020028	A Tomasi di wu pye: "Ebe! Mu wu ɲɛ nɛ Kafᴐᴐ ni nɛ Kilɛ!"
43020029	A Yesu di wu pye: "Mu ya nɛ ɲa ge, lee bɛ l'a mu pye mu ya d`a nɛ na wɛ! Piimu pu ɲɛ pu ya nɛ ɲa wɛ, na d`a nɛ na ge, pee ɲɛ duba nagoo."
43020030	Yesu ya kakanhaŋaa niɲɛhɛŋɛɛ kii bɛ pye wu kalaapiire ti ɲii na, kee ya ta ka naha we Kitabu we ni wɛ.
43020031	Ga kiimu k'a ka ge, kee wo kakana ɲuŋᴐ ki wa kᴐnhᴐ y'i li cɛ, y'i d`a bɛ li na na Yesu wu wa Shᴐvᴐᴐ we, na wee wu ɲɛ Kilɛ Ja we. Y'i nᴐhᴐ ɲ`ii sicuumᴐ ta wee n'a daa we funŋᴐ ni wu mɛgɛ ki fanha ni.
43021001	Ayiwa, kii keree kii kadugo na, Yesu ya wuyɛ shɛ sanha wu kalaapiire ti na Tibɛrɛyade Gba wu ɲᴐ na. Le shɛgana le na w'a wuyɛ shɛ.
43021002	Simᴐ Pyɛɛri, ni Tomasi wemu p'a byi sanha na "Ŋmami" ge, ni Nataɲɛli wemu w'a y`iri Kana kulo li ni, Galile fiige ki ni ge, ni Zebede jalaa shuun, ni kalaapiire shuun wa bɛ, lee bi pee ta pee bɛɛri na ɲɛ shiizhan.
43021003	A Simᴐ Pyɛɛri di pu pye: "N'a da zhɛ fyaa sha." A kalaapiire ti sara bɛ di jo: "W`ee bɛ pu wa da zhɛ ni ma ni." A p'i foro kari, na shɛ j'e kᴐrᴐgᴐ ka ni, na pu jᴐlᴐᴐ pu ɲᴐ kᴐn na waa. Ga pu ya fyara bɛ ta kee caŋa ki wo piige ki ni wɛ.
43021004	Ɲimuguɲᴐ wu na, a kalaapiire t'i Yesu niyerege ɲa gba wu ɲᴐ na; ga pu bi ta wu cɛ na jo Yesu wu ɲɛ wii wɛ.
43021005	A Yesu di pu pye: "Na naɲiinɛɛ, ta yee ya fyaa pii ta?" A p'i wu ɲᴐ shᴐ na: "W`ee ya ta yaaga bɛ ta wɛ."
43021006	A Yesu di pu pye: "Yi j`ᴐ wu w'a kᴐrᴐgᴐ ki kanige cɛ wu ni, yi na fyaa ta. Ba p'a j`ᴐ wu w'a w`a wɛ, fyaa pu ɲɛhɛŋɛ keŋɛ ni, pu ya j'a j`ᴐ wu kile yeege lᴐhᴐ ki ni wɛ."
43021007	Kalaapire lemu kaa li bi dan Yesu ni ge, a lee di Pyɛɛri pye: "Pyɛɛri, go Kafᴐᴐ w'a wii!" Ba Pyɛɛri ya logo na Kafᴐᴐ w'a wii wɛ, na wu fadeŋɛ lᴐ le, bani wu fadeŋɛ baa wo wu bye. Na do lᴐhᴐ ki ni, na ganha na gaaŋi Yesu fɛni.
43021008	A kalaapiire ti sara di ganha na ma ni kᴐrᴐgᴐ ki ni, na j`ᴐ wu bɛ kilee na ma ni fyaa pu ni. Bani pu bi lii kogoŋᴐ ki na wɛ. Pu ni kogoŋᴐ ki bye mɛtɛrɛlɛɛ xhuu nigin (100) shi.
43021009	Ba p'a nᴐ kogoŋᴐ ki na wɛ, na naganhaa ɲa w`a, fyaa d'a taha ki ɲuŋᴐ ni, na buuri bɛ ɲa w`a.
43021010	A Yesu di pu pye: "Fyaa piimu y'a co ge, yi pa ni pii ni naha."
43021011	A Simᴐ Pyɛɛri di j'e kᴐrᴐgᴐ ki ni, na j`ᴐ wu kile yeege, na foro ni wu ni kpɛɛngɛ ki na, wu bɛɛri ya sii ɲi fya nagaya na fo yi xhuu nigin ni kɛlɛɛ kaguro ni taanri (153). Ga fyaa pu ni pu ɲɛhɛŋɛ ni, j`ᴐ wu ya kᴐn wɛ.
43021012	A Yesu di pu pye: "Yi pa y'i ba li!" Sipya ya ta kalaapiire ti ni wemu ya sᴐᴐ na wu yege na jo: "Mu di ɲɛ jᴐgᴐ wɛ?" Bani pu bɛɛri bi li cɛ na Kafᴐᴐ wu ɲɛ wii.
43021013	A Yesu di fulo na buuri wu lᴐ kan pu mu, na fyaa pu bɛ lᴐ kan pu mu.
43021014	Na co fo Yesu ɲɛduun wu na, wu tᴐᴐɲii taanri wuu l'a pye lere na wuyɛ shɛɛ wu kalaapiire ti na.
43021015	Ba p'a li xᴐ wɛ, a Yesu di Simᴐ Pyɛɛri pye: "Yohana ja Simᴐ, ta nɛ kaa ya dan mu ni xuuni na toro pii samaa t`aan?" A Pyɛɛri di jo: "Uun gɛ, Kafᴐᴐ! Muyɛ pyaa ki bɛ ya li cɛ na mu kaa ya dan nɛ ni." A Yesu di wu pye: "Ta na dubyapiye yi ɲᴐ shaa."
43021016	A Yesu di wu pye sanha tᴐᴐɲii shuun wuu li ni na: "Yohana ja Simᴐ, ta nɛ kaa ya dan mu ni xuuni?" A Pyɛɛri di jo: "Uun gɛ, Kafᴐᴐ! Muyɛ pyaa ki bɛ ya li cɛ na mu kaa ya dan nɛ ni." A Yesu di wu pye: "Ta na dubyaa pu naha."
43021017	A Yesu di wu yege taanri wuu li ni na: "Yohana ja Simᴐ, ta nɛ kaa ya dan mu ni?" A Pyɛɛri ɲaha di danha, bani Yesu ya wu yege fo tᴐᴐɲii taanri na: "Ta nɛ kaa ya dan mu ni?" Lee na a wu Yesu pye: "Kafᴐᴐ, mu ya keree bɛɛri cɛ. Muyɛ pyaa k'a li cɛ na mu kaa ya dan nɛ ni." A Yesu di wu pye: "Ta na dubyaa pu ɲᴐ shaa!"
43021018	A Yesu di Simᴐ pye sanha na: "Can can na, n'a da yi jo ma mu, ma lɛvɛɛrɛ ti tuun wu ni, mu bi ma ma kirige taga mayɛ pᴐ. Xuu wemu w'a ma taan ge, m'a ganha na se w`a. Ga mu ba ba lɛ, ma na ba ma keye yirige, sipya watii na kirige ki pᴐ ma na. P'a ganha na se ni ma ni xuu wa ni ma funŋᴐ ɲɛ ma shɛ wemu ni wɛ."
43021019	Pyɛɛri bi da ba xhu xugana lekɛ na lee di baraga taha Kilɛ mɛgɛ na ge, lee xugana le Yesu ya shɛ ni le kafila talenɛ le ni. Lee kadugo na a wu Pyɛɛri pye: "Ta ma na fɛni!"
43021020	Ba Pyɛɛri ya kara wii wɛ, kalaapire lemu kaa li bi dan Yesu ni ge, a wu lee ɲa li na ma pu kadugo y'iri. Lee kalaapire le li bi shɛ diin Yesu t`aan na pu yaha pu na li caŋa ka piige, na wu yege na: "W`u Kafᴐᴐ, sipya wekɛ wu wa da ba mu nᴐhᴐ yaha wɛ?"
43021021	Ayiwa, ba Pyɛɛri ya lee kalaapire li ɲa wɛ, na jo: "W`u Kafᴐᴐ, we do, lekɛ di da ba we ta wɛ?"
43021022	A Yesu di wu pye: "Li ɲɛhɛ daan nɛ mu nago kanna wu gori yaha ɲiifɛɛrɛ na fo di zhɛ nɛ caguribaŋa pye k'a nᴐ, mu ɲaha wa yee ni wɛ? Mu kunni w'a ma nɛ fɛni yɛ sa!"
43021023	A kalaapiire t'i pee jomᴐ pe caaga na xuu wu bɛɛri c'iri na lee kalaapire le da ga xhu wɛ. Na ta Yesu di ya ta Pyɛɛri pye na jo wu da xhuu wɛ, ga Yesu ya jo na: "Li ɲɛhɛ daan nɛ mu nago kanna wu gori yaha ɲiifɛɛrɛ na fo di zhɛ nɛ caguribaŋa pye k'a nᴐ, mu ɲaha wa yee ni wɛ?"
43021024	Lee kalaapire le ninunᴐ li wa pe jomᴐ pe ɲaha yu. Wee shiin wu d'a pe jomᴐ pe ka bɛ. W`ee bɛ ya li cɛ na can wu ɲɛ wu jomᴐ pe.
43021025	Ayiwa, Yesu ya keree niɲɛhɛŋɛɛ kiitiigee bɛ pye. Pu da bi jo p'i kee bɛɛri nigin nigin ka, nɛ giin jo pee Kitabuu pu bɛɛri bi da j'a j'e koŋᴐ puga ni wɛ.
44001001	Na ceborona Teyofili, Yesu ya keree kiimu bɛɛri pye, na kalaa wemu bɛɛri kan sipyii pu mu ge; nɛ kee bɛɛri ɲaha jo na Kitabu nizhiimɛ wu ni, na lᴐ ki ɲᴐ kᴐnduun wu na,
44001002	fo na shɛ nᴐ caŋa kemu na w'a dugi fugba wu ni ge. W'a bi kalaapiire ta shᴐᴐnri na pye wu tudunmᴐᴐ. Na wu ta wu sanha dugi fugba wu ni wɛ, pee tudunmᴐᴐ p'a yaa p'a keree kiimu bɛɛri pyi ge, a wu kee bɛɛri ɲaha jo pu mu Fɛfɛɛrɛ Munaa fanha ni.
44001003	Na co Yesu kanhama keree ki na fo wu xuduun we, ba kee keree k'a toro wɛ, a Yesu di ganha na wuyɛ shɛɛ wu kalaapiire ti na, na keree pyi kiimu ya li shɛɛ can na na wu wa ɲii na ge. Wu bi wuyɛ shɛɛ pu na, na pu kalaa Kilɛ wo saanra ti keree ni fo na shɛ nᴐ cabyaa kɛlɛɛ shishɛɛrɛ (40) na.
44001004	A caŋa ka di ba nᴐ, na wu yaha ni pu ni shiizhan, a wu yi jo waha pu mu na: "Yi ganha da voro Zheruzalɛmu ni wɛ. Na To w'a lemu wo ɲᴐmɛɛ lᴐ yi mu ge, yi lee sige. Nɛyɛ pyaa ya tee yi jo toro yee mu jo,
44001005	lᴐhᴐ ni Yohana bi sipyii pu batizeni, ga Kilɛ na ba Fɛfɛɛrɛ Munaa tirige yi na cabyaa dama dama tatorogo ni, yi na batize lee Munaa le ni."
44001006	Ayiwa, na Yesu ni wu kalaapiire ti nibinnɛgɛ yaha, a p'i wu yege na: "W`u Kafᴐᴐ, ta nimɛ ma da Izirayɛli wo saanra ti teŋɛvonᴐ li teŋɛ?"
44001007	A Yesu di pu ɲᴐ shᴐ na: "Nɛ To Kilɛ w'a kii tɛɛgɛɛ kii gbegele wuyɛ pyaa wo sefɛɛrɛ ti funŋᴐ ni. Li wa yee wo nibyii nago yi kee sha cɛ wɛ.
44001008	Ga, sefɛɛrɛ ta t'a da ba digi yee na, Fɛfɛɛrɛ Munaa wo sefɛɛrɛ. Wee tuun wu ni yee na bye nɛ wo sɛɛrɛɛ, na nɛ keree yu Zheruzalɛmu ni, ni Zhude fiige ki ni, ni Samari fiige ki bɛ ni, fo na shɛ nᴐ koŋᴐ ke kabaya ye bɛɛri na."
44001009	Ba Yesu ya pee jomᴐ pu jo xᴐ wɛ, na dugi kari fugba wu ni pu ɲii na. A ɲahaŋa ka di ba wu tᴐ, a p'i bye pu ya wu ɲaa nige wɛ.
44001010	Na pu yaha pu na wu wii takaraga ni fugba wu ni, taapile ni a namaa shuun faviire wuu p'a di ba yere pu t`aan.
44001011	A pee di pu pye: "Galile shɛɛn, ɲaha na yee d'a yere yaha naha na wii fugba wu ni wɛ? Yesu ya y`iri yee t`aan na kari fugba wu ni. Ba y'a wu ɲa w'a kari karigana lemu na fugba wu ni wɛ, mu w'a da ba shɛ guri ba sanha."
44001012	Wee tuun wu ni a kalaapiire t'i laha faaboboŋᴐ ki na na ma Zheruzalɛmu ni. Faaboboŋᴐ ke ki wa na Oliviye faaboboŋᴐ ge, kere ni Zheruzalɛmu tɛ wu ɲɛ kilo nigin shishiin.
44001013	Ba p'a nᴐ Zheruzalɛmu ni wɛ, na shɛ j'e puga ka ni zangaso wa ni. Kee puga ki ni p'a tee na puyɛ pinnɛɛ. Pee bye: Pyɛɛri, ni Yohana, ni Yakuba, ni Andire, ni Filipe, ni Tomasi, ni Batelemi, ni Macoo, ni Alife ja Yakuba, ni Simᴐ we wu ɲɛ Zelᴐtilee kuruŋᴐ ki ni ge, ni Yakuba ja Zhude.
44001014	Pii bɛɛri bi puyɛ pinnɛ ni zᴐ nigin ni, na Kilɛ ɲɛɛri. C`ee pii bɛ bye ni pu ni, ni Yesu nu Mariyama, ni Yesu ceboronamaa.
44001015	A caŋa ka di ba nᴐ, a n'a daa fɛɛ p'i ba binnɛ. Pu bi xhuu nigin ni kɛlɛɛ shuun (120) xᴐ kee caŋa. A Pyɛɛri di y`iri yere pu niŋɛ ni na jo:
44001016	"Na cebooloo, yemu y'a ka Kilɛ Kafila wu ni ge, fo yee ɲᴐ bu fa. Bani Dawuda ya fɛnhɛ Zhudasi kaa jo Fɛfɛɛrɛ Munaa fanha ni. Wee Zhudasi we w'a toro Yesu covɛɛ pu ɲahagbaa na, na Yesu le pu keŋɛ ni.
44001017	Wee Zhudasi w'i bi bye ni w`ee ni, na wu taa tuduro pyi ba w`ee ɲɛ wɛ.
44001018	Wari we w'a ta wu wo kakuunᴐ li footᴐsaraa ge, a wu shɛ wee taga tɛgɛ ka shᴐ. Lee kadugo na a wu ba shɛ wuyɛ gbo kee tɛgɛ ki ni. A wu ba wuyɛ yaha, na ba ɲuŋᴐ ke sin ɲiŋɛ na na jɛnri. A wu laara ti bɛɛri di jaaga.
44001019	Zheruzalɛmu shɛɛn bɛɛri ya lee cɛ. Lee wuu na p'a kee tɛgɛ ki mɛgɛ le pu wo jomᴐ pu ni na 'Akɛlidama', lee kᴐri ɲɛ na 'Shishan tɛgɛ.'
44001020	Na ta li d'a ka Zaburuu Kitabu wu ni na: 'Wu puga ki ɲɛri kataha, sipya bɛ ganha bye ki ni wɛ.' A Zaburuu Kitabu wu nᴐhᴐ jo sanha na: 'Watii wu wu labye wu lᴐ wu tɛgɛ.'
44001021	Lee wuu na Kafᴐᴐ Yesu ya tuun wemu bɛɛri pye na ɲaari ni w`ee ni ge, sipyii piimu pu bi bye ni w`ee ni wee tuun wu bɛɛri ni ge;
44001022	Yohana ya wu batize caŋa kemu ge, na co kee caŋa ki na, na pa nᴐ fo caŋa kemu w'a dugi fugba wu ni ge. Wee sipya wa w'a yaa na pinnɛ ni w`ee ni, wu bɛ di bye sɛɛri, na Yesu ya ɲɛ na foro xu ni."
44001023	Wee tuun wu ni a p'i sipyii shuun wa shɛ: Yusufu ni Macasi. Yusufu mɛgɛ ka bɛ ki bye na Barisabasi, pii bɛ di wu pyi na Zhutusi.
44001024	Lee kadugo na a n'a daa fɛɛ pu bɛɛri di binnɛ na Kilɛ ɲɛɛri na: "W`u Kafᴐᴐ, mu wemu w'a sipyii bɛɛri zᴐlᴐᴐ cɛ ge, pii sipyii shuun we ni wemu ɲaha m'a bulo ge, wee shɛ w`u na,
44001025	kᴐnhᴐ wu bɛ di bye tudunmᴐ wa. Labye we Zhudasi ya yaha ge, wu wee lᴐ Zhudasi tɛgɛ. Zhudasi ya we labye we yaha na shɛ wuyɛ pyaa ɲidaan tashɛgɛ ni."
44001026	Ba p'a ɲɛrɛgɛ ki pye xᴐ wɛ, na kagaangaa shan, wemu ɲaha Kafᴐᴐ ya bulo ge, kᴐnhᴐ p'i wee cɛ. A Macasi wo kagaan l'i lᴐ, a wee di fara tudunmᴐᴐ kɛ ni nigin wu na.
44002001	Pantekᴐti wu caŋa, Yesu wo n'a daa fɛɛ pu bɛɛri bi shɛ binnɛ puga ka ni.
44002002	Taapile ni a tunmᴐ nigbᴐ pa di ba y`iri fugba we ni. Pee ɲɛ ba kafɛɛgbᴐhᴐ tunmᴐ ɲɛ wɛ. Puga kemu ni p'a tiin ge, a tunmᴐ p'i ba kee puga ki ɲi.
44002003	A p'i ɲilee kii ɲa ba na wogoo ɲɛ wɛ. A kee di waagi waagi, na ba daha daha pu bɛɛri nigin nigin wu ɲuŋᴐ ni.
44002004	A pu bɛɛri di ɲi Fɛfɛɛrɛ Munaa na, na ganha na shi watii jomᴐ yu. Fɛfɛɛrɛ Munaa li bu shi wemu wo jomᴐ kan wemu mu, wee na ganha na pee yu.
44002005	Wee tuun wu bi Kilɛ ɲ`ii fyaara sipyii pii ta w`a Zheruzalɛmu ni, piimu ya j'e Yawutuu pu wo koo li ni ge, pee bi y`iri koŋᴐ ke fiiye ye bɛɛri ni.
44002006	Ba pee ya pee tunmᴐ pu logo wɛ, na baa kari, na shɛ binnɛ w`a. Ba p'a nᴐ w`a wɛ, a l'i bye pu bɛɛri mu kakanhana, bani pu bɛɛri nigin nigin wu bi pu shi jomᴐ nuri n'a daa fɛɛ pu ɲᴐ na pu na yu.
44002007	A lee di pu bɛɛri fo xuuni, a p'i li ta kakanhana na ganha na yu na: "Sipyii pii p'a yu mɛ ge, ta pu bɛɛri ɲɛ Galile shɛɛn wɛ?
44002008	Li d'a pye dii w`ee bɛɛri nigin nigin wu w`u wo shi jomᴐ pu nuri pu ɲᴐ na wɛ?
44002009	W`ee pii pu wa naha ge, pii ya y`iri Pariti fiige ki ni, ni Medi fiige ki ni, ni Elamu fiige ki ni, ni Mezopotami fiige ki ni, ni Zhude fiige ki ni, ni Kapadᴐsi fiige ki ni, ni Pᴐn fiige ki ni, ni Azi fiige ki ni,
44002010	ni Firizi fiige ki ni, ni Panfili fiige ki ni, ni Misira fiige ki ni. Libi fiige ki kulogoo kii ki wa Sirinɛ kulo li kabanugo ge, a pii di y`iri w`a, a pii di y`iri Oromɛ kulo li ni.
44002011	A pii di y`iri Kirɛti fiige ki ni, a pii di y`iri Arabi ni. W`ee bɛɛri ni, pii ya sii pye Yawutuu yɛ pyaa, pii d'a j'e Yawutuu pu wo koo li ni. W`ee bɛɛri nigin nigin wu ɲɛ na Kilɛ wo kagbᴐhᴐᴐ ki nuri pu ɲᴐ na w`u wo shi jomᴐ pu ni."
44002012	A l'i bye kakanhana pii sipyii pii mu, fo pu ya cɛ yekɛ pu da da yu wɛ. A p'i ganha na puyɛ yegee na: "Ɲaha wuu li ɲɛ le wɛ?"
44002013	Ga, a pii di ganha na n'a daa fɛɛ pu la wo pii sipyii pii ni na yu na: "Duvɛn p'a gba tin."
44002014	Wee tuun wu ni a Pyɛɛri di y`iri yere ni tudunmᴐᴐ kɛ ni nigin wu samaa ni, na wu mujuu ɲuŋᴐ yirige, na sipyii pu pye: "Yee piimu pu wa Yawutuu ni yee piimu samaa bɛɛri pu wa Zheruzalɛmu ni ge, yi niwegee shan. Ye n'a da jo yi mu ge, y'i yi logo, y'i yi ɲaha cɛ.
44002015	Pii sipyii pii ya ta gba wɛ, ma na jo ba yee wa yi funyᴐ kᴐᴐn kᴐngana lemu na wɛ. Bani ke ɲisᴐᴐgᴐ ke tuunᴐ ɲii gbarashɛɛrɛ wu na, ɲiga sanha mugi wa wu toro gba ma tin wɛ.
44002016	Ga Kilɛ tudunmᴐᴐ Zhowɛli bi keree kiimu jo fo taatuunnᴐ ni ge, kee ki wa byi mɛ nimɛ. W'a bi jo na:
44002017	'Kilɛ ya jo na: Koŋᴐ ki taaxᴐᴐ li ba nᴐ, n'a da na Munaa li tirige sipyii pu bɛɛri na na ɲɛhɛ. Wee tuun wu ni yi jalaa ni yi pushaa na ba keree nibaŋaa nuri Kilɛ mu na yu. Yi lɛvɛɛ pu na ba kashɛgɛɛ ɲaa; yi nᴐhᴐlɛɛ pu na ganha na nɛ wo keree ki ɲaa ŋmunuyᴐ ni.
44002018	Oo dɛ, yee caya yi na kunni, nɛ na ba na Munaa li tirige na kapyebyii pu na na ɲɛhɛ: namaa fara c`ee na, p'a ganha na keree nibaŋaa yu nɛ mɛgɛ na.
44002019	Nɛ na ba kakanhaŋaa kii pye fugba we ni, na ɲaha shɛshɛɛrɛ ta pye ɲiŋɛ ke na: shishan, ni na, ni kakunnuŋᴐ wurege wogo.
44002020	Nibiige na ba j'e caŋa ki ni, yeŋɛ ki na ba ɲaaŋa ba shishan ɲɛ wɛ. Lee kadugo na Kafᴐᴐ wo caŋa ki na na nᴐ. Kee caŋa ki na ba bye cagbᴐhᴐ, kemu nᴐᴐrᴐ ya pɛlɛ ge.
44002021	Wee tuun wu ni sipya bɛɛri wu da ba Kafᴐᴐ mɛgɛ yiri ge, weefᴐᴐ na ba shᴐ."'
44002022	A Pyɛɛri di shɛ ɲaha na sanha na jo: "Izirayɛli shɛɛn yi niwegee shan, y'i na jomᴐ pu logo. Nazarɛti shɛɛn Yesu bye sipya wemu ge, Kilɛ ya wu shɛ yi na. W'a kagbᴐhᴐᴐ pye yi niŋɛ ni, na kakanhaŋaa pye, na ɲaha shɛshɛɛrɛ pye Kilɛ fanha ni; yiyɛ pyaa ki bɛ wa lee cɛ.
44002023	P'a we n'a we le yee keŋɛ ni, a yee di wu kan Kilɛ-cɛbaalaa mu p'a kori tige na na gbo. Kilɛ bi lee cɛ yaha, ni lee wu bi sii gbegele wu kaa na.
44002024	Ga Kilɛ ya wu ɲɛ, na wu yeege xu ni. Kee fanha ki bi bye bɛ xu mu wu j'a Yesu mara wɛ.
44002025	Bani ye saannaa Dawuda ya jo wu shizhaa na ge, yee yi wa mɛ na: 'Nɛ bi Kafᴐᴐ ɲaa tuun bɛɛri ni na ɲahagbaa na, bani wu bi ma bye tuun bɛɛri ni nɛ kanige cɛ, kᴐnhᴐ yafiin ganha da na ɲɛhɛ wɛ.
44002026	Lee wuu na nɛ zᴐ we ya ɲi fundanga na, a nɛ jomᴐ bɛɛri di bye fundanga jomᴐ. Ali faŋa bɛ ni, nɛ d`a li na jo na ceepuuro ti na ba ŋmᴐ ɲaɲiŋɛ na.
44002027	Bani mu wa da ga gbara nɛ munaa li kori Adɛsi ni wɛ. Ma di wa da gbara ma Fɛfɛɛrɛ Sipya wu ceepuuro ti fᴐnhᴐ faŋa ni wɛ.
44002028	M'a ɲ`ii sicuumᴐ nivomᴐ pu korogoo ki shɛ na na. Na mu yaha ni nɛ ni, mu na da nɛ zᴐ wu ɲini fundanga na."'
44002029	A Pyɛɛri di shɛ ɲaha na sanha na jo: "Na ceboronamaa, yi yere di wu tolɛ Dawuda keree fiinŋɛ jo yi mu. W`ee tolɛ Dawuda ya xu, a p'i wu le. Ali niɲaa we bɛ ni wu faŋa ki wa naha w`u mu, wu kulo li ni.
44002030	Ga Kilɛ tudunmᴐ wu bye Dawuda. Ni wu bi li cɛ bɛ sanha na Kilɛ w'a ɲᴐmɛɛ lᴐ wee mu, na kaaga bɛ k`aa na taha li na na wee Kilɛ na ba Dawuda wo Ja wa teŋɛ caŋa ka wu kadugo y'iri, wu saanra koro li ni.
44002031	Wee tuun wu ni, Shᴐvᴐᴐ wu bi yaa wu pa ɲɛ foro xu ni ɲɛgana lemu na ge, Kilɛ ya fɛnhɛ lee shɛ Dawuda na. Lee wuu na w'a jo na: 'Wu da ba gori xu nibiige ni wɛ, wu ceepuuro t'a da ba fᴐnhᴐ faŋa ni wɛ.'
44002032	Shᴐvᴐᴐ wemu kaa pu wa byi ge, Yesu wu wa wii. Wee Kilɛ ya ɲɛ na yeege xu ni, w`ee bɛɛri wa lee wo ɲavɛɛ.
44002033	Ba w'a dugi kari fugba wu ni wɛ, na shɛ diin saanra tatɛɛngɛ ki ni Kilɛ kanige cɛ. Wu bi Fɛfɛɛrɛ Munaa lemu wo ɲᴐmɛɛ lᴐ w`ee mu ge, a Kilɛ di lee kan wu mu. A wu bɛ di lee tirige w`ee na, ma na jo ba yi wa li ɲaa ɲagana lemu na, na li nuri logogana lemu na wɛ.
44002034	Dawuda yɛ pyaa ya ta dugi kari fugba wu ni wɛ. Ga w'a li shɛ na: 'Kafᴐᴐ Kilɛ ya yi jo nɛ Kafᴐᴐ mu na: Tiin saanra tatɛɛngɛ ki ni na kanige cɛ,
44002035	fo di ba ma pɛɛn pye ma ɲidahaa tatahaŋa.'
44002036	"Izirayɛli shɛɛn bɛɛri ya yaa na li cɛ na fiinŋɛ na jo Yesu wemu yee ya kori tige na ge, Kilɛ ya wu pye Kafᴐᴐ, na wu pye Shᴐvᴐᴐ."
44002037	Ba p'a pee jomᴐ pu logo wɛ, a pu zᴐlᴐᴐ di pu kaala xuuni. A p'i Pyɛɛri ni tudunmᴐᴐ pu samaa yege na: "W`u cebooloo, kaa lekɛ w`ee d'a yaa na pye nimɛ wɛ?"
44002038	A Pyɛɛri di pu ɲᴐ shᴐ na: "Yee ya yaa yee pu daburajɛ jo yi jurumu wu na. Yee bɛɛri nigin nigin wa yaa na batize Yesu Kirisa mɛgɛ na, kᴐnhᴐ yi wo jurumu wu yafa yi mu. Lee bu bye Kilɛ na Fɛfɛɛrɛ Munaa li tirige yi na.
44002039	Bani le Fɛfɛɛrɛ Munaa ɲᴐmɛɛ le, yee mu w'a li lᴐ. Yi nagoo pii p'a ma yi kadugo ge, na li lᴐ pee bɛ mu, na li lᴐ taliige shɛɛn bɛ mu. Kafᴐᴐ Kilɛ na ba sipyii piimu bɛ bɛɛri yiri ge, w'a li lᴐ pee bɛɛri mu."
44002040	A Pyɛɛri di pee sipyii pu yɛri na fiinŋɛ, na yi jo waha pu mu na: "Niɲaa wo sipyii pii pu ɲɛ sipyitiibaaya ge, yi kuri pee fɛni, kᴐnhᴐ y'i ɲuwuuro ta."
44002041	Piimu bɛɛri p'a d`a Pyɛɛri wo kafilajo wu na ge, a pee bɛɛri di batize lᴐhᴐ ni. Kee caŋa kiyɛ pyaa a sipyii kabᴐfoŋᴐᴐ taanri (3000) shishiin di da na fara n'a daa fɛɛ pu na.
44002042	Na co kee caŋa ki na, a pii sipyii pii di ganha na puyɛ pinnɛɛ, na gori yaha tudunmᴐᴐ pu wo kalaa wu na. A p'i bye w`a n'a daa fɛɛ pu wo kariɲɛɛgɛ ki ni. Pu bi buuri wu kɛgɛɛ kɛgɛɛ puyɛ tɛ ni na xhaa, na puyɛ funyᴐ tun Kafᴐᴐ wo jomᴐ pu na. Na ɲɛrɛgɛ pinnɛɛ na byi shiizhan.
44002043	Kilɛ ɲ`ii fyaara bye sipyii pu bɛɛri ni, bani tudunmᴐᴐ pu bi ɲaha shɛshɛɛrɛ ni kakanhaŋaa niɲɛhɛŋɛɛ pyi.
44002044	N'a daa fɛɛ pu bɛɛri pu bi pinnɛ ɲᴐmɛɛ na, le li ɲɛ pu mu ge, na lee bɛɛri pinnɛɛ na daga na pu keree yari.
44002045	Pu bi pu kɛrɛyɛ ni pu keŋɛ yaŋmuyᴐ pɛrɛɛ, na wee wari we pinnɛɛ, na wee taani taani puyɛ na, na bɛ ni pu bɛɛri nigin nigin wu cᴐnrᴐmᴐ keree ɲuŋᴐ kana ni.
44002046	Pu bi puyɛ pinnɛɛ caŋa caŋa Kilɛ-pɛɛŋɛ pugbᴐhᴐ ki ni ni fungᴐngᴐ nigin ni, na Kilɛ pɛlɛ. Pu bɛɛri bi puyɛ pinnɛɛ pu kabanya ni, na buuri wu kɛgɛɛ kɛgɛɛ puyɛ na na xhaa, na puyɛ funyᴐ tirige Kafᴐᴐ wo jomᴐ pu na. Pu bi pu yaligee pinnɛɛ na li shiizhan ni fundanga, ni funvige ni.
44002047	Pu bi Kilɛ sᴐni tuun bɛɛri ni. Pu kaa bi dan kulo li shɛɛn pu bɛɛri ni. Piimu bɛɛri pu bi da ba shᴐ ge, caŋa caŋa Kafᴐᴐ bi pee yiri na faraa n'a daa fɛɛ pu na.
44003001	Caŋa ka Pyɛɛri ni Yohana yɛ bi gaaŋi yakoŋᴐ Kilɛ ɲɛrɛgɛ na Kilɛ-pɛɛŋɛ pugbᴐhᴐ ki ni tuunᴐ ɲ`ii taanri wu na.
44003002	Lee di n'a wa ta w`a lee kulo li ni w'a faan fo wu seduun ni. Caŋa caŋa p'a wee faan wu lᴐ na shɛ yaha Kilɛ-pɛɛŋɛ pugbᴐhᴐ ki kaaŋa ki kuɲᴐᴐ la ɲᴐ na, kᴐnhᴐ wu da yaŋmuyᴐ ɲɛɛri Kilɛ-pɛɛŋɛ pugbᴐhᴐ ki jevɛɛ pu mu. Lee kuɲᴐᴐ le mɛgɛ ki bye na "Kuɲᴐᴐsaana".
44003003	Ba wee faan w'a Pyɛɛri ni Yohana yɛ ɲa pu na ma ba j'e lee kuɲᴐᴐ li ni wɛ, na pu ɲɛɛri.
44003004	A Pyɛɛri ni Yohana bɛshuun di ɲahaya kᴐ le wu ni na wii. A Pyɛɛri di wu pye: "Ta w`u wii!"
44003005	A we n'a we di pii kemɛ wii, bani wu bi giin na yaaga ka pu da gan wee mu.
44003006	Wee tuun wu ni a Pyɛɛri di wu pye: "Wari kunni wa nɛ mu nɛ wu kan ma mu wɛ, sanni bɛ di wa nɛ mu wɛ; ga le li wa na mu ge, n'a da lee kan ma mu: Y`iri m'a da ɲaari Nazarɛti shɛɛn Yesu Kirisa mɛgɛ ki fanha ni!"
44003007	Ba w'a yee jo wɛ, na n'a wu co wu kanige keŋɛ ke na, na wu yirige. Taapile ni a n'a wu tᴐᴐyᴐ ni wu ɲidakuruyo yi bɛɛri di juuŋᴐ.
44003008	A wu sira y`iri na yere, na ganha na ɲaari. A wu j'e ni Pyɛɛri ni Yohana ni Kilɛ-pɛɛŋɛ pugbᴐhᴐ ki ni, na ganha na ɲaari ɲaari, na sirani, na Kilɛ sᴐni.
44003009	A sipyiire ti bɛɛri di wu ɲa taɲaraga ni wu na ɲaari na Kilɛ sᴐni.
44003010	A p'i wu sɛɛri cɛ na faan we wu bi ma dɛn Kilɛ-pɛɛŋɛ pugbᴐhᴐ ki kuɲᴐᴐsaana li ɲᴐ na na yaŋmuyᴐ yi ɲɛɛri ge, na wee wu ɲɛ wii. W'a cuuŋᴐ cuuŋᴐgana lemu na ge, a lee di pu bɛɛri fo fo na pu ɲaha wᴐ.
44003011	A wee n'a wu daha yaha Pyɛɛri ni Yohana na. Wu juuŋᴐ w'a sipyii pu fo fogana lemu na ge, a pu funjᴐnrᴐgᴐ wuu di baa kari na shɛ binnɛ Yohana ni Pyɛɛri t`aan Kilɛ-pɛɛŋɛ pugbᴐhᴐ ki kaaŋa ki xuu wa ni. Wee xuu wu mɛgɛ ki bye na saannaa Solomani gba.
44003012	Ba Pyɛɛri ya lee ɲa wɛ, na sipyiire ti pye: "Izirayɛli shɛɛn, ɲaha na le kaa le d'a yee fo wɛ? Ɲaha na yee d'a tiin na w`ee wii mɛ wɛ? Ma na zhɛ yee ta yee na giin, nɛ ni Yohana ni, na w`ee wo ɲᴐmɛɛ fɛɛrɛ, kelee w`eeyɛ pyaa wo sefɛɛrɛ t'a we n'a we cuuŋᴐ. Bada!
44003013	Ibirayima, ni Ishaaga, ni Yakuba yɛ wo Kilɛ we, w`u sefɛlɛɛ pu wo wu kunni, wee w'a pɛɛŋɛ taha wu kapyebye Yesu mɛgɛ ki na. Yeeyɛ pyaa k'a wu le fanha keŋɛ ni pu gbo. Yee ya she wu ni Pilate ɲaha t`aan, na wee ta wee na bi giin di wu yaha bɛ.
44003014	Sipya we wu bi tii, na bye fɛɛfɛɛ ge, yee ya foro wu kaa t`aan; we w'a sipya gbo ge, na Pilate ɲɛɛri na wu wee yaha wu faara.
44003015	Lee gbogana li na yee ya ɲ`ii sicuumᴐ pu Kafᴐᴐ wu gbo. Ga Kilɛ ya wu ɲɛ na yeege xu ni, w`ee wa lee wo ɲavɛɛ.
44003016	Na d`a Yesu mɛgɛ na, lee wo funŋᴐ ni Yesu mɛgɛ kiyɛ pyaa ya fanha kan we n'a we mu; n'a we yi wa ɲaa mɛ, yi bɛɛri d'a wu cɛ bɛ ge. Na d`a Yesu na lee l'a we n'a we cuuŋᴐ yi bɛɛri ɲii na mɛ.
44003017	"Ga nimɛ, na cebooloo, nɛ li cɛ jo li ɲaha cɛbaara t'a yee ni yi ɲuŋᴐfɛɛ pu w'a lee kaa le na tapyege ni.
44003018	Ga Kilɛ ya lemu jo toro fo taatuunnᴐ ni wu Kilɛ tudunmᴐᴐ pu bɛɛri ɲᴐ na ge, le wo bye funŋᴐ ni w'a lee ɲᴐ fa. Wu bi jo na Shᴐvᴐᴐ wemu ɲᴐmɛɛ wee ya lᴐ ge, na wu na ba ɲaa.
44003019	Lee wuu na nimɛ, yee ya yaa yee pu daburajɛ jo yi jurumu wu na, y'i sᴐᴐ Kilɛ na, kᴐnhᴐ wu yi wo jurumu wu jᴐgᴐ laha w`a.
44003020	Lee bu bye Kafᴐᴐ Kilɛ na kafɛɛwama yaha ba yi mu. W'a Shᴐvᴐᴐ wemu bɛ ɲaha bulo yi mu ge, wu na ba wu yaha ba yi mu caŋa ka, wee ɲɛ Yesu.
44003021	Ga nimɛ Yesu ya yaa wu tiin fugba wu ni, fo keree ki bɛɛri ɲɛrivonᴐ ba ɲɛri. Yee Kilɛ bi jo fo taatuunnᴐ ni wu Kilɛ tudunmᴐᴐ fɛfɛɛrɛ wuu pu ɲᴐ na.
44003022	Kilɛ tudunmᴐᴐ Musa ya fɛnhɛ yi jo na: 'W`u Kafᴐᴐ Kilɛ ya nɛ tun tungana lemu na ge, mu w'a da ba Kilɛ tudunmᴐ wa bɛ yirige na foro yee shi wu ni. Wee ba kaa bɛɛri jo yi mu, y'i yere lee na.
44003023	Wee Kilɛ tudunmᴐ wu ba ba, sipyaa sipya wu ɲɛ wu ya wu ɲᴐmɛɛ co_e ge, weefᴐᴐ na ba gyɛɛgi fɛɛfɛɛ na foro Kilɛ wo nagoo pu ni.'
44003024	Lee kadugo na na co Kilɛ tudunmᴐᴐ Samuwɛli na, na ba nᴐ fo Kilɛ tudunmᴐᴐ piimu bɛɛri p'a pa wee kadugo y'iri ge, pee bɛɛri ya le caŋa ɲii le keree jomᴐ jo.
44003025	"Ayiwa, Kilɛ ya keree kiimu bɛɛri shɛ Kilɛ tudunmᴐᴐ pu na ge, kee bɛɛri ya jo yee mu. Kilɛ ya kariɲɛɛgɛ ɲᴐmɛɛ lemu lᴐ ni w`ee tii pu ni ge, yee bɛ pu wa lee ni. Yee Kilɛ bi jo Ibirayima mu na: 'Koŋᴐ ke shi we bɛɛri na ba duba ta na foro ma kadugo ki ni.'
44003026	Lee wuu na ba Kilɛ ya wu kapyebye wu ɲaha bulo wɛ, na fɛnhɛ wu tun na pa yee mu; kᴐnhᴐ wu fɛrɛmɛ tirige yi na, wu yi bɛɛri nigin nigin wu tᴐᴐgᴐ wolo yi kapyegee niguuŋᴐᴐ ni."
44004001	Ayiwa, na Pyɛɛri ni Yohana yaha pu na yu ni sipyii pu ni, a saraya ɲaha shᴐᴐnrivɛɛ ni Kilɛ-pɛɛŋɛ pugbᴐhᴐ ki ɲuŋᴐfᴐᴐ, ni Sadushɛɛn di nᴐ pu na.
44004002	A p'i Pyɛɛri ni Yohana ɲa pu na sipyii pu kalaa, na yi yu pu mu na Yesu ya ɲɛ ɲɛgana lemu na na foro xu ni ge, na mu xuu pu bɛɛri da ba ɲɛ. A lee di sii pɛn pu ni.
44004003	A p'i Pyɛɛri ni Yohana co, na shɛ pu tᴐ kaso ni fo ɲimuguro ti na, bani piige ki bi wᴐ na xᴐ.
44004004	Ga lee bɛ na piimu p'a Pyɛɛri ni Yohana jomᴐ pu logo ge, a pu niɲɛhɛmɛɛ di d`a Yesu na. Pee na fara n'a daa fɛɛ pu samaa na, a pu bɛɛri di shɛ namaa kabᴐfoŋᴐᴐ kaguro (5000) fɛni.
44004005	Kee caŋa ki ɲimuguro, Yawutuu ɲahagbaa fɛɛ, ni pu nᴐhᴐlɛɛ, ni saliya karamᴐgᴐlᴐᴐ pu bɛɛri di shɛ puyɛ pinnɛ Zheruzalɛmu ni.
44004006	Saraya ɲaha shᴐᴐnrivɛɛ pu wo ɲuŋᴐfᴐgbᴐ wu bye w`a na Anɛ, ni Kayifɛ, ni Yohana, ni Alɛkisandire, ni saraya ɲaha shᴐᴐnrivɛɛ wo ɲuŋᴐfᴐgbᴐ wu wo puga shɛɛn pu bɛɛri.
44004007	A p'i shɛ Pyɛɛri ni Yohana yeege kaso wu ni, na ba pu yereŋɛ puyɛ niŋɛ ni, na pu yege na: "Sefɛɛrɛ tekɛ funŋᴐ ni yee d'a we n'a we cuuŋᴐ wɛ? Jᴐgᴐ mɛgɛ na yee d'a lee pye wɛ?"
44004008	Wee tuun wu ni a Pyɛɛri di ɲi Fɛfɛɛrɛ Munaa na, na pu pye: "W`u fiige ki ɲahagbaa fɛɛ, ni ki nᴐhᴐlɛɛ,
44004009	w`ee ya kasaana pye faan wa na, niɲaa a p'i ganha na w`ee yegee na dii wee n'a wu d'a pye na juuŋᴐ wɛ. N'a da yee ɲaha jo yi mu.
44004010	Ayiwa, yee fara Izirayɛli shɛɛn pu bɛɛri na, yee bɛɛri ya yaa na li cɛ na jo Nazarɛti shɛɛn Yesu Kirisa mɛgɛ fanha ni we n'a we ya cuuŋᴐ. Yee ya wu kori tige na na gbo, ga, a Kilɛ di wu ɲɛ na yeege xu ni. Wee wo mɛgɛ ki fanha ni we n'a we nijuuŋᴐ w'a yere mɛ yee t`aan.
44004011	Kilɛ Kafila w'a li shɛ na: 'Yee puyirilee ya she faakagereŋɛ kemu ni na ki ya ɲᴐ_ɛ ge, kee k'a pye puga ki gunŋmii li faakagereŋɛ nijeŋɛ.' Kee faakagereŋɛ ke, kee ɲɛ Yesu."
44004012	A Pyɛɛri di pu pye sanha na: "Watii ɲɛ w`a nige wemu na j'a sipya shᴐ Yesu kadugo na wɛ, bani Kilɛ ya ta watii kan sipyii mu nige, wemu na j'a w`ee shᴐ ke ɲiŋɛ ke na Yesu kadugo na wɛ."
44004013	Pyɛɛri ni Yohana na yu na ta fyaara bɛ ɲɛ pu zᴐlᴐᴐ na wɛ, a lee di bye kakanhana Yawutuu ɲahagbaa fɛɛ, ni pu nᴐhᴐlɛɛ pu mu; bani pu bi li cɛ na sipyitiilee pu ɲɛ Pyɛɛri ni Yohana, na kalaacemɛ ɲɛ pu ɲuŋᴐ ni wɛ. A p'i li sɛɛri na li cɛ na pu bɛ pu bye ni Yesu ni.
44004014	Ga na pu ɲii yaha n'a wu nijuuŋᴐ ni Pyɛɛri ni Yohana t`aan, pu ya j'a yaaga jo wɛ.
44004015	Ayiwa, ba p'a li ta mu wɛ, na Pyɛɛri ni Yohana yeege kiiri puga ki ni. Ba pee ya foro wɛ, a p'i ganha na puyɛ pyi na:
44004016	"W`ee di da lekɛ pye pii sipyii pii na wɛ? Bani Zheruzalɛmu shɛɛn bɛɛri ya li cɛ na fiinŋɛ na kagbᴐᴐ pii sipyii pii ya pye. W`ee bɛ di wa da j'a yi kaala wɛ.
44004017	Ga le kapyexhᴐᴐ le kaa ya yaa li caaga di fiige ki bɛɛri c'iri wɛ. W`u pu yiri w`u pu fuguri xuuni, w`u yi jo waha pu mu jo pu ganha bu da Yesu kaa jo nige wa shishiin bɛ mu wɛ."
44004018	Lee kadugo na a p'i Pyɛɛri ni Yohana yiri leŋɛ, na yi jo waha pu mu na pu ganha bu Yesu kaa jo sipya wa shishiin ɲii na wɛ, pu ganha bu wa shishiin kalaa Yesu mɛgɛ ni wɛ.
44004019	Ga Pyɛɛri ni Yohana di pu pye: "Na yee ɲᴐmɛɛ co kelee na Kilɛ ɲᴐmɛɛ co, lekɛ l'a tii Kilɛ mu ge, yi lee shɛ w`u na.
44004020	W`ee ya lemu ɲa Yesu mu, na lemu logo wu mu ge, w`ee kunni da j'a bye yee jo baa wɛ."
44004021	A p'i nᴐhᴐ pu fuguri sanha xuuni, na na pu yaha kari. Pu ya j'a kakuunᴐ pye pu na wɛ. Pu bi fyagi sipyii pu na, bani kagbᴐᴐ lemu l'a bi pye ge, sipyii pu bɛɛri bi Kilɛ sᴐni lee wuu na.
44004022	Le kakanhana cuuŋᴐgana le ya pye n'a faan wemu na ge, lee bi wee ta wu yee wa bi ɲɛhɛ kɛlɛɛ shishɛɛrɛ (40) na.
44004023	Ba p'a Pyɛɛri ni Yohana yaha wɛ, a p'i gari pu kaafɛɛ n'a daa fɛɛ pu y'iri. Saraya ɲaha shᴐᴐnrivɛɛ ɲuŋᴐfɛɛ ni nᴐhᴐlɛɛ p'a yemu bɛɛri jo ni pu ni ge, a p'i yee bɛɛri ɲaha jo pu mu.
44004024	Ba n'a daa fɛɛ p'a yee logo wɛ, a pu bɛɛri di binnɛ na pu zᴐlᴐᴐ pu pye nigin, na Kilɛ ɲɛɛri na: "W`u Kafᴐᴐ, mu wemu w'a fugba, ni ɲiŋɛ, ni suumᴐ lᴐhᴐ, ni yi funŋᴐ yaŋmuyᴐ bɛɛri y`aa ge.
44004025	W`u tolɛ Dawuda we wu ɲɛ ma kapyebye ge, mu w'a yi jo le wee ɲᴐ ni Fɛfɛɛrɛ Munaa fanha ni na: 'Ɲaha wuu na shi wu d'a y`iri na pe tunmᴐ pe bɛɛri pyi wɛ? Ɲaha wuu na shi wu d'a y`iri na ɲuŋᴐ baa woni pyi wɛ?
44004026	Koŋᴐ ke wo saannaa pu wa na kashɛn yɛrɛyɛ luu; ɲuŋᴐfɛɛ di puyɛ pinnɛɛ woni na Kafᴐᴐ Kilɛ kaa na, ni w'a wemu ɲaha bulo na pye Shᴐvᴐᴐ wu ge, ni wee bɛ kaa na.'
44004027	Can wu ɲɛ wii, saannaa Hɛrᴐdi ni gbafɛnɛɛrɛɛ Pᴐnsi Pilate, ni Izirayɛli shi we, ni shi wu sama, pee ya wᴐ le kulo le ni. Ma fɛfɛɛrɛ kapyebye Yesu wemu ɲaha m'a bulo ge, a p'i y`iri wee kaa na.
44004028	Lee funŋᴐ ni, mu bi keree kiimu bɛɛri gbegele yaha ma fungᴐngᴐ fɛɛrɛ ni ma sefɛɛrɛ ti funŋᴐ ni ge, a p'i kee bɛɛri pye.
44004029	Nimɛ do Kafᴐᴐ, p'a w`u fuguri fugurigana lemu na ge, m'a lee ɲa. Wee tuun wu ni fanha kan ma kapyebyii pu mu, kᴐnhᴐ w`u sii j'a w'`a ma kafila wu yu ni lowaa ni.
44004030	Ma sefɛɛrɛ ti kan w`u mu, kᴐnhᴐ w`u j'a da yama fɛɛ cuuŋᴐ, w`u da ɲaha shɛshɛɛrɛ keree pyi, w`u da kakanhaŋaa pyi ma fɛfɛɛrɛ kapyebye Yesu wu mɛgɛ na."
44004031	Ba p'a ɲɛrɛgɛ ki pye xᴐ wɛ, xuu wemu ni p'a pinnɛ ge, a wee xuu wu wo ɲiŋɛ k'i jɛlɛ. A pu bɛɛri di ɲi Fɛfɛɛrɛ Munaa na. Na co wee tuun wu na, a p'i fanha ta na ganha na Kilɛ jomᴐ pu yu ni lowaa ni.
44004032	N'a daa fɛɛ pu bɛɛri bi bɛ nigin na. Pu bi pu zᴐlᴐᴐ pu pinnɛ, na pu fungᴐnyᴐ bɛɛri pinnɛ. Wa shishiin bi wu yaŋmuŋᴐ pyi wuyɛ nigin wogo wɛ, ga pu yaŋmuyᴐ bɛɛri yi bye fooba.
44004033	Sefɛɛrɛ nigbᴐᴐrᴐ ti bye tudunmᴐᴐ pu mu na yi yu sipyii pu mu na Yesu Kirisa ya ɲɛ na foro xu ni. A Kilɛ di fɛrɛmɛ tirige pu bɛɛri nigin nigin na xuuni.
44004034	Yaaga bi wa shishiin kuuŋᴐ pu ni wɛ, bani kɛrɛyɛ ni piyɛyɛ bye piimu mu ge, pee bi yee ya pɛrɛɛ.
44004035	Pu bu yemu pɛrɛ, p'a ba wee wari we kan tudunmᴐᴐ pu mu. P'a wee wari we taa taa n'a daa fɛɛ pu bɛɛri na, na bɛ ni pu bɛɛri nigin nigin wu cᴐnrᴐmᴐ ɲuŋᴐ kana ni.
44004036	Lee funŋᴐ ni n'a wa bye w`a, wee mɛgɛ ɲɛ na Yusufu. Levi wo kpᴐᴐn li shɛn wu bye wii, wu d'a y`iri Sipɛrɛ fiige ki ni. Tudunmᴐᴐ p'i bi wu pyi na Barinabasi, (lee kᴐri ɲɛ na wemu ya sipyii yɛri, na samᴐhᴐrᴐ leni pu ni ge.)
44004037	Tɛgɛ ka bye wee mu, a wu ba kee pɛrɛ, na ba wee wari we kan tudunmᴐᴐ pu mu.
44005001	Ayiwa, lee di n'a wa bɛ ta w`a, wee mɛgɛ ɲɛ na Anaɲasi. Wu shᴐ mɛgɛ di ɲɛ na Safira. A pee bɛ di pu wo tɛgɛ ka pɛrɛ.
44005002	Ga, a pu shuun wu jo bɛ, na wari wu taa, na taaga ka ŋmᴐhᴐ. A Anaɲasi di taaga ki saŋa lᴐ na shɛ gan tudunmᴐᴐ pu mu.
44005003	Wee tuun wu ni a Pyɛɛri di wu pye: "Anaɲasi, ɲaha na mu d'a Shitaanni yaha w'a j'e ma zᴐ wu ni, na wu ɲi ni ke funguuŋᴐ ke ni wɛ? Mu ya ma tɛgɛ ki pɛrɛmɛ pu taa na ŋmᴐhᴐ, na ba na pa kafinɛyɛ jo Fɛfɛɛrɛ Munaa li mu.
44005004	Mu bye mu sanha ma tɛgɛ ki pɛrɛ_ɛ ge, ta ki bye mu kacɛ na wɛ? Mu ya ki pɛrɛ bɛ goo, ta mu bi da j'a ki pɛrɛmɛ pu bɛɛri pye ma ɲidaan pyegana na wɛ? Ɲaha na mu d'a sᴐᴐ na le kakuunᴐ le tuugo yaha l'a tigi ma funŋᴐ ni wɛ? Ma ganha ba giin nago sipyii mu m'a kafinɛyɛ jo_e dɛ! Kilɛ mu m'a yi jo."
44005005	Ba Anaɲasi ya yee logo wɛ, na do ɲiŋɛ na na xhu. Sipyii piimu bɛɛri p'a yee logo ge, a fyaara di j'e pee bɛɛri ni xuuni.
44005006	A lɛvɛɛ p'i y`iri na Anaɲasi nixhugo ki lᴐ le gbo fatᴐŋᴐ ni, na shɛ le faŋa ni.
44005007	Ba lɛɛrɛɛ taanri ya toro wɛ, a Anaɲasi shᴐ wu bɛ di nᴐ j'e. Le l'a pye wu poo wu na ge, lee di wu ta wu ya lee cɛ wɛ.
44005008	A Pyɛɛri di wu yiri na wu pye: "Safira, can jo na ɲii na, mu ni ma poo wu ni ke wari ɲᴐ ke na yee ya yi wo tɛgɛ ki pɛrɛ ya?" A Safira di jo: "Uun, ke wari ɲᴐ ke na k'a pɛrɛ."
44005009	A Pyɛɛri di wu pye: "Wee tuun wu ni yi d'a ta dii a yee shuun wu jo bɛ yi na na y'i Kafᴐᴐ wo Fɛfɛɛrɛ Munaa li nᴐhᴐ wolo wɛ? Ayiwa, pii p'a shɛ mu poo wu nixhugo ki le ge, pee wa kuɲᴐᴐ le ɲᴐ na. P'a da zhɛ ni mu bɛ ni."
44005010	Taapile ni a cee wu bɛ di do ɲiŋɛ na Pyɛɛri tᴐᴐyᴐ ni, na xhu. Ba lɛvɛɛ p'a j'e wɛ, na wu bɛ nixhugo ta. A p'i wu bɛ lᴐ na shɛ le faŋa ni wu poo wu t`aan.
44005011	A le kaa le di sii fyaara le n'a daa fɛɛ pu bɛɛri zᴐlᴐᴐ ni fo xuuni. Sipyii piimu bɛɛri p'a yi logo ge, a pee bɛ di sii fya xuuni.
44005012	Tudunmᴐᴐ pu bi kakanhaŋaa niɲɛhɛŋɛɛ ni ɲaha shɛshɛɛrɛ keree niɲɛhɛŋɛɛ pyi sipyii pu niŋɛ ni. Kilɛ-pɛɛŋɛ pugbᴐhᴐ ki kaaŋa ki xuu wemu wu wa na saannaa Solomani gba ge, w`a n'a daa fɛɛ pu bɛɛri bi puyɛ pinnɛɛ ni fungᴐngᴐ nigin ni.
44005013	Sipyii pu samaa ni, wa shishiin bi gbara wu shɛ j'e n'a daa fɛɛ pu ni wɛ. Ga lee bɛ na sipyii pu bi pu sᴐni xuuni.
44005014	A sipyii p'i ganha na daa Kafᴐᴐ na na ɲɛhɛŋi, c`ee fara namaa na. A pee bɛɛri di ganha na faraa n'a daa fɛɛ pu na.
44005015	A li sana di ba ɲɛri fo sipyii pu na yama fɛɛ pu tugoo na ma na yɛri kodoroyo ni, karaya ni fuuyo na; kᴐnhᴐ Pyɛɛri nidorowo, ali wu ɲɛhɛ bye wu ya takpᴐngᴐ ta pu na wɛ, wu jaa we yɛ di j'a to pii na pee di juuŋᴐ.
44005016	Sipyiɲɛhɛmɛɛ bɛ bi y`iri kabanugo kulogoo ki ni na se Zheruzalɛmu ni ni yama fɛɛ niɲɛhɛmɛɛ, ni jinaa sipyii ni tudunmᴐᴐ pu mu. Pu bɛɛri bi juuŋᴐ.
44005017	Lee funŋᴐ ni, saraya ɲaha shᴐᴐnrivɛɛ wo ɲuŋᴐfᴐgbᴐ we ni wu kaafɛɛ, pee ɲɛ Sadushɛɛn pu wo kuruŋᴐ ke, a tudunmᴐᴐ pu wo ɲɛpɛɛn di j'e pee ni.
44005018	A p'i y`iri na tudunmᴐᴐ pu co, na shɛ pu le kasogbagbᴐhᴐ ki ni.
44005019	Ga, a Kafᴐᴐ wo mɛlɛkɛ wa di ba kasogbaha ki mugi piige ki ni, na tudunmᴐᴐ pu yeege na pu pye:
44005020	"Y'a se y'i shɛ diin Kilɛ-pɛɛŋɛ pugbᴐhᴐ ki ni. Y'i da pe ɲ`ii sicuumᴐ nivomᴐ pe keree yu sipyii pu bɛɛri mu."
44005021	A tudunmᴐᴐ p'i wee mɛlɛkɛ wu ɲᴐmɛɛ co. Ba ɲiga k'a mugi yɛ wɛ, a p'i sᴐᴐ kari Kilɛ-pɛɛŋɛ pugbᴐhᴐ ki ni, na shɛ sipyii pu ɲᴐ kᴐn na galaa. Wee tuun wu ni a saraya ɲaha shᴐᴐnrivɛɛ wo ɲuŋᴐfᴐgbᴐ wu bɛ di ba nᴐ ni wu kaafɛɛ pu ni, a p'i kiirikᴐᴐn kuruŋᴐ ke ni Izirayɛli nᴐhᴐlɛɛ pu bɛɛri yiri pinnɛ. A p'i sᴐrᴐsii pii tun, na pu shɛ kasogbaha ki ni, p'i shɛ tudunmᴐᴐ pu co pa.
44005022	Ga ba sᴐrᴐsii p'a nᴐ kasogbaha ki ni wɛ, pu ya tudunmᴐᴐ pu ta w`a wɛ. A p'i guri pa na ba kiirikᴐᴐn kuruŋᴐ ki pye:
44005023	"W`ee ya shɛ kasogbaha ki ta k'a sh`ᴐhᴐ ki shᴐhᴐgana na, gɛdii pu bɛ niyereye di ɲɛ kuɲᴐgᴐᴐ ki ɲᴐ na. Ga ba w`ee ya ki mugi wɛ, w`ee ya sipya bɛ ta ki funŋᴐ ni wɛ."
44005024	Ba Kilɛ-pɛɛŋɛ pugbᴐhᴐ ki gɛdii ɲuŋᴐfᴐᴐ we ni saraya ɲaha shᴐᴐnrivɛɛ ɲuŋᴐfɛɛ p'a yee logo wɛ, a tudunmᴐᴐ pu keree di pu ɲaha wᴐ fo xuuni. A p'i ganha na puyɛ pyi na: "Lekɛ di da ba bye wɛ?"
44005025	Na pu yaha yee na, a sipya wa di nᴐ na pu pye: "Yee ya sipyii piimu tᴐ kaso wu ni ge, pu wa Kilɛ-pɛɛŋɛ pugbᴐhᴐ ki ni na sipyii pu kalaa."
44005026	Wee tuun wu ni a gɛdii ɲuŋᴐfᴐᴐ wu gari ni gɛdii ni. A p'i shɛ tudunmᴐᴐ pu co na pa, ga pu ya ta mafɛ nᴐ pu na wɛ. Bani pu bi fyagi na sipyii pu ɲuŋᴐ ganha da nari p'i pee w'a ni kagereye ni wɛ.
44005027	Ba p'a pa nᴐ ni tudunmᴐᴐ pu ni kiiri wu takᴐngᴐ ki ni wɛ, a saraya ɲaha shᴐᴐnrivɛɛ wo ɲuŋᴐfᴐgbᴐ wu pu yege na:
44005028	"Ta w`ee ya yi jo na yi waha yee mu jo yi ganha bu da sipya wa shishiin kalaa nige we n'a we mɛgɛ na_ɛ wɛ? Ga yee ya Zheruzalɛmu kulo li bɛɛri ɲi ni yi wo kalaa wu ni. Yee kunni ya sii na giin fo we n'a we wo shishan pu ɲama di ba do w`ee ɲuŋᴐ ni."
44005029	A Pyɛɛri ni tudunmᴐᴐ pu samaa di pu ɲᴐ shᴐ na: "Li waha l'i waha, w`ee ya yaa w`ee pu Kilɛ ɲᴐmɛɛ co na toro sipyii wuu na!
44005030	Yee ya Yesu kori tige na na gbo, a w`ee wo sefɛlɛɛ pu wo Kilɛ wu wu ɲɛ na yeege xu ni.
44005031	Kilɛ ya wu durogo, na wu teŋɛ wuyɛ kanige cɛ, na wu pye Saan ni Shᴐvᴐᴐ, kᴐnhᴐ Izirayɛli shɛɛn di j'a daburajɛ jo, pu jurumu wu yafa pu mu.
44005032	W`ee p'a pye kee keree ki wo sɛɛrɛɛ, w`ere ni Fɛfɛɛrɛ Munaa lemu Kilɛ ya gaan wu ɲᴐmɛɛ covɛɛ pu mu ge."
44005033	Ba kiirikᴐᴐn kuruŋᴐ k'a pee jomᴐ pu logo wɛ, a pu logoo di y`iri xuuni, fo pu na tudunmᴐᴐ pu shaa di gbo.
44005034	Ga Farizhɛn wa bye pu ni, wee mɛgɛ ɲɛ na Gamaliyɛli. Saliya karamᴐgᴐ wa wu bye wii, sipyii bɛɛri di bi baraga tɛri wu na. A wee di y`iri yere kiirikᴐᴐn kuruŋᴐ ki niŋɛ ni, na pu pye na pu tudunmᴐᴐ pu yeege kpɛɛngɛ ki na fᴐlᴐ jɛri.
44005035	Ba tudunmᴐᴐ p'a foro wɛ, a wu kiirikᴐᴐn kuruŋᴐ ki pye: "Na cebooloo, Izirayɛli shɛɛn, kaa le y'a giin di bye pii sipyii pii na ge, yi yi funŋᴐ sha ni li ni xuuni dɛ!
44005036	Bani li sanha mᴐ toro wɛ, n'a wa ya foro naha wu mɛgɛ ɲɛ na Tudasi. Wee ya y`iri na wuyɛ pye sipyigbᴐ kaɲahacɛmɛ wee ɲɛ, fo sipyii xhuu shishɛɛrɛ (400) shishiin ya taha wu fɛni. Ga p'a pa wu gbo, a wu sipyii pu bɛɛri di jaaga. A kee keree k'i da w`a wee xuu wu ni.
44005037	Lee kadugo na a wa bɛ di ba y`iri sanha, wee bye Galile shɛn, wu mɛgɛ ki bye na Zhudasi. Tuun wemu ni pu bi fiige ki sipyii pu mɛyɛ yi kani ge, wee tuun wu ni wee ya y`iri. Wee bɛ bi sipyiɲɛhɛmɛɛ ta na taha wuyɛ fɛni. Ga, a p'i wee bɛ gbo, a wee bɛ wo sipyii pu bɛɛri di jaaga.
44005038	Lee funŋᴐ ni do, n'a da kaa nigin jo yi mu: Yi ganha ba yiyɛ leni nige pii sipyii pii ni wɛ, yi pu yaha pu da gaaŋi. Pu fungᴐnyᴐ ye ni pu kapyegee ki bu da ki na y`iri sipyii y'iri, ki na ba xhᴐ kiyɛ ni caŋa ka.
44005039	Ga ki shiin bu shɛ da k'a sii y`iri Kilɛ yɛ pyaa ni, y'a da j'a ki koo tᴐ wɛ. Yi kasɛɛgɛ yaha yiyɛ na, yi ganha da yiyɛ yaha yi pa bye Kilɛ yokᴐnɲii_i dɛ!"
44005040	Ayiwa, a kiirikᴐᴐn kuruŋᴐ k'i sᴐᴐ Gamaliyɛli wo nijoyo yi na. A p'i tudunmᴐᴐ pu yiri leŋɛ, na pu kpᴐn ni susᴐlᴐᴐ ni, na yi jo waha pu mu na pu ganha da Yesu kaa jo wa shishiin bɛ mu wɛ. Lee kadugo na na pu yaha kari.
44005041	A tudunmᴐᴐ p'i laha kiirikᴐᴐn kuruŋᴐ ki t`aan na kari. A pu funyᴐ di sii taan xuuni, bani shiige kaa le l'a bi pu ta Yesu mɛgɛ ki wuu na ge, p'a bi lee jate puyɛ mu gbᴐᴐrᴐ kaa.
44005042	A p'i ganha na sipyii pu kalaa ɲiga bɛɛri Kilɛ-pɛɛŋɛ pugbᴐhᴐ ki ni, ni pu kabanya ni, na yi yu pu mu na Yesu wu ɲɛ Shᴐvᴐᴐ we.
44006001	Ayiwa, n'a daa fɛɛ pu bi ɲɛhɛŋi xuuni yee caya yi na. A Helenisitilee p'i ba ganha na fiige ki wo Yawutuu pu zᴐlᴐᴐ yu na pee ya li sɛɛri na li cɛ pu na, na pu ya pee wo naxhugoshaa pu jateni caŋa bɛɛri wo yaliye looloduun ni wɛ.
44006002	Ba tudunmᴐᴐ kɛ ni shuun w'a yee logo wɛ, na n'a daa fɛɛ pu bɛɛri yiri na pu pye: "W`ee ya yaa w`ee pu Kilɛ wo Jozaama pu jo wu yaha w`u na w'`a yaliye keree ɲaha shᴐᴐnri wɛ.
44006003	Lee wuu na w`u cebooloo, yi namaa gbarashuun shᴐᴐnri yiyɛ ni, sipyii bɛɛri ya piimu mɛsaaŋa yu, pu d'a ɲi Fɛfɛɛrɛ Munaa na, fungᴐngᴐ fɛɛrɛ bɛ di ɲɛ pu ni ge. W`u na yaliye yi keree ki ɲaha zhᴐᴐnri wu le pee keŋɛ ni.
44006004	W`ee kunni w`ee wa da zii w`uyɛ pᴐ ɲɛrɛgɛ ke ni Kilɛ wo Jozaama pu jo wu na."
44006005	A pee jomᴐ pe di daan sipyii pu bɛɛri ni. A p'i sipyii gbarashuun wa ɲaha bulo. Pee pu wa mɛ: Ecɛni, wee bi fanha ta n'a daa ni na nᴐhᴐ ɲi Fɛfɛɛrɛ Munaa bɛ na; Filipe, ni Porokᴐrɛ, ni Nikanᴐri, ni Timᴐ, ni Parimenasi, ni Nikolasi, wee bye Ancᴐsi shɛn. Wee bi fɛnhɛ j'e Yawutuu wo koo li ni fᴐlᴐ na na pa bye n'a daa fᴐᴐ.
44006006	A p'i shɛ ni pu ni tudunmᴐᴐ pu mu, a tudunmᴐᴐ p'i pu keye taha pu na, na Kilɛ ɲɛɛri pu mu.
44006007	A Kilɛ jomᴐ p'i ganha na jaaga na se ɲaha na. A n'a daa fɛɛ p'i ganha na ɲɛhɛŋi Zheruzalɛmu kulo li ni. A Yawutuu saraya ɲaha shᴐᴐnrivɛɛ niɲɛhɛmɛɛ bɛ di d`a Yesu na.
44006008	Ecɛni bi ɲi Kilɛ wo niimɛ we ni wu sefɛɛrɛ ti na, fo wu na kakanhaŋaa nigbᴐhᴐᴐ ni ɲaha shɛshɛɛrɛ keree pyi sipyii pu tɛ ni.
44006009	Ga, a sipyii pii di ganha na Ecɛni kaala, pee bi y`iri Sirinɛ kulo li ni, ni Alɛkizandiri kulo le, ni Silisi fiige ke, ni Azi fiige ki ni. A p'i nakaara ɲᴐ kᴐn na byi ni Ecɛni ni. Buloo piimu p'a ɲuwuuro ta ge, pee wo Kilɛ-pɛɛŋɛ puga ki Yawutuu pu bye pii.
44006010	Ga pu ya j'a can ta Ecɛni na wɛ, bani Fɛfɛɛrɛ Munaa li bi fungᴐngᴐ fɛɛrɛ kaan wu mu wu na yu.
44006011	Wee tuun wu ni a p'i sipyii pii saraa na pee sᴐn w'a Ecɛni na. A pee di ganha na yu na: "W`ee ya we ɲa wu na Kilɛ tudunmᴐᴐ Musa ni Kilɛ wo fanhara jomᴐ yu."
44006012	A p'i sipyii pee, ni nᴐhᴐlɛɛ pee, ni saraya ɲaha shᴐᴐnrivɛɛ pu sᴐn mu lee sᴐngana li na. A p'i y`iri kari Ecɛni fɛni, na shɛ wu co, na gari ni wu ni kiirikᴐᴐn kuruŋᴐ ki mu.
44006013	A kafinɛjuu pii bɛ di binnɛ ni pu ni, na shɛ kafinɛyɛ taha Ecɛni na na: "We n'a we, tuun bɛɛri ni we ɲɛ na kafilakuumᴐ yu na waa Kilɛ-pɛɛŋɛ pugbᴐhᴐ fɛfɛɛrɛ wogo ki na ni Kilɛ tudunmᴐᴐ Musa wo saliya wu na.
44006014	Bani w`ee ya wu ɲa wu na yu na Nazarɛti shɛɛn Yesu na ba Kilɛ-pɛɛŋɛ pugbᴐhᴐ ki ja; Musa ya kalɛgɛɛ kiimu kan w`ee mu ge, na kee bɛɛri ɲɛri."
44006015	A kiirikᴐᴐn kuruŋᴐ ki sipyii pu bɛɛri di pu ɲahaya kᴐ le Ecɛni ni na wii. A p'i wu ɲaha ki ta k'a ɲɛri ba mɛlɛkɛ wogo ɲɛ wɛ.
44007001	A saraya ɲaha shᴐᴐnrivɛɛ ɲuŋᴐfᴐᴐ wu Ecɛni yege na: "Jomᴐ pe sipyii pu wa yu mɛ mu shizhaa na ge, can w'a wii ya?"
44007002	A Ecɛni di wu ɲᴐ shᴐ na: "Na tii ni na ɲahafɛɛ, yi ye logo. Nᴐᴐrᴐ fᴐᴐ Kilɛ ya wuyɛ shɛ w`u tolɛ Ibirayima na na wu yaha Mezopotami fiige ki ni, na wu ta wu sanha y`iri di zhɛ diin Karan kulo li ni wɛ.
44007003	Na wu pye: 'Ibirayima, foro ma fiige ki ni, m'a y`iri laha ma kpᴐᴐn li na. Fiige ke n'a da zhɛɛ ma na ge, m'a shɛ diin kee ni.'
44007004	"Wee tuun wu ni a Ibirayima di y`iri Kalide fiige ki ni na shɛ diin Karan kulo li ni. Lee kadugo na a Ibirayima to wu ba xhu. Fiige kemu ni yee wa mɛ niɲaa ge, a Kilɛ di wu ɲaha co na pa diin kee fiige ki ni.
44007005	Kilɛ bi ta xuu wa shishiin kan wu mu ke fiige ke ni wu ta wɛ, ali tᴐᴐgᴐ tashanga bɛ wɛ. Ga Kilɛ bi ɲᴐmɛɛ lᴐ wu mu na wu na ba ke fiige ke kan wu mu, na ki kan wu kadugo ki bɛ mu wu kadugo na. Lee bi Ibirayima ta pya nigin bɛ ɲɛ wu mu wee tuun we ni wɛ.
44007006	Kilɛ bi li shɛ na Ibirayima kadugo nagoo pu na ba shɛ diin nadadɛɛnrɛ na fiige katii ni. Kee fiige ki sipyii na ba pu ɲɛri buloo, na sii na kanhama nᴐri pu na xuuni fo yee xhuu shishɛɛrɛ (400).
44007007	Ga, a Kilɛ di guri jo sanha na fiige kemu wo sipyii pu da ba Ibirayima nagoo pu pye buloo ge, na weeyɛ pyaa na ba kiiri kᴐn pee na. Lee kadugo na na Ibirayima kadugo ki na ba foro kee fiige ki ni, na ba ganha na wee pɛlɛ naha we xuu weyɛ pyaa ni.
44007008	Lee kadugo na a Kilɛ ni Ibirayima di kariɲɛɛgɛ ɲᴐmɛɛ lᴐ puyɛ mu, na cekᴐᴐnrᴐ pye lee wo ɲaha shɛshɛɛrɛ. Lee l'a Ibirayima pye, w'a pa Ishaaga se ge, na wu kᴐn wu cazege caŋa gbarataanri wogo ki na. A Ishaaga bɛ di ba Yakuba se, a wu bɛ di wee kᴐn. A Yakuba bɛ di w`u sefɛlɛɛ kɛ ni shuun wu se, a wu bɛ di pee kᴐn.
44007009	"W`u sefɛlɛ wa bye w`a wee mɛgɛ ɲɛ na Yusufu. Wee wo ɲɛpɛɛn ya pa j'e w`u sefɛlɛɛ pu samaa ni, fo p'a wu co pɛrɛ Misira fiige ki shɛvɛɛ pii mu.
44007010	Ga, a Kilɛ di bye ni wu ni, na wu yeege wu kanhama keree ki bɛɛri ni, na fungᴐngᴐ fɛɛrɛ kan wu mu, na wu kaa taan Farawᴐn ni, Misira saan we. A Farawᴐn di Misira fiige ki ɲuŋᴐ fɛɛrɛ ti bɛɛri kan wu mu, na saanra puga ki bɛ wo ɲahagbaa fɛɛrɛ ti kan wu mu.
44007011	Wee tuun wu ni a xuugbᴐhᴐ ka di ba j'e Misira fiige ki bɛɛri, ni Kana fiige ki bɛɛri ni. A kanhama p'i sii pɛlɛ fo xuuni. A w`u sefɛlɛɛ p'i bye pu ya ɲᴐlige bɛ taa nige wɛ.
44007012	Ba Yakuba ya pa logo na shinma wa Misira fiige ki ni wɛ, a wu w`u sefɛlɛɛ pu tun pu tᴐᴐɲishiinɛ li ni p'a shɛ shinma wa shᴐ w`a na pa.
44007013	Ba Yakuba, ya pa pu tun tᴐᴐɲii shuun wuu li ni wɛ, a Yusufu di shɛ wuyɛ shɛ wu cebooloo pu na. Wee tuun wu ni a Farawᴐn bɛ di na Yusufu nᴐhᴐ tayirige cɛ.
44007014	Lee kadugo na a Yusufu di pu pye p'a shɛ ba ni wu to wu ni wu puga shɛɛn pu bɛɛri ni. Pu bɛɛri bye sipyii kɛlɛɛ gbarashuun ni kaguro (75).
44007015	A Yakuba di gari mu Misira ni, a wu ni w`u sefɛlɛɛ pu bɛɛri di ba xhu w`a.
44007016	Ba p'a xu w`a wɛ, a p'i pu nixhuyo yi tugo na pa Sisɛmu kulo li ni. Ibirayima bi xuu taleŋɛ kemu shᴐ Hamᴐri nagoo pu mu Sisɛmu ni ge, a p'i ba pu nixhuyo yi le w`a.
44007017	"Ayiwa, Kilɛ bi ɲᴐmɛɛ lemu lᴐ Ibirayima mu ge, ba lee ɲᴐ faduun ya dɛɛŋɛ wɛ, a Izirayɛli shɛɛn p'i sii se na ɲɛhɛ Misira fiige ki ni.
44007018	Lee kadugo na a fanha k'i ba nᴐ saan wa na, wee bi ta yaaga cɛ Yusufu keree ni wɛ.
44007019	A wee saan wu ganha na w`ee shi wu kana ni shizhiinmɛ ni. Wu bi w`ee sefɛɛ pu karamu na pu cogana kolo fo p'a pu nagoo yɛri kpɛɛngɛ na, kᴐnhᴐ pu da xhuli.
44007020	Wee tuun wu ni Kilɛ tudunmᴐᴐ Musa ya se. Wu pubinnɛ wo wu bi sii ɲᴐ xuuni. A wu nu wu wu ŋmᴐhᴐ tofᴐᴐ wu kaban, na jire kan wu mu fo na nᴐ yeboyo taanri na.
44007021	A p'i shɛ wu bɛ yaha kpɛɛngɛ ki na. A Farawᴐn poro fucɛɛrɛ di wu lᴐ, na wu bii ba wuyɛ pyaa ja ɲɛ wɛ.
44007022	A Musa di bye mu na sii kalaa Misira shɛɛn wo fungᴐngᴐ fɛɛrɛ keree ki bɛɛri ni. A baraga di bye wu ɲᴐ jomᴐ ni wu kapyegee ki bɛɛri ni.
44007023	"Ba Musa shi w'a pa nᴐ yee kɛlɛɛ shishɛɛrɛ (40) na wɛ, a wu y`iri na wu shɛ wu cebooloo Izirayɛli shɛɛn pu pɛrɛgi.
44007024	Tuun wemu ni Musa ya nᴐ pu na ge, na Misira shɛn wa ɲa wu na kakuunᴐ pyi wu ceborona wa na. A wu fara wu ceborona wu na, na wee kpᴐn gbo, kᴐnhᴐ wu wu ceboro wu luu ɲiŋɛ.
44007025	Musa bi giin na wee cebooloo pu na ba li cɛ lee funŋᴐ ni na Kilɛ na ba pu ɲuŋᴐ wolo bulooro ti ni, na pu yeege Misira fiige ki ni wee Musa keŋɛ kurogo. Ga wu cebooloo pu ya lee cɛ ta wɛ.
44007026	Kee caŋa ki ɲimuguro a Musa di gari wu cebooloo pu y'iri sanha. A wu shɛ wu cebooloo shuun wa ta pu na dunni, na pee susuro tɛgɛ na pu pye: 'Yee ya cɛ nago cebooloo yee ɲɛ_ɛ gɛ? Ɲaha fɛni yee di dunni wɛ?'
44007027	Ga wemu wu bi wu ceboro wu sani ge, a wee di Musa ŋmunuŋᴐ na wu pye: 'Jᴐgᴐ w'a mu teŋɛ w`ee ɲuŋᴐ ni, na mu pye w`ee kiiri kᴐnvᴐᴐ wɛ?
44007028	Kᴐnhᴐ mu di wa giin m'a nɛ bɛ gbo, ba m'a Misira shɛn we gbo mɛ taɲaa wɛ?'
44007029	Wee kafila wu wuu na a Musa di baa kari Madiyan fiige ki ni, na shɛ diin w`a, na jalaa shuun ta w`a.
44007030	"Ba yee kɛlɛɛ shishɛɛrɛ (40) ya toro wɛ, a mɛlɛkɛ wa di wuyɛ shɛ Musa na naɲiŋɛ ka ni tahara la funŋᴐ ni, Sinayi faaboboŋᴐ ki t`aan, sige ki funŋᴐ ki ni.
44007031	Ba Musa ya lee ɲa wɛ, a lee di wu fo fo xuuni. A wu ganha na fuloo li na, kᴐnhᴐ wu li kemɛ wii, ga, a Kafᴐᴐ Kilɛ di jo ni wu ni na wu pye:
44007032	'Nɛ wu ɲɛ ma sefɛlɛɛ pu wo Kilɛ we, Ibirayima wo Kilɛ we, Ishaaga wo Kilɛ we, ni Yakuba wo Kilɛ we.' A Musa di fya fo na fuguri, wu ya sᴐᴐ na wu ɲuŋᴐ yirige di wu wii nige wɛ.
44007033	Lee kadugo na a Kafᴐᴐ di Musa pye: 'Tanhaya yi wolo ma tᴐᴐyᴐ yi na, bani xuu wemu ni m'a yere ge, fɛfɛɛrɛ xuu wu ɲɛ wii.
44007034	Nɛ wa na sipyii pu kanhagana li ɲaa Misira fiige ki ni, nɛ wa pu shiinnɛ li bɛ nuri. Nɛ tigi na pa di ba pu ɲuŋᴐ wolo bulooro ti ni. Pa di ma tun zhɛ Misira ni.'
44007035	"Ayiwa, wee Musa we ninumᴐ Izirayɛli shɛɛn bi she ge, na jo: 'Jᴐgᴐ w'a mu teŋɛ w`ee ɲuŋᴐ ni, na mu pye w`ee kiiri kᴐnvᴐᴐ wɛ?' Wee Musa we Kilɛ ya pa dun w'a shɛ bye pu ɲuŋᴐfᴐᴐ. A wee di pu ɲuŋᴐ wolo Misira bulooro ti ni Mɛlɛkɛ wu gbᴐᴐrᴐ ni, wemu w'a wuyɛ shɛ wu na, tahara li ni ge.
44007036	Wee Musa we w'a pu yeege Misira bulooro ti ni, na ɲaha shɛshɛɛrɛ keree ni kakanhaŋaa pye Misira fiige ki ni, ni pu nidorowuu Suumᴐ Loɲiga ki ni, ni sipoŋᴐ ki bɛ ni fo na nᴐ yee kɛlɛɛ shishɛɛrɛ (40) na.
44007037	Wee Musa wu w'a Izirayɛli shɛɛn pye: 'Kilɛ na ba Kilɛ tudunmᴐ wa bɛ yaha na pa yi mu ba nɛ ɲɛ wɛ. Wee bɛ na ba bye yi ceboro wa.'
44007038	Tuun wemu ni sipyii pu bi pa binnɛ sipoŋᴐ ki ni ge, Musa bye ni pu ni. Mɛlɛkɛ we wu bye Sinayi faaboboŋᴐ ki na ge, Musa wu bi nuri wee ɲᴐ na na dorogo w`u sefɛlɛɛ pu mu. Mu Musa bi Kilɛ wo baraga jomᴐ nixhᴐbaama pu taa, na pu kaan w`ee mu.
44007039	"Ga w`u sefɛlɛɛ pu ya ta sᴐᴐ Musa wo jomᴐ pu na wɛ. A p'i zhe wu ni, na pu fungᴐnyᴐ caanna ɲɛri Misira y'iri.
44007040	A p'i Arᴐn pye: 'Pɛɛŋɛ yaŋmuyᴐ ya y`aa w`u mu, yemu w`u da da ɲaa ge, w`u da ɲaari ni yee ni, bani Musa we w'a w`ee yeege Misira fiige ki ni ge, w`ee ya wu ɲaa wɛ. Dii w'a ɲɛri bɛ ge, w`ee ya cɛ wɛ.'
44007041	A p'i nupige tuugo y`aa yee caya yi na, na saraga wolo lee yapɛrɛ li mu, na funŋᴐ t`aan puyɛ pyaa wo keye wo labye wu na.
44007042	"Wee tuun wu ni, a Kilɛ di wu kadugo le pu ni, na pu yaha fugba wᴐrᴐᴐ kii bɛlɛ wu na, ma na jo ba l'a ka Kilɛ tudunmᴐᴐ pu mu kafila wu ni kagana lemu na wɛ na: 'Izirayɛli shɛɛn, yee ya yapᴐrᴐyᴐ gbo, na saraya wolo nɛ mu sipoŋᴐ ki ni yee kɛlɛɛ shishɛɛrɛ (40) funŋᴐ ni ya?
44007043	Yee ya ye saraya ye wolo nɛ mu_i dɛ, ga yee yapɛrɛ lemu mɛgɛ ki wa na Mᴐlᴐki ge, lee wo f`aya bugu yee wa lᴐ. Ni wᴐrᴐ lemu li ɲɛ na Aranfan ge, yee tuuyo yee wa y`aa, na yee pɛlɛ. Lee wuu na n'a da ba yee kuu na kari fo Babilᴐni kadugo y'iri."'
44007044	A Ecɛni di jo sanha na: "Na w`ee sefɛlɛɛ pu yaha ɲara li na sige ki funŋᴐ ni, f`aya bugu wu bye pu mu. Wee funŋᴐ ni Kilɛ bi yu ni pu ni. Kilɛ bi f`aya bugu wa shɛ Musa na, ba w'a wee wo yaagana li ɲa wɛ, na wu y`aa mu.
44007045	Lee kadugo na a w`u sefɛlɛɛ pu ba wee f`aya bugu wu kan pu nagoo mu. Zhozuwe wu bye pu ɲahagbaa fᴐᴐ wee tuun wu ni. A Kilɛ di pu tɛgɛ, na fiige ka wo sipyii kᴐri pu mu. A p'i gari ni f`aya bugu wu ni kee fiige ki ni, a wu shɛ gori w`a fo na pa nᴐ saannaa Dawuda wo caŋa ɲii li na.
44007046	Saannaa Dawuda, wee bi sii fɛrɛmɛ ta Kilɛ mu. A wu Kilɛ ɲɛɛri na wu sᴐᴐ wee mu wee di pɛɛŋɛ puga ka yereŋɛ Yakuba wo Kilɛ wu mu.
44007047	Ga wu ja Solomani, wee w'a pa bye kee pɛɛŋɛ puga ki yereŋɛvᴐᴐ.
44007048	Ga w'`a li cɛ nago Kilɛ-gbᴐtabaaga tatɛɛngɛ ɲɛ sipya wo puga niyaaga ni wɛ; ma na jo ba Kilɛ tudunmᴐ w'a yi jo wɛ, na Kafᴐᴐ Kilɛ ya jo na:
44007049	'Fugba we, wee ɲɛ na saanra koro, ɲiŋɛ ke, kee ɲɛ na tᴐᴐyᴐ tatahaŋa. Yee di da puga kekɛ y`aa nɛ mu wɛ? Xuu wekɛ wu ɲɛ w`a sanha wemu na j'a bye nɛ taŋmᴐŋᴐ wɛ?
44007050	Ta nɛ bɛ w'a yee bɛɛri y`aa na wo sefɛɛrɛ ti funŋᴐ ni wɛ? Nɛ Kafᴐᴐ w'a jo mu.'
44007051	"Yee ɲuŋmogoo k'a waha. Yee zᴐlᴐᴐ ni yee niwegee ki ya ta cekᴐᴐnrᴐ pye wɛ. Yee ya Fɛfɛɛrɛ Munaa li kaala tuun bɛɛri ni. Yee ni yi sefɛlɛɛ pu bɛɛri ya pye nigin.
44007052	Kilɛ tudunmᴐ wekɛ wu d'a pye w`a ni yee sefɛlɛɛ pu ya wu kanha_i wɛ? Pii p'a Kilɛ wo sipyitiimɛ wu ba jomᴐ pu jo ge, p'a pee gbo. Nimɛ a yee di wee sipyitiimɛ wu bɛ nᴐhᴐ yaha, na wu gbo.
44007053	Yee p'a bi Kilɛ wo saliya wu keree ki ta mɛlɛkɛɛ gbᴐᴐrᴐ ni, ga yee di ya sᴐᴐ na taha wee saliya we ɲaarigana fɛni wɛ."
44007054	Ba kiirikᴐᴐn kuruŋᴐ ki sipyii p'a pee jomᴐ pu logo wɛ, a pu logoo di sii y`iri, fo pu na pu ganhaa kuri Ecɛni fɛni.
44007055	Lee di Ecɛni ta w'a ɲi Fɛfɛɛrɛ Munaa na. A wu fugba wu wii, na Kilɛ wo nᴐᴐrᴐ wu ɲa, na Yesu niyerege ɲa Kilɛ kanige cɛ.
44007056	A wu jo: "Wii! Nɛ ɲii wa fugba we ni w'a mugi, Sipya Ja we, na wee niyerege ɲaa Kilɛ kanige cɛ."
44007057	Ba Ecɛni ya yee jo wɛ, a p'i sii sipyaa w'a, na pu niwegee tᴐ. A pu bɛɛri di gburogi na ba dᴐ Ecɛni na.
44007058	Na wu co, na wu kile na yeege kanha ki kadugo y'iri, na shɛ wu w'a ni kagereye ni fo na wu gbo. Pii p'a wu gbo ge, pee bi pu fadeye wolo, na yee yaha lɛvᴐᴐ wa t`aan, wee mɛgɛ ɲɛ na Sᴐli.
44007059	Na pu yaha pu na Ecɛni waa ni kagereye ni, a wu Kilɛ ɲɛɛri na: "Kafᴐᴐ Yesu! Na munaa li co!"
44007060	Lee kadugo na a wu nuguro sin na sii mujuu w'a na: "Kafᴐᴐ, ma ganha bu we jurumu we kaa taga pu co wɛ." Ba w'a yee jo wɛ, na xhu.
44008001	Sᴐli bɛ bi sᴐᴐ Ecɛni wo gbo wu na. Kee caŋa ke, a kanhama nigbᴐ di sii nᴐ n'a daa fɛɛ pu bɛɛri na Zheruzalɛmu ni. Pee kanhama pu funŋᴐ ni a n'a daa fɛɛ pu bɛɛri di jaaga na kari Zhude fiige ke, ni Samari fiige ki ni. A tudunmᴐᴐ pu yɛ nigin di gori Zheruzalɛmu ni.
44008002	A Kilɛ wo ɲ`ii fyaara sipyii p'a di Ecɛni nixhugo ki lᴐ, na shɛ wu le. A p'i sii mɛhɛɛ su wu nixhugo ki na xuuni.
44008003	Ga Sᴐli kunni, wee bi sii na giin fo wu n'a daa fɛɛ pu xᴐ fɛɛfɛɛ. Wu bi jin pu fɛni piyɛyɛ bɛ ni, wu bu n'a daa fɛɛ piimu bɛɛri ta w`a, cee la n'a la, w'a pu bɛɛri co fanha na na shɛ le kaso ni.
44008004	N'a daa fɛɛ piimu pu bi paa foro Zheruzalɛmu ni ge, pee bi ɲaari na Kilɛ wo Jozaama pu yɛrɛ li pyi na mari xuu wu bɛɛri ni.
44008005	N'a daa fᴐᴐ wa bye w`a na Filipe, a wee di gari Samari kulo li ni, na shɛ ganha na Shᴐvᴐᴐ wu kaa yu lee kulo li shɛɛn mu.
44008006	Filipe bi kakanhaŋaa kiimu pyi ge, ba kulo li shɛɛn p'a kee kaa nuri, pii di ki ɲaa bɛ wɛ, a sipyiɲɛhɛmɛɛ di ba binnɛ, na niwegee shan ni Filipe jomᴐ pu ni, na pu kemɛ logo.
44008007	Bani Filipe bi jinaa kᴐri na yeege sipyii ni. Pee jinaa pu bi sipyaa waa na f`oro. Wu bi faannaa ni tᴐᴐyᴐ nigin nigin fɛɛ cuuŋᴐ.
44008008	A lee di bye fundanga kaa fo li nigbᴐᴐ le kulo le shɛɛn mu.
44008009	Lee di n'a wa ta w`a lee kulo li ni wu mɛgɛ ɲɛ na Simᴐ. W'a bi cɛmɛ keree niɲɛhɛŋɛɛ pyi fo kiimu ya Samari shɛɛn ɲaha wᴐ xuuni ge, na wuyɛ pye sipyigbᴐ wee ɲɛ.
44008010	Sipyitiilee fara sipyigbᴐᴐ na, sipyii bɛɛri pu bi wu jateni, na yu na: "Kilɛ wo sefɛɛrɛ ti t'a sii te, sefɛɛrɛ nigbᴐᴐrᴐ te."
44008011	Pu bɛɛri bi wu jomᴐ pu nuri xuuni, bani w'a mᴐ na cɛmɛ pu taga na kakanhaŋaa pyi kiimu ya pu ɲaha wᴐ xuuni ge.
44008012	Ga, a Filipe di Yesu Kirisa ni Kilɛ saanra ti wo Jozaama pu jo pu mu, a p'i d`a pu na. Namaa fara c`ee na, a pu bɛɛri di ba batize.
44008013	A Simᴐ yɛ pyaa bɛ di d`a Kilɛ wo jomᴐ pu na na batize. A wu daha Filipe na. Filipe bi kakanhaŋaa ni ɲaha shɛshɛɛrɛ keree kiimu pyi ge, a kee di Simᴐ ɲaha wᴐ fo xuuni.
44008014	Ayiwa, a tudunmᴐᴐ p'i diin Zheruzalɛmu ni na logo na Samari shɛɛn pii ya d`a Kilɛ kafila wu na. A p'i Pyɛɛri ni Yohana tun shɛ pu mu.
44008015	Ba Pyɛɛri ni Yohana ya nᴐ Samari ni wɛ, na Kilɛ ɲɛɛri Samari n'a daa fɛɛ pu mu, kᴐnhᴐ Fɛfɛɛrɛ Munaa di digi pu na.
44008016	Bani pee sipyii pu bi batize yɛ Yesu mɛgɛ na, ga Fɛfɛɛrɛ Munaa bi sanha digi wa shishiin na wɛ.
44008017	Wee tuun wu ni a Pyɛɛri ni Yohana di pu keye taha taha pu na, a Fɛfɛɛrɛ Munaa di digi pu na.
44008018	Ayiwa, ba Simᴐ ya Fɛfɛɛrɛ Munaa li ɲa l'a tigi n'a daa fɛɛ pu na tudunmᴐᴐ pu wo keye daha wu funŋᴐ ni wɛ, a wu wari wolo na gaan tudunmᴐᴐ pu mu,
44008019	na pu pye: "Yi ke fanha ɲuŋᴐ ke kan na bɛ mu, kᴐnhᴐ na bɛ ba na keŋɛ taha sipyaa sipya na, Fɛfɛɛrɛ Munaa di digi weefᴐᴐ na."
44008020	A Pyɛɛri di Simᴐ pye: "Ma ni ma wari wu ni, yi bɛɛri pu pinnɛ kyɛɛgi! Bani mu wa giin na kaa lemu Kilɛ ya gaan ma ni ge, na mu na j'a lee shᴐ ni wari ni.
44008021	Mu niŋɛ wa le kaa le ni wɛ, ma taa bɛ di wa li ni wɛ, bani mu zᴐ wu ya tii Kilɛ ɲaha t`aan wɛ.
44008022	Fo ma bu daburajɛ jo ma fungᴐnkuuŋᴐ ki na, na Kafᴐᴐ ɲɛɛri, li bi da j'a bye wu ma zᴐ wu wo katiibaagaa ki yafa ma mu.
44008023	Bani nɛ mu zᴐ wu ɲaa w'a ɲi ɲɛpɛɛn ni jurumu na fo na mu pye jurumu wo bulo."
44008024	Ba Simᴐ ya yee logo wɛ, na tudunmᴐᴐ pu ɲᴐ shᴐ na: "Yiyɛ pyaa ki Kafᴐᴐ ɲɛɛri na mu, kᴐnhᴐ y'a yemu jo ge, Kilɛ di na tanha yee bɛɛri na."
44008025	Ba Pyɛɛri ni Yohana ya Kilɛ ni Kafᴐᴐ wo Jozaama pu jo xᴐ sipyii pu mu wɛ, na guri kari Zheruzalɛmu ni. Pu nigariwuu a p'i ganha na Kilɛ wo Jozaama pu yu Samari kulogoo niɲɛhɛŋɛɛ kiitiigee ni na gaaŋi.
44008026	Kafᴐᴐ wo mɛlɛkɛ wa ya pa jo ni Filipe ni na wu pye: "Y`iri m'a shɛ Kilɛ-parama pe ni. Koo le l'a y`iri Zheruzalɛmu ni na kari Gaza ni ge, m'a lee koo li lᴐ. Sipoŋᴐ koo li wa lii."
44008027	A Filipe di y`iri na koo li lᴐ na gaaŋi. Na wu nigaraga yaha, a wu Ecopi shɛn n'a wa ɲa. Ecopi fiige ki saanzhᴐ wemu mɛgɛ ki wa na Kandasi ge, wee saanzhᴐ wu wo ɲuŋᴐfᴐᴐ nigbᴐ wu bye wee n'a we. Wee wu bye cee wu naafuu keree bɛɛri ɲaha shᴐᴐnrivᴐᴐ. Wee n'a wu bi kari Zheruzalɛmu ni na shɛ Kilɛ pɛlɛ.
44008028	Wu niguribawo wu bye na tiin wu wotori funŋᴐ ni, na xuu wa kalaa Kilɛ tudunmᴐᴐ Ezayi wo Kitabu wu ni.
44008029	A Fɛfɛɛrɛ Munaa di Filipe pye: "Gbara wotori wu na, m'a binnɛ ni wu ni!"
44008030	A Filipe di baa fulo wotori wu na, na wee Ecopi shɛn wu ta wu na xuu wa kalaa Kilɛ tudunmᴐᴐ Ezayi wo Kitabu wu ni, na wu yege na: "Xuu wemu mu wa galaa mɛ ge, m'a wu kᴐri cɛ gɛ?"
44008031	A n'a wu Filipe pye: "Dii n'a da wu kᴐri cɛ na ta wa ya wu kᴐri shɛ na na_ɛ wɛ?" A wu Filipe ɲɛɛri na wu j'e tiin wee t`aan wotori wu ni.
44008032	Xuu we wu bi galaa ge, wee wu wa mɛ we na: "Wu bye ba dubya ɲɛ wɛ, p'a wemu co na gaaŋi tagbogo ni ge. Ma na jo dubya wemu wu ɲɛ wu ya yaaga yu wu shiire kᴐnvɛɛ keŋɛ ni_i ge. Wu ya yaaga jo wɛ.
44008033	Wu bi wuyɛ tirige, p'i ya ta sᴐᴐ na kaɲii kan wu mu wɛ. Jᴐgᴐ wu d'a j'a wu shi nibama wu kaa jo wɛ? Sipya bɛ wɛ! Bani p'a wu gbo na wu shi wu piinŋɛ koŋᴐ puga ni."
44008034	Ayiwa, a ɲuŋᴐfᴐᴐ wu Filipe pye: "N'a ma ɲɛɛri, sipya wemu kaa Kilɛ tudunmᴐ w'a byi ge, wufᴐᴐ shɛ na na. Wuyɛ kaa w'a byi laa watii?"
44008035	Wee tuun wu ni a Filipe di jomᴐ pu lᴐ, na pu ɲᴐ kᴐn pe Kitabu jomᴐ peyɛ pyaa na, na Yesu kaa jo wee na wu mu.
44008036	Na pu yaha pu na gaaŋi, a p'i ba shɛ nᴐ lᴐhᴐ ka na. A ɲuŋᴐfᴐᴐ wu Filipe pye: "Lᴐhᴐ ki wa mɛ, ɲaha k'i da nɛ ɲaha kᴐn batizeli na wɛ?" [
44008037	A Filipe di wu pye: "Ma bi d`a Yesu na ni ma zᴐ wu bɛɛri ni, ma na j'a batize." A n'a wu wu ɲᴐ shᴐ na: "Nɛ d`a li na nago Yesu Kirisa ɲɛ Kilɛ Ja."]
44008038	Ba w'a yee jo wɛ, na jo na pu wotori wu yereŋɛ. A pu shuun wu bɛɛri di digi lᴐhᴐ ki ni. A Filipe di wu batize.
44008039	Ba p'a foro lᴐhᴐ ki ni wɛ, a Kafᴐᴐ wo Munaa l'i Filipe ɲaha co, na gari ni wu ni. Ɲuŋᴐfᴐᴐ wu ya Filipe ɲa nige wɛ, ga, a wu fundanga wo kunni di koo li lᴐ na gaaŋi.
44008040	A Filipe di shɛ wuyɛ ta fo Azᴐti kulo li ni. Ba w'a y`iri w`a wɛ, na gari Sezare kulo li ni. Wu nigariwo ya toro kulo lemu bɛɛri ni ge, a wu Kilɛ wo Jozaama pu jo toro kee bɛɛri ni.
44009001	Na Sᴐli yaha wu na dahaziire tɛri Kafᴐᴐ kalaapiire ti mu, a wu shɛ saraya ɲaha shᴐᴐnrivɛɛ wo ɲuŋᴐfᴐgbᴐ wu mu,
44009002	na wu ɲɛɛri na wu sɛmɛ wa y`aa kan wu mu wu shɛ gan Damasi kulo li wo Kilɛ-pɛɛŋɛ piyɛyɛ yi sipyii pu mu. Kᴐnhᴐ wu bu shɛ Kafᴐᴐ wo koro li ɲaarivɛɛ pii ta w`a, cee fara n'a na, wu pee co, wu pu pᴐ w'a se Zheruzalɛmu ni,
44009003	Na wu nigariwo yaha koo li na ni wee sɛmɛ wu ni, ba w'a shɛ dɛɛŋɛ Damasi kulo li na wɛ, taapile ni a kpɛɛngbᴐhᴐ ka di y`iri fugba we ni na ɲ'i j'e wu ɲaha ni, na wu maha.
44009004	Kee kpɛɛngɛ ki bɛlɛ funŋᴐ ni, a Sᴐli di wolo to ɲiŋɛ na. A mujuu la di wu pye: "Sᴐli, Sᴐli, ɲaha na m'a na kana mɛ wɛ? [L'a waha mu mu mu wu kuruŋᴐ tᴐᴐrᴐ ŋmaa na dɛ!"
44009005	A Sᴐli di fya, na ganha na jɛlɛ.] A wu yegeŋɛ pye na: "Kafᴐᴐ, m'i ɲɛ jᴐgᴐ wɛ?" A mujuu l'i wu pye sanha: "Nɛ ɲɛ Yesu, nɛ mu wa gana mɛ.
44009006	Nimɛ, y`iri m'a j'e kulo li ni; lemu m'a yaa na pye ge, pu na lee jo ma mu."
44009007	A Sᴐli ɲaariɲii pu bɛɛri jaalaa di y`iri. A p'i yere yaha, pu ya j'a yaaga jo wɛ. Pu kunni bi mujuu le nuri, ga p'i ya sipya ɲa wɛ.
44009008	A Sᴐli di y`iri yere na wu ɲ`ii mugi, ga wu ya yaaga ɲaa ki ni wɛ. A p'i wu co keŋɛ na na j'e Damasi puuro ti ni.
44009009	A Sᴐli di cabyaa taanri pye wu ya ɲaa wɛ, wu ya li wɛ, w'i ya lᴐhᴐ bɛ gba wɛ.
44009010	Wee tuun wu ni Yesu wo kalaapire la bye Damasi kulo li ni na Anaɲasi. A Kafᴐᴐ di wuyɛ shɛ wee na na wu pye: "Anaɲasi!" A wu jo: "Ooyi, di we Kafᴐᴐ."
44009011	A Kafᴐᴐ di wu pye: "Y`iri tᴐvuyo na, koo lemu p'a byi na 'Kozinnɛ' ge, m'a lee lᴐ m'a se Zhudasi kaban. Ma bu shɛ nᴐ w`a, Tarisi shɛn n'a wa ɲɛ w`a na Sᴐli, m'a wee kaa yege. Kilɛ-ɲɛrɛgɛ na wu wa.
44009012	Ga le nɛ Kilɛ ya shɛ Sᴐli na wu wo ɲɛrɛgɛ ki funŋᴐ ni ge, lee li wa mɛ. W'a n'a wa ɲa wu mɛgɛ na ɲɛ Anaɲasi, wee ya j'e wu fɛni na wu keye taha wu na, kᴐnhᴐ wu guri w'a ɲaa sanha."
44009013	A Anaɲasi di jo: "Ee, Kafᴐᴐ! We n'a we ya kanhama nigbᴐ pemu taha mu kalaapiire ti na Zheruzalɛmu ni ge, sipyiɲɛhɛmɛɛ ya yee jo nɛ mu.
44009014	Sɛmɛ wa ni w'a pa naha bɛ na y`iri saraya ɲaha shᴐᴐnrivɛɛ pu keŋɛ ni Zheruzalɛmu ni. Na wu ba sipyaa sipya ta wu na mu mɛgɛ ki yiri naha, wu weefᴐᴐ co, wu wu pᴐ w'a gaaŋi."
44009015	Ga, a Kafᴐᴐ di Anaɲasi pye: "Shɛ, bani nɛ we na we ɲaha bulo, kᴐnhᴐ wu da kapyeŋɛɛ pyi na mu, wu na mɛgɛ ki shɛ shi wu sama na, wu ki shɛ pu saannaa pu na, wu ki shɛ Izirayɛli shɛɛn pu bɛ na.
44009016	Kanhama pemu bɛ pu da ba nᴐ wu na nɛ wuu na ge, di pee bɛ shɛ wu na."
44009017	Ayiwa, a Anaɲasi di y`iri kari. Ba w'a shɛ nᴐ puga ki ni wɛ, na wu keye taha Sᴐli na na wu pye: "Na ceborona Sᴐli, Kafᴐᴐ Yesu we w'a wuyɛ shɛ ma na koo li na, na ma yaha ma na ma naha ge, wee w'a nɛ tun ma mu, kᴐnhᴐ m'a j'a m'a ɲaa, m'a nᴐhᴐ ɲi Fɛfɛɛrɛ Munaa na."
44009018	Taapile ni a kᴐᴐrᴐ ta di wolo wolo to Sᴐli ɲ`ii ni ba fyakᴐᴐrᴐ ɲɛ wɛ. A wu ɲ`ii k'i mugi; a wu y`iri; a p'i wu batize.
44009019	Lee kadugo na a wu li, a fanha di j'e wu ni. A Sᴐli di gori Damasi ni na cabyaa dama dama pye ni Yesu kalaapiire ti ni.
44009020	A Sᴐli di Kilɛ jomᴐ yɛrɛ ɲᴐ kᴐn wee tuun wuyɛ pyaa ni na yu Damasi ni, Yawutuu wo Kilɛ-pɛɛŋɛ piyɛyɛ yi ni, na pu pyi na: "Kilɛ Ja wu ɲɛ Yesu."
44009021	Sipyii piimu bɛɛri pu bi wu jomᴐ pu nuri ge, a l'i pu bɛɛri fo xuuni, a p'i ganha na yu na: "Ta we n'a weyɛ pyaa bɛ ki bi Yesu mɛgɛ ki yirivɛɛ pu kana Zheruzalɛmu ni wɛ? Go wu kapana ɲuŋᴐ ki wa mɛ naha, pii p'a Yesu mɛgɛ ki yiri ge, kᴐnhᴐ wu ba pee co, wu pu pᴐ wu shɛ gan saraya ɲaha shᴐᴐnrivɛɛ ɲuŋᴐfɛɛ pu mu Zheruzalɛmu ni."
44009022	Ga, a la di ganha na faraa Sᴐli wo fanha ki na n'a daa wu shizhaa na caŋa bɛɛri. Wu bi Kilɛ jomᴐ pu yɛrɛ pyi, na li shɛɛ pu na na Shᴐvᴐᴐ wu ɲɛ Yesu, a wu keree di Damasi wo Yawutuu pu ɲaha wᴐ, fo pu ya cɛ yekɛ pu da yu wɛ.
44009023	Ayiwa, ba piiye ya ya toro wɛ, a pee di puyɛ ɲa, na bɛ yi na na p'i Sᴐli gbo.
44009024	Ga, a Sᴐli di foro pu woni wu fiin. Pu bi kulo li tajeye yi bɛɛri shazhᴐn sigee caŋa ni piige, kᴐnhᴐ p'i sii Sᴐli ta pu gbo.
44009025	Ga, a Yesu wo kalaapiire t'i ba Sᴐli le sagana funŋᴐ ni caŋa ka piige, na mɛɛrɛ taga wu torogo ɲɛri kanha kadugo.
44009026	Lee kadugo na a Sᴐli di gari Zheruzalɛmu ni. Ba w'a nᴐ w`a wɛ, na ganha na giin wu binnɛ ni kalaapiire ti ni. Ga pu bɛɛri bi fyagi wu na, bani pu bi d`a li na can na na Sᴐli bɛ wu ɲɛ Yesu wo kalaapire la wɛ.
44009027	Ga kalaapire lemu li bye na Barinabasi ge, a wee di gari ni Sᴐli ni tudunmᴐᴐ pu y'iri. Ba p'a nᴐ w`a wɛ, Sᴐli ya Kafᴐᴐ ɲa ɲagana lemu na Damasi koo li na, a Kafᴐᴐ bɛ di jo ni wu ni jogana lemu na ge, na fara lee na Sᴐli ya Yesu kaa jo na fiinŋɛ ni lowaa ni Damasi kulo li sipyii pu bɛɛri mu jogana lemu na ge, a Barinabasi di yee bɛɛri paari tudunmᴐᴐ pu mu.
44009028	Na lᴐ wee tuun wu na a Sᴐli di binnɛ ni pu ni. A p'i ganha na ɲaari Zheruzalɛmu bɛɛri ni. Wu bi Kilɛ wo Jozaama pu yu ni lowaa ni Kafᴐᴐ mɛgɛ na.
44009029	Sᴐli bi yu ni Helenisitilee pu ni, na nakaara pyi ni pu ni Yesu keree na. Ga pee bɛ bi wu shaa di gbo.
44009030	Ba cebooloo p'a lee cɛ wɛ, na gari ni Sᴐli ni Sezare ni. Lee kadugo na na wu yaha kari Tarisi kulo li ni.
44009031	Ayiwa, wee tuun wu ni n'a daa fɛɛ piimu bɛɛri pu bye Zhude, ni Galile, ni Samari fiiye yi ni ge, ɲaɲiŋɛ bye pee bɛɛri na. Pu bɛɛri bi ɲaari Kafᴐᴐ ɲ`ii fyaara ni, lee li bi pu baraga pye ki na bɛlɛ n'a daa wu ni. Caŋa caŋa pii bi faraa pu na Fɛfɛɛrɛ Munaa li wo yɛri wu fanha ni.
44009032	Pyɛɛri bi ɲaari, na n'a daa fɛɛ pu pɛrɛgi fiige ki bɛɛri ni. Caŋa ka a wu ba gari n'a daa fɛɛ pii y'iri kulo la ni lee mɛgɛ ɲɛ na Lida.
44009033	A wu shɛ n'a wa ta wu kabanuyo shuun wu bɛɛri ya xu, a wu sinnɛ fo yee kɛlɛɛ gbaara (60), wu mɛgɛ di ɲɛ na Ene.
44009034	A Pyɛɛri di wu pye: "Ene, Yesu Kirisa w'a da ma cuuŋᴐ nimɛ. Y`iri m'a ma yasinnɛgɛ ki y`aa mayɛ ni." Taapile ni a Ene di y`iri.
44009035	Ba Lida kulo li shɛɛn pu bɛɛri ni Sarᴐn kulo li shɛɛn pu bɛɛri ya lee ɲa wɛ, na sᴐᴐ Kafᴐᴐ na.
44009036	Ayiwa, cee wa bye Zhope ni, n'a daa fᴐᴐ wu bye wii, wu mɛgɛ di ɲɛ na Tabita. Kee mɛgɛ ke ɲɛ Girɛkii wo jomᴐ pu ni na Dorikasi. Wee cee wu bi kasaaŋaa niɲɛhɛŋɛɛ pyi, na funmᴐ fɛɛ tɛri.
44009037	Wee tuun wu ni a Tabita di ba bana, na xhu. A p'i wu nixhugo ki wuu na wu lᴐ shɛ sinniŋɛ puga ka ni zangaso wu ni.
44009038	Lee di Pyɛɛri ta Lida ni. Lida ni Zhope di ya lii wɛ. A Zhope kulo li kalaapiire t'i logo na Pyɛɛri wa Lida ni. A p'i sipyii shuun yaha kari pu shɛ Pyɛɛri ɲɛɛri na wu pa pu y'iri nimɛ.
44009039	Ayiwa, ba p'a nᴐ na tuduro ti jo Pyɛɛri mu wɛ, taapile ni a Pyɛɛri di y`iri na binnɛ kari ni pu ni. Ba w'a nᴐ wɛ, a p'i gari ni wu ni kee puga ki ni zangaso wu ni. A naxhugoshaa p'i ba na ba Pyɛɛri maha, na ganha na mɛhɛɛ suu. Na Tabita yaha ɲ`ii na, wu bi fadepiire ni fadegbᴐyᴐ yemu yari ge, a p'i yee bɛɛri shɛ Pyɛɛri na.
44009040	Wee tuun wu ni a Pyɛɛri di sipyii pu bɛɛri yeege kpɛɛngɛ ki na, na nuguro sin na Kilɛ ɲɛɛri. Na xhᴐ na ŋmahana ɲɛri gbo wu y'iri, na wu pye: "Tabita, y`iri!" A gbo wu wu ɲ`ii mugi, ba w'a Pyɛɛri ɲa wɛ, na y`iri tiin.
44009041	A Pyɛɛri di wu co wu keŋɛ na, na wu tɛgɛ, na wu yirige. Lee kadugo na a Pyɛɛri di n'a daa fɛɛ pee ni naxhugoshaa pu yiri, na Tabita ɲ`ii wo wu shɛ pu na.
44009042	A Zhope kulo li sipyii pu bɛɛri di yee logo, a sipyiɲɛhɛmɛɛ di ganha na daa Kafᴐᴐ na.
44009043	A Pyɛɛri di gori Zhope ni, na mᴐ w`a n'a wa kaban, wee mɛgɛ ɲɛ na Simᴐ. Sɛɛyɛ wee Simᴐ wu bi gbuu.
44010001	N'a wa bye Sezare kulo li ni na Kᴐrinɛyi. Oromɛ fiige ki sᴐrᴐsii ɲuŋᴐ fᴐᴐ wa wu bye wii. Sᴐrᴐsii kuruŋᴐ kemu ɲuŋᴐ ni wu bye ge, kee ɲɛ na "Itali sᴐrᴐsii kuruŋᴐ."
44010002	Wee n'a wu bi Kilɛ pɛlɛ wu ni wu puga shɛɛn bɛɛri ni. Pu bi fyagi Kilɛ na. Wu bi Yawutuu funmᴐ fɛɛ pu tɛri. Wu bi ganri bɛ Kilɛ-ɲɛrɛgɛ t`aan wɛ.
44010003	Ayiwa, caŋa ka yakoŋᴐ tuunᴐ ɲii taanri wu na, Kilɛ wo mɛlɛkɛ wa ya pa j'e Kᴐrinɛyi kaban, na wuyɛ shɛ wu na; a wu sii wu tii ɲa; a mɛlɛkɛ wu wu yiri na: "Kᴐrinɛyi!"
44010004	Ba w'a wu ɲa wɛ, na fya na jo: "Ɲaha wɛ Kafᴐᴐ?" A mɛlɛkɛ wu wu pye: "Ma Kilɛ-ɲɛrɛgɛ ke ni ma funmᴐ fɛɛ pu dɛgɛ wu kaa ya taan Kilɛ ni, wu ya ta funŋᴐ wᴐ ma na wɛ.
44010005	Sipyii pii tun shɛ nimɛ Zhope kulo li ni. N'a wa wu wa w`a na Simᴐ, p'i wu pyi Pyɛɛri. P'i shɛ wee yiri pa.
44010006	N'a sɛɛyɛ gbovᴐᴐ wa ɲuŋᴐ ni w'a tigi, wee bɛ mɛgɛ ki wa na Simᴐ wa. Wu puga ki wa suumᴐ logbᴐhᴐ ki ɲᴐ na."
44010007	Ba mɛlɛkɛ w'a jo xᴐ ni wu ni wɛ, na gari. Wee tuun wu ni a Kᴐrinɛyi di wu kapyebyii shuun, ni wu sᴐrᴐsi nigin wa yiri. Wee sᴐrᴐsi we bye wuyɛ pyaa wo shazhᴐnsigimɛ. Kilɛ ɲ`ii fyaara sipya wu bye wii.
44010008	Mɛlɛkɛ w'a yemu jo wu mu ge, a wu yee bɛɛri paari pu mu, na pu tun kari Zhope ni.
44010009	Kee caŋa ki ɲimuguro a tudunmᴐᴐ p'i dɛɛŋɛ Zhope kulo li na. Lee di caŋa ki ta ɲiŋɛ niŋɛ ni, a Pyɛɛri di dugi kataŋa na na Kilɛ ɲɛɛri.
44010010	A xuugo di ba wu ta p'i sanha shᴐhᴐ xᴐ wɛ. Na pu yaha pu na yalige ki sori Pyɛɛri mu, a Kilɛ di kaa la shɛ wu na.
44010011	A wu fugba wu ɲᴐ ɲa k'a mugi, na yaaga ka ɲa w`a kemu ya foro fatᴐgbᴐhᴐ fɛni ge. Ki geye shishɛɛrɛ we bi co pᴐ, k'i diri na ma ɲiŋɛ mu.
44010012	A Pyɛɛri di tᴐᴐyᴐ shishɛɛrɛ yaŋmuyᴐ ye bɛɛri, ni ɲiŋɛ yakokaara bɛɛri, ni shazhɛɛrɛ tuuyo bɛɛri ɲa kee fatᴐbᴐgᴐ ke funŋᴐ ni.
44010013	A mujuu la di Pyɛɛri pye: "Pyɛɛri y`iri, m'a ya gbo ma xa!"
44010014	A Pyɛɛri di jo: "Ahayi, Kafᴐᴐ! Yaaga kemu bɛɛri k'a nᴐhᴐ, kelee ki na ɲɛ yafunŋᴐ ge, nɛ sanha kee ka shi li ɲa wɛ."
44010015	A mujuu l'i foro sanha na Pyɛɛri pye: "Kilɛ ya yaaga kemu pye fɛɛfɛɛ ge, ma ganha ba kee wii sanha yaŋmunᴐrᴐgᴐ wɛ."
44010016	A pee jomᴐ p'i jo fo tᴐᴐɲii taanri, taapile ni a fatᴐbᴐgᴐ k'i dugi kari fugba wu ni.
44010017	A Pyɛɛri hakili di wuregi, le w'a ɲa ge, a wu ganha na wuyɛ yegee lee kᴐri na. Na wu yaha lee na, Kᴐrinɛyi ya sipyii piimu tun ge, a pee di nᴐ Zhope kulo li ni. A p'i Simᴐ kaban kaa yege, a p'i xuu wu sanha shɛ pu na, a p'i shɛ yere kuɲᴐᴐ li ɲᴐ na.
44010018	Na yiri pye na jo: "Simᴐ we p'a bi na Pyɛɛri ge, naha w'a tigi ya?"
44010019	Lee di Pyɛɛri ta wu na wu funŋᴐ kᴐᴐn sanha wu kaɲaa li na. A Kilɛ Munaa di wu pye: "Pyɛɛri, wii! Sipyii taanri wu wa na mu kaa yegee kpɛɛngɛ ke na.
44010020	Y`iri, m'a binnɛ m'a gaaŋi ni pu ni, ma ganha bu fyaara yaha ma zᴐ wu na wɛ, bani nɛ w'a pu tun ma mu."
44010021	A Pyɛɛri di digi pa, na ba pu pye: "Sipya wemu xuu yi wa zhaa ge, nɛ wu wa wii. Lekɛ l'i wa yi kapana ɲuŋᴐ wɛ?"
44010022	A p'i Pyɛɛri ɲᴐ shᴐ na: "Sᴐrᴐsii ɲuŋᴐ fᴐᴐ we wu wa na Kᴐrinɛyi ge, wee w'a w`ee tun. Sipyitiimɛ wu wa, na fyagi bɛ Kilɛ na, Yawutuu pu bɛɛri wa wu mɛsaaŋa yu. Kilɛ wo mɛlɛkɛ wa w'a wuyɛ shɛ wu na, na wu pye na wu tudunmᴐ yaha pa mu y'iri, m'i shɛ wu kaban. Na kafila wa wu wa mu mu, mu wu jo wu mu."
44010023	Ba Pyɛɛri ya yee logo wɛ, na j'e ni pu ni puga. A p'i shᴐn w`a. Ba ɲiga k'a mugi wɛ, a wu binnɛ kari ni pu ni. A Zhope n'a daa fɛɛ pii bɛ di binnɛ kari ni pu ni.
44010024	Kee caŋa ki ɲimuguro a p'i nᴐ Sezare ni, na Kᴐrinɛyi ta wu bi pu sigee. Wu bi wu puga shɛɛn ni wu see see naɲiinɛɛ yiri pinnɛ wu puga na Pyɛɛri sigee.
44010025	Ba Pyɛɛri ya nᴐ w`a wɛ, a Kᴐrinɛyi di ba wu ɲuŋᴐ c'iri, na nuguro sin wu fɛɛ ni, na wu pɛlɛ.
44010026	Ga, a Pyɛɛri di wu co yirige, na wu pye: "Y`iri, nɛ bɛ wu ɲɛ sipyiyawyii la ba mu ɲɛ wɛ."
44010027	Na Pyɛɛri ni Kᴐrinɛyi yaha pee jomᴐ pu na, a p'i binnɛ j'e puga ki ni na sii sipyiɲɛhɛmɛɛ ta p'a pinnɛ w`a.
44010028	Wee tuun wu ni a Pyɛɛri di wu pye: "Na saha ni w`ee wo saliya wu ni, y'a li cɛ, Yawutu wa shishiin ya yaa na gari ni shi watii sipyii ni piimu ɲɛ Yawutuu wɛ, kelee na j'e wufᴐᴐ puga wɛ. Ga Kilɛ ya li shɛ nɛ na, na nɛ ganha da sipya wa shishiin wii na wu ɲɛ fɛɛfɛɛ wɛ, kelee w'a nᴐhᴐ wɛ.
44010029	Lee wuu na ba yee tudunmᴐᴐ p'a nᴐ nɛ na wɛ, nɛ ta nakaara pye wɛ. Nimɛ nɛ funŋᴐ wa y'i na kayire li ɲuŋᴐ jo na mu."
44010030	A Kᴐrinɛyi di Pyɛɛri ɲᴐ shᴐ na: "Niɲaa ɲɛ li caŋa shishɛɛrɛ wogo, na nɛ yaha Kilɛ-ɲɛrɛgɛ na na puga ki ni yakoŋᴐ ni we tuun we shi ni, a nɛ n'a wa niyerege ɲa na ɲahagbaa na fadevige na ɲɛ wu na, ki bɛɛri di ɲ'i. A wu nɛ pye:
44010031	'Kᴐrinɛyi, ma Kilɛ-ɲɛrɛgɛ k'a co. Tɛgɛgana lemu na m'a funmᴐ fɛɛ pu tɛgɛ ge, Kilɛ funŋᴐ ya ta wᴐ lee la yafiin na wɛ.
44010032	Tuduro yaha shɛ Zhope ni, na Simᴐ wu pa, p'a wu pyi na Pyɛɛri ge. W'a tigi n'a wa kaban, wee bɛ mɛgɛ ɲɛ na Simᴐ, sɛɛyɛ w'a gbuu. Wu kaban ki wa suumᴐ logbᴐhᴐ ki ɲᴐ na.'
44010033	Taapile ni a nɛ tuduro tun jo pu ma yiri; ma pama ya ɲᴐ. Ayiwa, w`ee bɛɛri ya pinnɛ wee Kilɛ ɲaha t`aan, Kafᴐᴐ ya kiimu bɛɛri shɛ ma na ge, w`ee funŋᴐ ɲɛ wu kee logo."
44010034	Wee tuun wu ni, a Pyɛɛri di jomᴐ pu lᴐ na jo: "Can na, nɛ li cɛ nimɛ jo Kilɛ ya zhᴐnrᴐgᴐ pyi wɛ.
44010035	Ga shi bɛɛri sipya w'a ta wemu ya fyagi Kilɛ na ge, na tiimɛ koro ɲaari ge, weefᴐᴐ kaa l'a dan Kilɛ ni.
44010036	Kilɛ ya wu jomᴐ jo Izirayɛli sipyii mu na ɲaɲiŋɛ Jozaama pu jo pu mu Yesu Kirisa baraga ni. Wee ɲɛ sipyii bɛɛri Kafᴐᴐ.
44010037	Yesu keree ki bi doroo torogana lemu na, na co Galile fiige ki ni na pa nᴐ Zhude fiige ki bɛɛri ni ge, yee wa kee fiin. Kee ya pye Yohana wo Kilɛ kafila yɛrɛ li kadugo na, batizeli wu keree na.
44010038	Kilɛ ya Nazarɛti shɛɛn Yesu t`ire, na wu ɲi Fɛfɛɛrɛ Munaa na, na sefɛɛrɛ kan wu mu kangana lemu na ge, yee wa lee fiin. W'a bi ɲaari na kasaaŋaa pyi sipyii na. Piimu bɛɛri p'a bye Shitaanni wo ɲaa wu ni ge, w'a bi pee bɛɛri cuuŋᴐ, bani Kilɛ bi bye ni wu ni.
44010039	"Yesu ya keree kiimu bɛɛri pye Yawutuu fiige ki ni, ni Zheruzalɛmu kulo liyɛ pyaa ni ge, w`ee pu ɲɛ kee keree ki wo sɛɛrɛɛ. P'a wu co na wu kori tige na, na wu gbo.
44010040	Ga caŋa taanri wogo ki na, a Kilɛ di wu ɲɛ na yeege xu ni, na wu yaha, kᴐnhᴐ sipyii di ba wu ɲaa.
44010041	Ga sipyii bɛɛri ya ta wu ɲa wɛ, fo Kilɛ ya fɛnhɛ w`ee piimu ɲaha bulo na pye wu sɛɛrɛɛ ge, wee p'a wu ɲa. Wee piimu p'a li, na gba ni wu ni, wu niɲɛŋɛ na na foro xu ni ge, w`ee p'a wu ɲa.
44010042	Lee wuu na w'a tuduro kan w`ee mu, na w`ee pu Kilɛ jomᴐ pu yɛrɛ pye sipyii pu bɛɛri mu. Na w`u yi jo fiinŋɛ pu mu na Yesu Kilɛ ya teŋɛ na pye xuu ni wyii bɛɛri wo kiiri kᴐnvᴐᴐ.
44010043	Kilɛ tudunmᴐᴐ pu bɛɛri ya jo na sipyaa sipya w'a d`a Yesu na ge, na weefᴐᴐ wo jurumu wu na yafa wu mu wu mɛgɛ ki gbᴐᴐrᴐ ni."
44010044	Na Pyɛɛri yaha jomᴐ pu na, a Fɛfɛɛrɛ Munaa di digi wu jomᴐ pu logovɛɛ pu na.
44010045	Yawutuu n'a daa fɛɛ piimu p'a Pyɛɛri torogo kari ge, a l'i bye kakanhana pee mu, na Kilɛ ya Fɛfɛɛrɛ Munaa li loolo kan shi watii sipyii bɛ mu na ɲɛhɛ.
44010046	Bani p'a bi pee sipyii pu ɲaa pu na yu shi watii jomᴐ ni Fɛfɛɛrɛ Munaa li gbᴐᴐrᴐ ni, na Kilɛ mɛgɛ pɛlɛ. Wee tuun wu ni a Pyɛɛri di jo:
44010047	"Ta w`ee na j'a pii sipyii pii ɲaha kᴐn sanha na pu ganha bu batize lᴐhᴐ ni_i ya? Bani pu bɛ ya Fɛfɛɛrɛ Munaa li ta ba w`ee ya li ta wɛ."
44010048	Lee kadugo na a Pyɛɛri di jo ni sipyiire ti ni, na pu batize Yesu Kirisa mɛgɛ na. Ba p'a batize xᴐ wɛ, a p'i Pyɛɛri ɲɛɛri na wu cabyaa pye ni pu ni.
44011001	Tudunmᴐᴐ ni n'a daa fɛɛ piimu bye Zhude ni ge, a pee di yi logo na shi watii sipyii bɛ ya sᴐᴐ Kilɛ jomᴐ pu na.
44011002	Lee wuu na tuun wemu ni Pyɛɛri ya kuri shɛ Zheruzalɛmu ni ge, a Yawutuu p'i wu jaagi
44011003	A p'i jo na ɲaha wuu na wu d'a shɛ binnɛ ni cekᴐnbaalaa ni, fo na li ni pu ni wɛ?
44011004	Pyegana lemu na l'a pye ge, a Pyɛɛri di yee bɛɛri paari pu mu nigin nigin.
44011005	A wu jo: "Tuun wemu ni nɛ bye Zhope kulo li ni ge, caŋa ka, na nɛ yaha Kilɛ-ɲɛrɛgɛ na, a Kilɛ di kashɛɛ la shɛ nɛ na. A nɛ yaaga ka ɲa kee bye ba fatᴐgbᴐhᴐ ɲɛ wɛ. Ki geye shishɛɛrɛ wu bɛɛri d'a pᴐ, k'i diri na y`iri fugba we ni fo na pa nᴐ nɛ t`aan.
44011006	A nɛ ki funŋᴐ yaŋmuyᴐ yi wii xuuni: yapᴐrᴐyᴐ, ni sige xaara, ni ɲiŋɛ yakokaara, ni shazhɛɛrɛ, yee bɛɛri yi bye fatᴐgbᴐhᴐ ki funŋᴐ ni.
44011007	A nɛ mujuu la logo, lee na nɛ pyi: 'Pyɛɛri, y`iri, m'a ya gbo ma xa!'
44011008	A nɛ jo: 'Ahayi, Kafᴐᴐ! Bani Yawutuu ya yaaga kemu bɛɛri wii na ki ya yaa k'a li_i ge, na yemu bɛɛri wii na yi ɲɛ fɛɛfɛɛ wɛ ge, nɛ sanha kee ka li ɲa wɛ.'
44011009	Ga, a mujuu l'i nᴐhᴐ foro sanha fugba wu ni na: 'Kilɛ ya yaaga kemu pye fɛɛfɛɛ ge, ma ganha ba kee wii sanha yaŋmunᴐrᴐgᴐ wɛ.'
44011010	A l'i bye mu fo tᴐᴐɲii taanri. Lee kadugo na a kee fatᴐgbᴐhᴐ ki ni ki funŋᴐ yaŋmuyᴐ yi bɛɛri di y`iri kari fugba wu ni.
44011011	"Wee tuun wu ninumᴐ ni, nɛ bye puga kemu ni ge, a sipyii taanri di ba yere kee ni. Pu bi pu tun nɛ mu na y`iri Sezare ni.
44011012	A Fɛfɛɛrɛ Munaa di nɛ pye na nɛ wu pinnɛ ni pee sipyii pu ni, na nɛ ganha ba nayɛ kaala wɛ. Nɛ ni ceboronamaa gbaara we w'a pinnɛ shɛ Sezare ni, na shɛ j'e Kᴐrinɛyi puga ki ni ge, pee pu wa piiri.
44011013	W'a mɛlɛkɛ wu niyerege ɲa ɲagana lemu na ge, a wu yee paari w`ee mu. Na mɛlɛkɛ w'a bi wu pye wu tuduro tun Zhope ni, wu Simᴐ yiri, Simᴐ we p'a byi sanha na Pyɛɛri ge.
44011014	Na wee ni wu kpᴐᴐn li sipyii na ba shᴐ shᴐgana lemu na ge, na nɛ w'a da ba lee koo li shɛ pu na.
44011015	"Ba nɛ jomᴐ pu ɲᴐ kᴐn yɛ wɛ, a Fɛfɛɛrɛ Munaa di digi pu na, ba l'a bi tigi w`ee na tigigana lemu na taashiinɛ li ni wɛ.
44011016	Wee tuun wu ni, Kafᴐᴐ ya jomᴐ pemu jo ge, a nɛ funŋᴐ di na to pee na na: 'Yohana ya sipyii batize lᴐhᴐ ni, ga yee na ba batize Fɛfɛɛrɛ Munaa ni.'
44011017	W`ee piimu p'a d`a Kafᴐᴐ Yesu na ge, Kilɛ ya ma taa lemu kan w`ee mu ge, wu bu shɛ lee kan pii bɛtiilee mu, jᴐgᴐ nɛ di ɲɛ fo nɛ w'a Kilɛ ɲidaan shege wɛ?"
44011018	Ba kalaapiire ti sara ya Pyɛɛri jomᴐ pu logo tuun wemu ni wɛ, a pee di pu logoo ɲiŋɛ. A p'i Kilɛ sᴐ na: "Can na Kilɛ ya sᴐᴐ shi wu sama wu daburajɛ jo wu jurumu wu na, kᴐnhᴐ p'i ɲ`ii sicuumᴐ see wo ta."
44011019	Tuun wemu ni p'a Ecɛni gbo ge, wee tuun wu ni p'a ɲᴐ kᴐn na n'a daa fɛɛ pu kana. A p'i jaaga. A pii di gari Fenisi ni Sipɛrɛ fiiye yi ni, a pii di gori Ancᴐsi kulo li ni. Ga Yawutuu puyɛ mu pee bi pu wo Kilɛ kafila wu yu.
44011020	Lee bɛ na Sipɛrɛ shɛɛn ni Sirinɛ shɛɛn pii bɛ bye pu ni. Pee bi y`iri na pa Ancᴐsi ni, shi wemu ɲɛ Yawutuu wɛ ge, a p'i Kafᴐᴐ Yesu wo Jozaama pu jo pee mu.
44011021	A Kafᴐᴐ di pee n'a daa fɛɛ pu tɛgɛ wee labye wu na, fo sipyiɲɛhɛmɛɛ ya d`a Kafᴐᴐ na.
44011022	Ba kee kapyegee k'a nᴐ Zheruzalɛmu n'a daa fɛɛ pu na wɛ, a p'i Barinabasi yaha kari Ancᴐsi ni.
44011023	Ba w'a nᴐ w`a wɛ, na Kilɛ wo labye wu pyegana ɲa n'a daa fɛɛ pu niŋɛ ni wɛ; a lee di wu luu ɲiŋɛ. A wu pu yɛri na pu la le p'i diin Kafᴐᴐ koo li ni ni loɲinɛ ni.
44011024	Barinabasi bye sipyisaama. Wu bi fanha ta n'a daa ni na nᴐhᴐ ɲi Fɛfɛɛrɛ Munaa bɛ na. Sipyiɲɛhɛmɛɛ bɛ bi sᴐᴐ Kafᴐᴐ na.
44011025	Lee kadugo na a Barinabasi di doro kari Tarisi ni na shɛ Sᴐli sha.
44011026	Ba w'a Sᴐli ɲa wɛ, na gari ni wu ni Ancᴐsi ni. A p'i yee nigin maha w`a ni n'a daa fɛɛ pu ni shiizhan; na sipyiɲɛhɛmɛɛ kalaa Kafᴐᴐ wo koo li ni. Na n'a daa fɛɛ yiri Kiricɛɛn, lee nizhiinɛ ya pye Ancᴐsi ni.
44011027	Wee tuun wu ni a Kilɛ tudunmᴐᴐ pii di foro Zheruzalɛmu ni na kari Ancᴐsi ni.
44011028	Pee Kilɛ tudunmᴐᴐ pu ni, wa mɛgɛ bye na Agabusi, a wee di y`iri na jo Fɛfɛɛrɛ Munaa fanha ni na xuugbᴐhᴐ ki da ba bye koŋᴐ ke bɛɛri na. A pee jomᴐ pu ba bye can. Kee xuugbᴐhᴐ k'a pye Oromɛ saannaa pu bɛɛri wo saan Kulodi caŋa ɲii ni.
44011029	Ba l'a pye mu wɛ, a Ancᴐsi kalaapiire t'i jo na pu keye w'a yiyɛ na; lemu se ɲɛ wemu ni ge, a pu bɛɛri nigin nigin wu lee kan. A p'i yee taga pu cebooloo n'a daa fɛɛ pu tɛgɛ piimu pu ɲɛ Zhude fiige ki ni ge.
44011030	A p'i yee kan Barinabasi ni Sᴐli mu, na pu shɛ yee kan Zhude n'a daa fɛɛ pu nᴐhᴐlɛɛ pu mu.
44012001	Wee tuun wu ni a saannaa Hɛrᴐdi di do Egilizi n'a daa fɛɛ pu na na gana.
44012002	A wu Yohana ceborona Yakuba gbo ni ŋmᴐpara ni.
44012003	Ba w'a lee ɲa l'a taan Yawutuu pu ni wɛ, a wu Pyɛɛri bɛ co le kaso ni. Shizhɛnhɛrɛ Baa Buuri Kalenɛ li tuun wu bye wii.
44012004	W'a Pyɛɛri co le kaso wu ni, na sᴐrᴐsii kuluŋᴐᴐ shishɛɛrɛ yaha kee na wu kasɛri sipyii shishɛɛrɛ shɛɛrɛ. Hɛrᴐdi bi giin wu shɛ ni wu ni Shizhɛnhɛrɛ Baa Buuri wu Kalenɛ li nidorogo na, wu shɛ wu kiiri kᴐn sipyii pu bɛɛri ɲii na.
44012005	Na Pyɛɛri yaha kaso wu ni, a egilizi sipyii p'i la le Kilɛ-ɲɛrɛgɛ ni wu mu.
44012006	Ɲiga na da mugi Hɛrᴐdi di Pyɛɛri kiiri wu kᴐn, ke nibiige ki ni, sᴐrᴐsii shuun tɛ ni Pyɛɛri bi bye na ŋmunᴐᴐ wu nibᴐgᴐ ni tᴐᴐrᴐ shᴐnhᴐyᴐ shuun ni, sᴐrᴐsii pii d'a yere yere kuɲᴐᴐ li ɲᴐ na na kasogbaha ki kasɛri.
44012007	Wee tuun wuyɛ pyaa ni, a Kafᴐᴐ wo mɛlɛkɛ wa di j'e kasogbaha ki ni. A kpɛɛngɛ di kasogbaha ki ɲi. A mɛlɛkɛ wu Pyɛɛri kpᴐn kpᴐn wu kabanugo na, na wu ɲɛ, na wu pye: "Y`iri tᴐvuyo na!" Taapile ni a shᴐnhᴐyᴐ y'i baha wolo Pyɛɛri keye yi na na to ɲiŋɛ ki na. A Pyɛɛri di y`iri.
44012008	A mɛlɛkɛ wu jo: "Y`iri m'a mayɛ pᴐ, m'a ma tanhaya yi le!" A Pyɛɛri di li pye mu. A mɛlɛkɛ wu wu pye sanha: "Ma fadegbᴐhᴐ ki le m'a daha na fɛni!"
44012009	A Pyɛɛri di y`iri taha mɛlɛkɛ wu fɛni. Mɛlɛkɛ w'a lemu pye ge, Pyɛɛri bi sanha d`a lee na wɛ. Ga, a wu li ta ba ŋmunᴐgᴐ ɲɛ wɛ.
44012010	A p'i shɛ nᴐ kaso wu kasɛɛgɛ pyevɛɛ pu wo kuruŋᴐ nizhiige ki na, na doro kee t`aan. Na shɛ nᴐ kuruŋᴐ shuun wogo ki na, na doro kee bɛ t`aan. Na shɛ nᴐ kuɲᴐgbᴐhᴐ ki na. Tᴐᴐrᴐ gbura ki bye kee na na ɲaha tii kulo li funŋᴐ ki na. Ba p'a nᴐ w`a wɛ, a gbura k'i mugi kiyɛ mu. A mɛlɛkɛ wu binnɛ foro ni Pyɛɛri ni na koo co. Na pu yaha pu na gaaŋi shiizhan, taapile ni a mɛlɛkɛ wu gari na Pyɛɛri yaha.
44012011	Ba mɛlɛkɛ w'a kari wɛ, a Pyɛɛri hakili di diin. A wu jo: "Nɛ li cɛ jo Kafᴐᴐ w'a wu mɛlɛkɛ wa tun w'a pa nɛ shᴐ Hɛrᴐdi wo fanha ki na, ni Yawutuu pu wo kanhama pe, p'a bi puyɛ yaha p'i ba pemu taha nɛ na ge."
44012012	Ba Pyɛɛri ya wu funŋᴐ sha wɛ, na gari Mariyama y'iri. Yohana wemu p'a bi Marika ge, wee wo nu wu ɲɛ wii. N'a daa fɛɛ niɲɛhɛmɛɛ pu bi pinnɛ w`a na Kilɛ ɲɛɛri Pyɛɛri mu.
44012013	Ba Pyɛɛri ya nᴐ kaaŋa ki ɲᴐ na wɛ, na gbura ki kuu. Kapyebyezhᴐ wa bye w`a, wee mɛgɛ ki bye na Orode. A wee di ba kuɲᴐᴐ li wii.
44012014	Ba w'a pa Pyɛɛri mujuu li cɛ tuun wemu ni wɛ, wu ya j'a kuɲᴐᴐ li mugi nige fundanga keŋɛ ni wɛ. A wu baa kari na shɛ yi jo pu samaa mu, na Pyɛɛri niyerege ki wa kuɲᴐᴐ li ɲᴐ na kpɛɛngɛ ki na.
44012015	A p'i wu pye: "Mu ɲuŋmuu wa wɛ!" Ga, a Orode di yi jo waha pu mu na can w'a wii. A p'i jo: "Wu jaa w'a wii."
44012016	A Pyɛɛri di ganha na gbura ki kuuni. Ba p'a pa gbura ki mugi, na wu ta Pyɛɛri yɛ pyaa wɛ, a l'i pu fo fo xuuni.
44012017	A Pyɛɛri di wu keŋɛ yirige, na pu pye na pu co puyɛ na. Yeegegana lemu na Kafᴐᴐ ya wu yeege kaso wu ni ge, a wu yee ɲaha jo pu mu. Na pu pye pu yi ɲaha jo Yakuba ni wu ceboronamaa pu samaa bɛɛri mu. Lee kadugo na a wu y`iri w`a na kari xuu watii ni.
44012018	Ba ɲiga k'a pa mugi wɛ, a sᴐrᴐsii pu funbɛnwuu di ganha na puyɛ yegee na: "Dii Pyɛɛri d'a pye wɛ?"
44012019	Li ya ta mᴐ wɛ, a Hɛrᴐdi di wa yaha kari na pu Pyɛɛri yaha shɛ wee y'iri. Pyɛɛri ya ta ɲa_ɛ ge, a wu sᴐrᴐsii pu yiri na pu yege, na jo na pu pu gbo. Lee kadugo na a Hɛrᴐdi di foro Zhude fiige ki ni, na gari Sezare ni, na shɛ jɛri pye w`a.
44012020	Hɛrᴐdi luu li bi y`iri bɛ sanha Tiiri shɛɛn ni Sidᴐn shɛɛn bɛ t`aan xuuni. Ba pee ya lee cɛ wɛ, na puyɛ ɲa na p'i shɛ Hɛrᴐdi mu. A p'i naɲɛɛgɛ leŋɛ ni saan wu tashᴐngᴐ ki ɲuŋᴐfᴐᴐ wu ni. Wee mɛgɛ ɲɛ na Bilatusi. Lee kadugo na a p'i shɛ Hɛrᴐdi mu na wu susuro ta wu yogo ki yaha k'i xhᴐ. Bani wee wo fiige ki ni pee ɲᴐlige ya f`oro.
44012021	Ba cadagaŋa k'a pa nᴐ wɛ, a Hɛrᴐdi di wu saanra fadegbᴐhᴐ le, na diin wu saanra koro li ni, na ganha na kafilagbᴐ yu pu mu.
44012022	A sipyii pu bɛɛri di ganha na xhuulo na: "Le ɲɛ sipya mujuu wɛ, kilɛ yɛ pyaa mujuu li ɲɛ le!"
44012023	Ga taapile ni, a Kafᴐᴐ wo mɛlɛkɛ wa di yama w'a Hɛrᴐdi na, bani wu ya ta Kilɛ pɛlɛ wɛ. A fyɛɛnrɛ di j'e wu ni; a wu xhu.
44012024	Lee bɛ na, Kilɛ jomᴐ pu bi se ɲaha na kabaya yi bɛɛri na.
44012025	Barinabasi ni Sᴐli ya pa Zheruzalɛmu ni tuduro temu na ge, ba tee ya shᴐᴐnri wɛ, a p'i guri kari Ancᴐsi ni. A pu nigariwuu di gari ni Yohana ni, wee p'a bi sanha na Marika.
44013001	Kilɛ tudunmᴐᴐ ni karamᴐgᴐlᴐᴐ pii bye Ancᴐsi egilizi wu ni. Pee mɛyɛ ye: Barinabasi, ni Simᴐ wemu p'a bi Niwᴐ ge; ni Lusisi, wee bi y`iri Sirinɛ kulo li ni; ni Manayɛni, ni Sᴐli. Manayɛni ni saannaa Hɛrᴐdi, punuŋᴐ ni pee ya bii.
44013002	Caŋa ka n'a daa fɛɛ p'a suun le, na Kafᴐᴐ pɛlɛ. A Fɛfɛɛrɛ Munaa l'i pu pye: "Nɛ Barinabasi ni Sᴐli yiri labye wemu kaa na ge, yi pu yaha na yahama ni, kᴐnhᴐ pu da wee pyi."
44013003	Ba n'a daa fɛɛ p'a yee logo wɛ, a p'i tuun wa lᴐ sanha na suun le, na Kilɛ ɲɛɛri, na pu keye taha Barinabasi ni Sᴐli na, na pu yaha kari Kilɛ wo labye wu na.
44013004	Ba Fɛfɛɛrɛ Munaa l'a Barinabasi ni Sᴐli tun wɛ, a p'i gari Silisi ni. A p'i shɛ j'e w`a kᴐᴐgbᴐhᴐ ka ni na kari Sipɛrɛ fiige ki ni.
44013005	A p'i nᴐ Salaminɛ ni, na Kilɛ Kafila jo Yawutuu pu mu Kilɛ-pɛɛŋɛ piyɛyɛ yi ni. Yohana wemu p'a bi Marika ge, wee bi pu tɛgɛ labye wu na.
44013006	A p'i Sipɛrɛ fiige ki kᴐn ɲɛri na shɛ nᴐ kulo la ni, lee mɛgɛ ɲɛ na Panfᴐsi. Ba p'a nᴐ w`a wɛ, na Yawutu n'a wa ta w`a, wee mɛgɛ ɲɛ Bariyesu. Wu bi siganma pyi, na kafinɛyɛ yu na Kilɛ tudunmᴐ wee ɲɛ.
44013007	Wee sigaanfᴐᴐ w'a bye gbafɛnɛɛrɛɛ Sirigusi Polusi kaban. Wee gbafɛnɛɛri wu bye n'a hakiligbᴐ fᴐᴐ. A wu Barinabasi ni Sᴐli yiri, bani pu bi giin p'i Kilɛ Kafila logo.
44013008	Ga sigaanfᴐᴐ wemu mɛgɛ ki ɲɛ Bariyesu, p'i wu pyi Girɛkii jomᴐ pu ni na Elimasi ge, a wee di Barinabasi ni Sᴐli kaala. W'a bi li shaa wu gbafɛnɛɛri wu ɲaha kᴐn, kᴐnhᴐ wu ganha bu d`a Yesu na wɛ.
44013009	Wee tuun wu ni Sᴐli we p'a bi na Pᴐli ge, a wee di ɲi Fɛfɛɛrɛ Munaa na, a wu sigaanfᴐᴐ wu wii xuuni na jo:
44013010	"Shitaanni sipya mu ɲɛ, mu ya ɲi shizhiinmɛ ni naŋmahara tuuyo bɛɛri na. Tiimɛ bɛɛri pɛn. Mu wa da Kafᴐᴐ wo kodiinɛ li ɲɛri wu ɲᴐ yaha_i ya?
44013011	Kafᴐᴐ ya wu keŋɛ taha mu na nimɛ. Ma na ba bye fyɛn. Ma na ba tuun wa pye, ma da yafiin bɛ ɲa wɛ." Taapile ni a piige di j'e Elimasi ɲaha ni; a wu ɲɛri fyɛn, na ganha na daala wu bu garaa sipya wa ta, wee di wu keŋɛ co, wu koo shɛ wu na.
44013012	Ba gbafɛnɛɛri w'a lee ɲa wɛ, na d`a Yesu na. Kalaa we w'a pye Kafᴐᴐ shizhaa na ge, a wee di bye wu mu kakanhana.
44013013	Lee kadugo na a Pᴐli ni wu tahama-nᴐhᴐmᴐᴐ di j'e kᴐrᴐgᴐ ka ni Panfᴐsi ni, na gari Pɛrizhe kulo li ni Panfili fiige ki ni. Yohana wemu mɛgɛ p'a yiri na Marika ge, wee xuu wu ni wee ya kuri pu fɛni, na gari Zheruzalɛmu ni.
44013014	Ga, a pu samaa di y`iri Pɛrizhe ni, na gari kulo la ni lemu mɛgɛ ki ɲɛ Ancᴐsi nibire ge, lee ɲɛ Pisidi wo fiige ki kabanugo. Ba Yawutuu wo cadɛɛngɛ k'a nᴐ wɛ, a pu bɛ di j'e Kilɛ-pɛɛŋɛ puga ki ni na diin.
44013015	Ba p'a saliya we ni Kilɛ tudunmᴐᴐ pu wo Kitabuu pu kalaa xᴐ wɛ, a Kilɛ-pɛɛŋɛ puga ki ɲuŋᴐfᴐᴐ wu tuduro tun Pᴐli ni Barinabasi mu na: "Na cebooloo, Kilɛ kafila yɛrɛ la bye l'i wa yi mu, yi na j'a li pye."
44013016	A Pᴐli di y`iri, na wu keŋɛ yirige, na sipyii pu pye: "Izirayɛli shɛɛn, ni yee piimu p'a fyagi Kilɛ na ge, yi niwegee shan!
44013017	Izirayɛli shɛɛn wo Kilɛ w'a w`u sefɛlɛɛ pu ɲaha bulo. Tuun wemu ni pu bye nadadiinmɛɛ Misira ni ge, w'a pu nagoo ɲɛhɛ. Lee kadugo na a wu wu wo sefɛɛrɛ ti taga pu yeege kee fiige ki ni.
44013018	A wu pu keree xu, na pu ɲᴐ sha fo na nᴐ yee kɛlɛɛ shishɛɛrɛ na.
44013019	Lee kadugo na w'a shi tɛhɛɛ gbarashuun kyɛɛgi, na wee kᴐri yeege Kana fiige ki ni, na fiige ki kan w`u sefɛlɛɛ pu mu,
44013020	fo na nᴐ yee xhuu shishɛɛrɛ ni kɛlɛɛ kaguro na (450). Lee kadugo na, a wu kiirikᴐᴐn kan w`u sefɛlɛɛ pu mu fo na shɛ nᴐ Kilɛ tudunmᴐᴐ Samuwɛli wo caŋa ɲii li na.
44013021	"Wee tuun wu ni a p'i li sha Kilɛ mu na wu wa pye saan pu ɲuŋᴐ ni. A Kilɛ di Kisi ja Sᴐli kan pu mu wee wu pye pu saan. A wee di yee kɛlɛɛ shishɛɛrɛ (40) ta pu ɲuŋᴐ ni. Wee bi foro Bɛnzhamɛ wo shi wu ni.
44013022	Ba Kilɛ ya Sᴐli laha saanra ti na wɛ, na Dawuda kan pu mu w'a pye pu saan. A wee kaa di daan Kilɛ ni, a Kilɛ di jo: 'Sipya wemu nɛ zhaa ge, wee wu ɲɛ we, Zhese ja Dawuda we. Wee na ba bye nɛ ɲidaan keree ki bɛɛri pyevᴐᴐ.'
44013023	A Kilɛ di ba Shᴐvᴐᴐ kan Izirayɛli mu, na foro Dawuda shi wu ni, ba w'a bi yi jo jogana lemu na wɛ, wee ɲɛ Yesu.
44013024	Na ta wee sanha ba wɛ, Yohana w'a bi Kilɛ kafila wu yɛrɛ pyi Izirayɛli sipyii pu bɛɛri mu, na pu daajeŋɛ jo pu jurumu wu na, p'i batize.
44013025	Ba Yohana wo labye wu taaxᴐᴐ ya tɛɛŋɛ wɛ, a wu ganha na yu na: 'Yee ya giin na jᴐgᴐ nɛ wa wɛ? Shᴐvᴐᴐ wemu ɲaha yee wa wii ge, nɛ wa were_e dɛ! Ga we w'a ma nɛ kadugo ge, wee wu wa. Nɛ c`ɛrɛ nɛ wu pye wu bulo, ali na wu tanhaya mɛɛrɛ bɛ sanha, nɛ yaa ni lee ni wɛ."'
44013026	Lee kadugo na a Pᴐli di jo: "Na cebooloo, yee piimu pu ɲɛ Ibirayima yaseye ge, ni yee pii p'a fyagi Kilɛ na ge, pe ɲuwuuro jomᴐ pe ya jo yi bɛɛri mu.
44013027	Bani Yawutuu pii p'a bye Zheruzalɛmu ni ge, pere ni ɲuŋᴐfɛɛ pu bi ta li cɛ na Shᴐvᴐᴐ wu ɲɛ Yesu wɛ. Kilɛ tudunmᴐᴐ pu jomᴐ pemu bɛ pu bi galaa cadɛɛngɛ bɛɛri ge, pu ya pee bɛ cɛ wɛ; bani p'a Yesu jaagi, na wu gbo. Ga lee funŋᴐ ni a p'i pee jomᴐ pe ɲᴐ fa puyɛ kategee.
44013028	Ali na ta pu ya kaa la shishiin ta wu na le l'a wu kagbuu xᴐ wɛ. Lee bɛ na, a p'i Pilate pye na wu sᴐᴐ p'i wu gbo.
44013029	Lee na keree kiimu k'a ka Kilɛ tudunmᴐᴐ Kitabuu pu ni Yesu shizhaa na ge, pee jomᴐ pu bɛɛri ya pye can. Lee kadugo na a p'i wu tirige korikoritige ki na, na shɛ le faŋa ni.
44013030	Ga, a Kilɛ di wu ɲɛ na yeege xu ni.
44013031	Ba w'a ɲɛ foro xu ni wɛ, pii p'a wu torogo na y`iri Galile ni na pa Zheruzalɛmu ni ge, a wu cabyaa niɲɛhɛŋɛɛ pye na wuyɛ shɛɛ pee na. Pee sipyii pu p'a pye wu sɛɛrɛɛ, na wu jomᴐ yu Izirayɛli sipyii pu mu.
44013032	Kilɛ bi Jozaama pemu wo ɲᴐmɛɛ lᴐ w`u sefɛlɛɛ pu mu ge, w`eeyɛ pyaa ki bɛ wo kapana ɲuŋᴐ ki ɲɛ, na pee ɲaha jo.
44013033	Ɲᴐmɛɛ le Kilɛ ya lᴐ w`ee sefɛlɛɛ pu mu ge, w'a lee fa pu kadugo shɛɛn mu. Kilɛ ya Yesu ɲɛ na yeege xu ni. Lee l'a ka Zaburuu Kitabu koogoo shuun wu ni Yesu shizhaa na na: 'Mu ɲɛ nɛ Ja; niɲaa n'a ma se.'
44013034	Ba Kilɛ ya Yesu ɲɛ na yeege xu ni wɛ, na jo na wu da ga xhu nige bada wɛ. Lee Kilɛ Kafila w'a shɛ na: 'Fɛfɛɛrɛ ɲᴐmɛɛ le nɛ lᴐ Dawuda mu ge, nɛ na ba lee ɲᴐ fa nakaara baa ni duba ni yi mu.'
44013035	Lee wuu na Kilɛ Kafila w'a li shɛ xuu wa bɛ ni sanha na: 'Mu da ga sᴐᴐ ma Fɛfɛɛrɛ Sipya wu wu fᴐnhᴐ faŋa ni wɛ.'
44013036	Ga Dawuda we w'a pe jomᴐ pe jo ge, ba wee ya Kilɛ ɲidaan keree pye xᴐ wu wo tuun wu ni wɛ na xhu. A p'i wu le na fara wu sefɛlɛɛ pu nixhuyo na. A wu fᴐnhᴐ.
44013037	Ga Kilɛ ya Yesu wemu ɲɛ na yeege xu ni ge, wee ya ta fᴐnhᴐ wɛ.
44013038	"Lee na, na cebooloo, w`ee ya yaa na li cɛ na Yesu gbᴐᴐrᴐ ni w`u jurumu w'a da yafa w`u mu.
44013039	Kakuuŋᴐᴐ kiimu ki ɲɛ yee ya j'a shᴐ ki na Kilɛ tudunmᴐᴐ Musa wo saliya wu nᴐhᴐ ni_i ge, wemu bu d`a Yesu na, weefᴐᴐ na zhᴐ kee kakuuŋᴐᴐ ki bɛ na, na kaɲii ta Kilɛ ɲaha t`aan Yesu gbᴐᴐrᴐ ni.
44013040	Lee wuu na y'a yiyɛ kasɛri, kᴐnhᴐ Kilɛ tudunmᴐᴐ p'a yemu jo ge, yee ganha da yi ta wɛ. P'a jo:
44013041	'Kilɛ keree la wuuvɛɛ, yi wii, li na bye kakanhana yee mu, lee kadugo na yee na gyɛɛgi. Bani n'a da ba kaa la pye yee wo tuun wu ni. Ali wa na ba li paari yee mu, yee da ga d`a li na wɛ."'
44013042	Ba Pᴐli ni Barinabasi ya pa foro Kilɛ-pɛɛŋɛ puga ki ni wɛ, a sipyiire t'i pu pye na cadɛɛngɛ ki k'a ma ge, na pu pa jo le kaa le ninunᴐ na pee mu sanha.
44013043	Ba sipyiire t'a ɲᴐ kᴐn na jaaga wɛ, Yawutuu niɲɛhɛmɛɛ ni Kilɛ ɲ`ii fyaara sipyii piimu ya j'e Yawutuu koo li ni ge, a pee di daha Pᴐli ni Barinabasi fɛni. A pee di ganha na pu logoo wari na pu taha Kilɛ wo niimɛ wu fɛni ni ɲᴐmɛɛ fɛɛrɛ ni.
44013044	Ba cadɛɛngɛ k'a pa nᴐ wɛ, a kulo li sipyii pu bɛɛri di ba binnɛ p'i Kafᴐᴐ jomᴐ logo.
44013045	Ba Yawutuu p'a sipyiire ti ɲa t'a pinnɛ wɛ, a lee wo ɲɛpɛɛn di j'e pu ni. A p'i ganha na Pᴐli kafila wu kaala na wu shɛhɛlɛ.
44013046	A Pᴐli ni Barinabasi di yi fiinŋɛ jo pu mu na: "Yee Yawutuu mu Kilɛ kafila wu bi yaa na fɛnhɛ jo. Ga ma na jo yee ya she wu ni, na li yaha na yee ya yaa ni ɲ`ii sicuumᴐ nixhᴐbaama ni wɛ. Ayiwa nimɛ a wu gari shi watii y'iri.
44013047	Bani ye Kafᴐᴐ Kilɛ ya jo wu Kafila wu ni na: 'Nɛ Kilɛ w'a ma teŋɛ na pye kpɛɛngɛ shi wu sama mu, kᴐnhᴐ m'a ɲuwuuro ti jomᴐ pu yaha p'i nᴐ koŋᴐ ki kabaya shishɛɛrɛ wu bɛɛri na."'
44013048	Shi wemu ɲɛ Yawutuu_i ge, ba pee ya pee jomᴐ pu logo wɛ, a pu bɛɛri fundanga wuu di ganha na Kafᴐᴐ jomᴐ pu sᴐni. Piimu bɛɛri pu bi puyɛ gbegele p'i sᴐᴐ ɲ`ii sicuumᴐ nixhᴐbaama pu na ge, a pee bɛɛri di d`a Kafᴐᴐ Yesu na.
44013049	Lee caagagana li na Kafᴐᴐ jomᴐ pu bi jaaga wee xuu wu bɛɛri ni.
44013050	Kulo li mɛgbᴐhᴐ c`ee ni kulo li sipyigbᴐᴐ piimu pu bye Yawutuu koo li ni ge, a Yawutuu p'i pee sᴐn w'a Pᴐli ni Barinabasi na, a p'i pu kanha, na pu kᴐri na yeege pu wo fiige ki ni.
44013051	Ga, a Pᴐli ni Barinabasi nivorowuu di pu tᴐᴐyᴐ gbazhɛnhɛ ɲahara wo w`a, na lee pye sɛɛri kaa pu fɛni. A p'i gari Ikonɛ kulo li ni.
44013052	Ga lee bɛ na, a pee n'a daa fɛɛ nivomᴐᴐ pu kunni di ɲi fundanga ni Fɛfɛɛrɛ Munaa na Ancᴐsi ni.
44014001	Ba Pᴐli ni Barinabasi ya nᴐ Ikonɛ ni wɛ, na j'e w`a bɛ Yawutuu Kilɛ-pɛɛŋɛ puga ki ni. A p'i jomᴐ jo fo Yawutuu niɲɛhɛmɛɛ ni Girɛkii niɲɛhɛmɛɛ ya pye Yesu n'a daa fɛɛ.
44014002	Ga, Yawutuu piimu p'a she pu da d`a Yesu na_ɛ ge, a pee di shɛ ganha na shi wu sama sᴐᴐn na waa n'a daa fɛɛ pu na.
44014003	Ga lee bɛ na, a Pᴐli ni Barinabasi di mᴐ lee kulo li ni. P'a bi Kafᴐᴐ kaa yu, pu bi fyagi wa shishiin na wɛ. Kafᴐᴐ bi sefɛɛrɛ kaan pu mu p'a kakanhaŋaa ni ɲaha shɛshɛɛrɛ pyi. Kee bi li shɛɛ na Kafᴐᴐ wo Fɛrɛmɛ jomᴐ pu ɲɛ can.
44014004	A kulo li shɛɛn p'i daa taaya shuun. A taaga ka di bye ni Yawutuu pu ni, a ke k'i bye ni tudunmᴐᴐ pu ni.
44014005	A Yawutuu pee ni shi wu sama ni pu ɲuŋᴐfɛɛ di bɛ nigin na, na p'i Pᴐli ni Barinabasi kanha. Pu funŋᴐ bye p'i pu w'a gbo ni kagereye ni.
44014006	Ba Pᴐli ni Barinabasi ya pa li cɛ na pu funŋᴐ ki wa p'i pee gbo wɛ, a p'i baa kari Likawuni fiige ki ni. Kee fiige ki ni Lisitiri ni Dɛribɛ kulogoo k'a bye.
44014007	A p'i Jozaama pu jo wee xuu wu bɛɛri ni.
44014008	N'a wa bye Lisitiri ni w'a bi faan fo wu taasii ni. Wu bi sanha ɲaari ɲa bada wɛ.
44014009	Wee n'a wu bi Pᴐli jomᴐ pu nuri. A Pᴐli di wu ɲaha kᴐ le wu ni na wii, na wu ta na n'a daa wa wu zᴐ wu ni, na wu cuuŋᴐ.
44014010	A Pᴐli di jo ni fanha ni, na n'a wu pye: "Y`iri yere ma tᴐᴐyᴐ yi na!" A na wu y`iri, na yere wu tᴐᴐyᴐ yi na, na ganha na ɲaari.
44014011	Ba sipyiire t'a lee ɲa wɛ, na jo Likawuni shɛɛn jomᴐ pu ni na: "Kakanhana dɛ! W`u kilɛlɛɛ p'a puyɛ ɲɛri sipyii, na digi na pa naha."
44014012	Girɛkii kilɛ wemu mɛgɛ ki bye Zesi ge, a p'i wee mɛgɛ le Barinabasi na. Shuun wo wu mɛgɛ ki bye Hɛrimɛsi ge, a p'i wee mɛgɛ le Pᴐli na. Bani Pᴐli w'a bye jomᴐ pu jovᴐᴐ.
44014013	Zesi tapɛɛŋɛ puga ki bye kulo li tajege ki ni. A wu saraya ɲaha shᴐᴐnrivᴐᴐ wu shɛ wee xuu wu ni ni nupɛhɛɛ ni, na ki to ni tige fyɛɛnrɛ ni. Wu ni sipyiire ti bi giin p'i saraga wolo Barinabasi ni Pᴐli mu.
44014014	Ga ba Pᴐli ni Barinabasi ya lee ɲa wɛ, a pu loyire wuu di pu fadeye shɛɛngi, na baa kari sipyiire ti fɛni, na ganha na sɛlɛ na:
44014015	"Wu naɲiinɛɛ ɲaha na yee di le pyi wɛ? Wee bɛ pu ɲɛ sipyii ba yee wa wɛ. Wee ya pa Kilɛ Jozaama jo yee mu, jo yi ke ɲuŋᴐ baa pɛɛŋɛ ke ɲᴐ yaha, y'i d`a Kilɛ ɲii wo wu na. Yi da wu pɛlɛ, wee wemu w'a fugba, ni ɲiŋɛ, ni suumᴐ lᴐhᴐ, ni ki funŋᴐ yaŋmuyᴐ yi bɛɛri y`aa ge.
44014016	Taashiinɛ li ni Kilɛ bi shi wu bɛɛri yaha wu na wuyɛ ɲidaan koro ɲaari,
44014017	Ga lee bɛ na Kilɛ bi wuyɛ shɛɛ pu na ni kasaaŋaa niɲɛhɛŋɛɛ ni. W'a zanha shaan yee mu na y`iri fugba we ni, na yee shinma ɲᴐgi wu tuun ni, na ɲᴐlige niɲɛhɛŋɛ kaan yee mu, na fundanga kaan yee mu."
44014018	Pᴐli ya yee bɛɛri jo, ga jɛɛrɛ yɛ li bi fᴐ p'i sipyiire ti ɲaha kᴐn kanha niiyɛ yi gbo wu na.
44014019	Na pu yaha lee na, a Yawutuu p'i di y`iri Ancᴐsi nibire ni Ikonɛ ni na pa. A p'i sipyiire ti faanna fo p'a kagereye taga Pᴐli w'a shan, na p'i wu gbo. Lee kadugo na a p'i wu fuulo na shɛ w'a kulo li kadugo y'iri, bani pu bi giin na w'a xu xᴐ.
44014020	Ga ba n'a daa fɛɛ p'a shɛ wu kuuri wɛ, a wu y`iri j'e kanha ki ni. Kee caŋa ki ɲimuguro na a Pᴐli ni Barinabasi di y`iri w`a na kari Dɛribɛ ni.
44014021	Pᴐli ni Barinabasi ya Kilɛ Jozaama pu jo Dɛribɛ kulo li ni. A sipyiɲɛhɛmɛɛ di d`a Yesu na. Lee kadugo na a p'i guri kari Lisitiri ni, ni Ikonɛ, ni Ancᴐsi nibire ni.
44014022	P'a bi Yesu n'a daa fɛɛ pu logoo wari, na pu yɛri na pu kori yaha n'a daa wu ni pu da se ɲaha na. Bani p'a bi pu pyi na: "Li waha l'i waha, w`ee na vɛnhɛ kanhama niɲɛhɛmɛ ɲa, yani w`u pa j'e Kilɛ wo saanra ti ni ge."
44014023	Pᴐli ni Barinabasi ya pii ɲaha bulo na pye ɲahagbaa fɛɛ egilizii pu bɛɛri nigin nigin ni. Lee kadugo na a p'i suun le, na Kilɛ ɲɛɛri pee sipyii pu mu. Kafᴐᴐ wemu na p'a d`a ge, a p'i pu kaa le wee keŋɛ ni, kᴐnhᴐ wu bye pu tɛgɛvᴐᴐ.
44014024	Lee kadugo na a Pᴐli ni Barinabasi di Pisidi kᴐn ɲɛri, na gari Panfili fiige ki ni.
44014025	A p'i Kilɛ kafila jo Pɛrizhe kulo li ni na na kari kulo la ni lee mɛgɛ ɲɛ Atali.
44014026	A p'i j'e kᴐᴐgbᴐhᴐ ka ni na kari Ancᴐsi nigbᴐ wu ni Siiri fiige ki ni. Wee xuu wu ni n'a daa fɛɛ p'a bi pu kaa le Kilɛ keŋɛ ni. Labye wemu na p'a xᴐ mɛ ge, a p'i na y`iri w`a lee kulo li ni na ma wee labye wu fɛni.
44014027	Ba p'a nᴐ Ancᴐsi ni tuun wemu ni wɛ, keree kiimu bɛɛri p'a pye Kilɛ baraga ni ge, a p'i n'a daa fɛɛ pu pinnɛ, na kee bɛɛri paari pu mu. Shi wemu ɲɛ Yawutuu wɛ, mugigana lemu na Kilɛ ya kuɲᴐᴐ mugi wee bɛ mu, kᴐnhᴐ pu bɛ di d`a Yesu na ge, a p'i yee bɛ paari.
44014028	A Pᴐli ni Barinabasi di taatuunnᴐ pye Ancᴐsi n'a daa fɛɛ pu y'iri.
44015001	Ayiwa, a namaa pii di ba y`iri Zhude fiige ki ni na pa Ancᴐsi ni. A p'i ba ganha na kalaa watii kaan cebooloo n'a daa fɛɛ pu mu na: "Na saha ni Kilɛ tudunmᴐᴐ Musa wo saliya wu ni, yee ya cekᴐᴐnrᴐ pye wɛ, yee da zhᴐ wɛ."
44015002	Pᴐli ni Barinabasi ya ta sᴐᴐ pee jomᴐ pu na wɛ. A l'i bye nakaagbᴐᴐrᴐ pu tɛ ni, fo Ancᴐsi n'a daa fɛɛ p'a n'a daa fɛɛ pii fara Pᴐli ni Barinabasi na, p'i shɛ li tiinnɛ tiin Zheruzalɛmu ni, pu ni tudunmᴐᴐ pee ni nᴐhᴐlɛɛ pu ni.
44015003	A egilizi wu pu tun kari, a pu nigariwuu di doro Fenisi fiige ni Samari fiige ki ni. Shi wemu ɲɛ Yawutuu_i ge, wee ya sᴐᴐ Kilɛ jomᴐ pu na sᴐᴐgana lemu na ge, a p'i yee paari wee xuu wu n'a daa fɛɛ pu mu. A pee jomᴐ p'i daan pu cebooloo pu ni xuuni.
44015004	Ba Pᴐli ni Barinabasi ya nᴐ Zheruzalɛmu ni wɛ, a n'a daa fɛɛ p'i pu ɲuŋᴐ c'iri cirigazaana na. Tudunmᴐᴐ pee ni nᴐhᴐlɛɛ pu bɛɛri bi bye w`a. P'a j'a keree kiimu bɛɛri pye Kilɛ baraga ni ge, a p'i kee bɛɛri paari Zheruzalɛmu n'a daa fɛɛ pu mu.
44015005	Farizhɛɛn piimu p'a d`a Yesu na ge, a pii di y`iri pu ni na jo: "Shi wemu ɲɛ Yawutuu wɛ, piimu p'a d`a Yesu na wee shi wu ni ge, pee wo cekᴐᴐnrᴐ bye ɲɛ fanha. Na fara lee na, p'a yaa na ɲaari na sahaŋi ni Musa wo saliya wu ni."
44015006	Lee wuu na, a tudunmᴐᴐ pee ni nᴐhᴐlɛɛ p'i puyɛ ɲa na binnɛ tiin, kᴐnhᴐ p'i yee suguri shiizhan.
44015007	Ba jomᴐ p'a pa ɲɛri nakaagbᴐᴐrᴐ pu tɛ ni wɛ, a Pyɛɛri di ba y`iri yere na jo: "Na cebooloo, yeeyɛ pyaa wa li fiin na Kilɛ ya nɛ ɲaha bulo fo taatuunnᴐ ni, kᴐnhᴐ nɛ Kilɛ Jozaama pu jo shi wu sama bɛ mu wemu ɲɛ Yawutuu wɛ, kᴐnhᴐ p'i Kilɛ jomᴐ logo p'i d`a Yesu na.
44015008	Kilɛ wemu w'a sipyii bɛɛri zᴐlᴐᴐ cɛ ge, w`ee ya li cɛ na wee ya sᴐᴐ pu na. Lee wuu na Fɛfɛɛrɛ Munaa l'a tigi pu na ba l'a tigi w`ee na tigigana lemu na wɛ.
44015009	Lee ya ta zhᴐnrᴐgᴐ pye wɛ. L'a pu zᴐlᴐᴐ fiinŋɛ, bani p'a d`a Yesu na.
44015010	Ni li wa mu, ɲaha na yee di wa giin y'i Kilɛ taanna di wii wɛ? W`ee sefɛlɛɛ ni w`eeyɛ pyaa ya ta j'a tuguro temu na_ɛ ge, ɲaha na y'i wa giin y'i tee taha n'a daa fɛɛ pu ɲuŋᴐ ni wɛ?
44015011	Dagana lemu na yee ya d`a na yee ya shᴐ Kafᴐᴐ Yesu wo niimɛ wu gbᴐᴐrᴐ ni ge, mu li wa pii bɛ shizhaa na."
44015012	A sipyii pu bɛɛri di cari cari puyɛ na, na Pᴐli ni Barinabasi yɛ bɛ wo nijoyo logo. Kilɛ ya kakanhaŋaa ni ɲaha shɛshɛɛrɛ temu pye pu mu shi wu niŋɛ ni wemu ɲɛ Yawutuu wɛ ge, a p'i yee bɛɛri paari sipyiire ti mu.
44015013	Ba Pᴐli ni Barinabasi ya jo xᴐ wɛ, a Yakuba di jomᴐ pu lᴐ na jo: "Na cebooloo, yi niwegee shan, y'i na kafila wu logo!
44015014	Shi wemu ɲɛ Yawutuu_i ge, yahagana lemu na Kilɛ ya wu kasɛɛgɛ yaha wee shi wu na fo taashiinɛ li ni ge, na pii ɲaha bulo pu ni na pye wuyɛ pyaa wuu ge, Simᴐ ya yee bɛɛri paari na xᴐ yee mu.
44015015	Simᴐ wo jomᴐ pe ni Kilɛ tudunmᴐᴐ pu wo pu bɛɛri ɲɛ ninumᴐ, bani l'a ka Kitabu wu ni na Kafᴐᴐ ya jo na:
44015016	'Lee kadugo na, n'a da ba guri ba. Dawuda puga ke k'a to ge, n'a da ba kee yereŋɛvonᴐ yereŋɛ. N'a da ba ki kataha ki bɛɛri yirige, di ki tii.
44015017	Kᴐnhᴐ sipyiire ti sara bɛɛri di Kafᴐᴐ sha ni shi wu bɛɛri n'a yiri na pye nayɛ wo ge.
44015018	Yee Kafᴐᴐ ya jo. Wee w'a kii keree kii shɛ fo taatuunnᴐ ni."'
44015019	Lee kadugo na a Yakuba di jo: "Lee wuu na, shi wemu ɲɛ Yawutuu wɛ, wu d'a sᴐᴐ Kilɛ kafila wu na ge, nɛ funŋᴐ na, w`ee ya yaa na waha watii taha wu na wɛ.
44015020	Ga yi yere w`u sɛmɛ tun pu mu, na saraya yatᴐᴐyᴐ yemu p'a gbuu yapɛrɛɛ na ge, pu ganha ba yee xaara xaa wɛ. Na pu ganha ba dᴐdᴐᴐrᴐ pyi wɛ, na pu ganha ba yaxuyo, kelee shishan xaa wɛ.
44015021	Bani na lᴐ fo taatuunnᴐ li ni, kulogoo ki bɛɛri ni, Kilɛ-pɛɛŋɛ piyɛyɛ yi ni, lee yɛrɛ li l'a gaan na saha ni Musa wo saliya wu ni cadɛɛngɛ bɛɛri na."
44015022	Yakuba jomᴐ p'a bi bɛ tudunmᴐᴐ ni nᴐhᴐlɛɛ, ni n'a daa fɛɛ pu mu. A pu pii pinnɛ ni Pᴐli ni Barinabasi ni, na pee tun kari Ancᴐsi ni. A p'i ɲahagbaa fɛɛ shuun wa ɲaha bulo n'a daa fɛɛ pu ni. Wa mɛgɛ ɲɛ na Zhude, p'i wu pyi na Barisabasi, shuun wo wu mɛgɛ ɲɛ na Silasi.
44015023	A p'i sɛmɛ wu le pu keŋɛ ni. L'a bi ka wee sɛmɛ wu ni na: W`ee piimu pu ɲɛ tudunmᴐᴐ pu ge, w`ee ni egilizi nᴐhᴐlɛɛ ni n'a daa fɛɛ pu p'a we sɛmɛ we tun w`u cebooloo n'a daa fɛɛ pu mu piimu ɲɛ Yawutuu wɛ, na ɲɛ Ancᴐsi kulo le, ni Siiri fiige ke, ni Silisi fiige ki ni ge: W`ee ya yi shaari.
44015024	W`ee ya logo na sipyii pii ya y`iri w`ee y'iri naha, na shɛ kafila wa taga yee hakilee pu wuregi, fo l'a pye yee mu funzhaga; na ta w`ee di ya pu tun wɛ.
44015025	Lee wuu na w`ee ya w`uyɛ ɲa, na bɛ nigin na, na li ta l'a pᴐrᴐ na sipyii pii fara w`u taanɲiinɛɛ Pᴐli ni Barinabasi na, w`u pee tun yi mu.
44015026	Pii namaa shuun we ya puyɛ kan Kafᴐᴐ Yesu wo labye wu mu, fo na li pye jɛɛrɛ yɛ l'a fᴐ p'i xhu kanhama keŋɛ ni.
44015027	Lee wuu na w`ee ya Zhude ni Silasi pinnɛ ni pu ni, kᴐnhᴐ jomᴐ pemu w`ee ya ka sɛmɛ wu ni ge, p'i pee jo yi mu ɲᴐ ni ɲᴐ.
44015028	L'a taan Fɛfɛɛrɛ Munaa ni w`ee bɛ ni, nago w`u ganha da tuguro tatii taha yi na, kii keree kii kadugo na wɛ. Kee keree ki kaa w`ee ya jo waha mɛ yi mu.
44015029	Yi ganha ba yapɛrɛɛ xaara, kelee shishan, kelee yaxuyo xaa wɛ; y'i dᴐdᴐᴐrᴐ yaha. Yi bu j'a yiyɛ tanha kii keree kii na, lee ya ɲᴐ. Kilɛ wu tuun wa shɛ wu na.
44015030	A p'i Pᴐli, Barinabasi, Zhude ni Silasi yɛ yaha kari Ancᴐsi ni. Ba pee ya nᴐ w`a wɛ, na n'a daa fɛɛ pu bɛɛri yiri pinnɛ, na sɛmɛ wu kan pu mu.
44015031	Ba p'a wee sɛmɛ wu kalaa wɛ, a lee yɛrɛ l'i pu funŋᴐ taan xuuni.
44015032	Zhude ni Silasi yɛ bɛ di bye Kilɛ tudunmᴐᴐ, a p'i yɛrɛ kan n'a daa fɛɛ pu mu, na pu logoo waha, na samᴐhᴐrᴐ le pu ni.
44015033	A p'i cabyaa kii pye ni pu ni Ancᴐsi ni. Lee kadugo na a p'i koo sha. A p'i li kan pu mu, na pu pye na Kilɛ wu pu naha shɛ pu tunvɛɛ pu y'iri, na pu shɛ kanha ta ɲaɲiŋɛ na. [
44015034	Ga lee bɛ na, a l'i daan Silasi ni wee wu kori Ancᴐsi ni.]
44015035	A Pᴐli ni Barinabasi di gori Ancᴐsi ni. Pee ni sipyii piitiilee bi n'a daa fɛɛ pu kalaa, na Kafᴐᴐ wo Jozaama pu bɛ yɛrɛ pyi.
44015036	Caŋa ka Pᴐli ya pa Barinabasi pye: "Barinabasi, kulogoo kiimu ni w`ee ya toro, na Kilɛ kafila jo w`a ge, w`u kuri w`u doro kee ni, w`u ki n'a daa fɛɛ pu pɛrɛgi pu bi se ɲaha na n'a daa wu ni."
44015037	Pu nigariwuu, Barinabasi funŋᴐ bye, Yohana wemu p'a bi Marika ge, wee bɛ wu pinnɛ ni pu ni.
44015038	Ga Pᴐli ya ta sᴐᴐ Yohana wu pinnɛ ni pu ni wɛ. Bani na pu yaha Panfili fiige ki ni w'a pa guri pu fɛni na labye wu ta wu sanha xhᴐ wɛ.
44015039	A l'i bye gilege Pᴐli ni Barinabasi tɛ ni, fo na pu pye p'a waagi. A Barinabasi di gari ni Marika ni. A pu shuun wu j'e kᴐrᴐgᴐ ka ni na kari Sipɛrɛ ni.
44015040	A Pᴐli di Silasi ɲaha bulo. A n'a daa fɛɛ p'i pu kaa le Kafᴐᴐ keŋɛ ni.
44015041	A p'i Siiri ni Silisi fiiye yi bɛɛri ɲaari, na samᴐhᴐrᴐ le n'a daa fɛɛ pu ni.
44016001	A Pᴐli ni Silasi di gari Dɛribɛ ni, a p'i foro w`a, na gari Lisitiri kulo li ni. Na shɛ n'a daa fᴐᴐ lɛvᴐᴐ wa ta w`a, wee mɛgɛ ɲɛ na Timote. Wu nu bye Yawutuu n'a daa fᴐᴐ wa, ga wu to w'i ɲɛ Girɛki.
44016002	N'a daa fɛɛ piimu pu bye Lisitiri ni Ikonɛ ni ge, pee bɛɛri bi Timote mɛsaaŋa yu.
44016003	Lee wuu na Pᴐli ya li sha na Timote wu pye wu kapyebyeɲii. Yawutuu pu wuu na w'a Timote kᴐn, bani pu bɛɛri bi li cɛ na Girɛki wu ɲɛ wu to we.
44016004	Pu nigariwuu ya toro kulogoo kiimu bɛɛri ni ge, tudunmᴐᴐ pee ni Zheruzalɛmu nᴐhᴐlɛɛ p'a keree kiimu teŋɛ ge, a Pᴐli di kee bɛɛri paari pu mu, na p'a kee pyi.
44016005	Lee l'a bi n'a daa fɛɛ pu pye pu na se ɲaha na n'a daa wu ni, egilizii pu ni. A la di ganha na faraa pu na caŋa bɛɛri.
44016006	A Kilɛ Munaa l'i pu ɲaha kᴐn Kilɛ kafila wu jo na Azi fiige ki ni. A p'i Firizi ni Galasi fiiye yi ja toro.
44016007	Ba p'a tɛɛŋɛ Misi fiige ki na wɛ, a p'i ganha na giin p'i j'e Bitini ni, ga Yesu Munaa li ya ta sᴐᴐ pu j'e w`a wɛ.
44016008	A p'i doro Misi kabanugo na kari Torowasi ni.
44016009	Kee caŋa ki piige Pᴐli ya kashɛɛ la ɲa. A wu Masedᴐni shɛn n'a wa niyerege ɲa wu na wu ɲɛɛri na yu: "Pᴐli, ɲᴐ mayɛ na, m'a ba Masedᴐni ni, m'a ba w`u tɛgɛ."
44016010	Ba Pᴐli ya lee ɲa wɛ, taapile ni a wu gbegele, na shɛ Masedᴐni fiige ki ni. A w`ee di li cɛ nakaara baa jo Kilɛ yɛ pyaa k'a jo na w`ee pu shɛ Kilɛ Jozaama pu jo pii sipyii pii mu.
44016011	A w`ee di j'e kᴐrᴐgᴐ ka ni Torowasi ni, na nᴐ Samoturasi ni. Tee ɲimuguro ti na w`ee ya nᴐ Nerapolisi kulo li ni.
44016012	A w`ee di foro w`a, na gari Filipi ni. Lee ɲɛ Masedᴐni fiige ki kugbᴐᴐ le, na ɲɛ Oromɛ fanha ki tatɛɛngɛ ka. A w`ee di cabyaa pye lee kulo li ni.
44016013	Ba cadɛɛngɛ k'a pa nᴐ wɛ, a w`ee di shɛ kanha ki kadugo. Bani w`ee bi giin na xuu wa wa w`a pu mu dugo ki ɲᴐ na, wee ɲɛ pu Kilɛ-ɲɛrɛgɛ tapyege. Ba w`ee ya nᴐ w`a wɛ, na c`ee pii ta p'a puyɛ pinnɛ w`a, a w`ee di Kilɛ kafila jo pee mu.
44016014	Cee nigin wa bye pee ni, wee bi j'e Yawutuu pu wo Kilɛ koro li ni, wee mɛgɛ ɲɛ Lidi. Wu kulo mɛgɛ di ɲɛ Tiyatiiri. Faɲɛɛyɛ wu bi bɛrɛɛ, yemu pɛrɛmɛ ya waha ge. Wu bi Kilɛ pɛlɛ A wu ganha na we kafila we nuri, a Kafᴐᴐ di fungᴐngᴐ fɛɛrɛ kan wu mu w'a Pᴐli kafila wu ɲaha cɛ.
44016015	A wu ni wu puga shɛɛn pu bɛɛri di batize. A wu Pᴐli ni wu kaafɛɛ pu ɲɛɛri na: "Yee bi d`a li na na nɛ d`a see na Kafᴐᴐ na, yi pa digi na puga." A wu w`ee karamu fo w`ee ya sᴐᴐ.
44016016	Caŋa ka w`ee ya kari Kilɛ taɲɛrɛgɛ ni, a bulozhᴐ wa di w`ee ɲuŋᴐ c'iri. Jina wa wu bye wee ni, wee baraga ni wu bi celᴐrᴐ pyi. Tee celᴐrᴐ ti ni w'a bi wari niɲɛhɛmɛ taa na gaan wu Kafᴐᴐ mu.
44016017	A wee cee jinaa wo wu daha yaha w`ee fɛni, na sɛlɛ, na yu: "Kilɛ-gbᴐtabaaga wo kapyebyii pu ɲɛ pii namaa piiri. Ɲuwuuro ya daa koo lemu ni ge, lee kaa p'a yu yee mu."
44016018	Wee cee wu bi taha yaha Pᴐli yɛ fɛni caŋa bɛɛri na yee yu. Caŋa ka, a Pᴐli di ba ganha na ŋmahana ɲɛri, na jina wu pye: "Yesu Kirisa mɛgɛ na, jina, foro cee wu ni!" Taapile ni a jina wu foro cee wu ni.
44016019	Ba wee bulozhᴐ wu kafɛɛ ya pu wari ta koro li ɲa l'a tᴐ wɛ, a p'i Pᴐli ni Silasi co kari kiiri kᴐᴐn kuruŋᴐ ki mu.
44016020	Ba p'a nᴐ w`a wɛ, na Oromɛ fanhafɛɛ pu pye: "Pii namaa pii ya w`ee kulo li wuregi, Yawutuu pu ɲɛ pii.
44016021	P'a sipyii pu kalaa keree kii ni na ta w`ee Oromɛ shɛɛn wo saliya wu ya gbara kee na wɛ, w`ee di ya yaa w'a kee keree ki pyi bɛ wɛ."
44016022	Ba sipyiire t'a pee jomᴐ pu logo wɛ, a p'i y`iri Pᴐli ni Silasi fɛni. A fanhafɛɛ p'i jo na pu pu fadeye wolo pu na, p'i pu kpᴐn ni susᴐlᴐᴐ ni.
44016023	Ba p'a pu deele kpᴐn wɛ, na pu le kaso ni. A fanhafɛɛ p'i yi jo kaso gbaha ki kasɛɛgɛ pyevᴐᴐ wu mu na p'a pu kasɛri xuuni.
44016024	Ba kaso gbaha ki kasɛɛgɛ pyevᴐᴐ w'a yee logo wɛ, a wu shɛ Pᴐli ni Silasi yaha kaso gbaha ki funŋᴐ pura la ni, na pu tᴐᴐyᴐ le tige ka ni na pᴐ.
44016025	Ba ɲiŋɛ k'a pa ɲi wɛ, a Pᴐli ni Silasi di ganha na Kilɛ ɲɛɛri, na Kilɛ masᴐŋᴐ yoyo cee. Kasolemɛɛ pu samaa bɛɛri bi yee nuri.
44016026	Na pu yaha lee na, a ɲiŋɛ k'i wakaraa cɛlɛ xuuni, na kaso gbaha ki ɲahara fo na ki gburaya yi bɛɛri pye y'a mugi yiyɛ ni. A kasolemɛɛ pu bɛɛri wo tᴐᴐrᴐ shᴐnhᴐyᴐ y'i bahala wolo.
44016027	Ba kaso gbaha ki kasɛɛgɛ pyevᴐᴐ w'a ɲɛ, na gburaya yi bɛɛri ta y'a mugi wɛ, a wu wu ŋmᴐpara kᴐᴐngi li kᴐrᴐgᴐ ni di daga wuyɛ gbo, bani wu bi giin na kasolemɛɛ pu bɛɛri ya paa.
44016028	A Pᴐli di mujuugbᴐᴐ w'a na: "Ma ganha da kakuunᴐ pye mayɛ na wɛ, w`ee bɛɛri wa naha."
44016029	A kaso gbaha ki kasɛɛgɛ pyevᴐᴐ wu jo na pu sokinna le pa. A wu gburogi j'e kaso gbapire li ni. W'a bi fya fo na fuguri, a lee di wu pye w'a shɛ do Pᴐli ni Silasi tᴐᴐyᴐ ni.
44016030	Lee kadugo na a wu Pᴐli ni Silasi yeege kpɛɛngɛ ki na, na pu pye: "Na ɲahafɛɛ, lekɛ nɛ d'a yaa na pye, kᴐnhᴐ di ɲuwuuro ta wɛ?"
44016031	A p'i wu ɲᴐ shᴐ na: "D`a Kafᴐᴐ Yesu na, ma na zhᴐ ma ni ma puga shɛɛn pu bɛɛri."
44016032	Lee kadugo na a Pᴐli ni Silasi di Kafᴐᴐ jomᴐ pu jo wu ni wu puga shɛɛn pu bɛɛri mu.
44016033	Kee ɲiɲiŋɛ kiyɛ pyaa na, a kasogbaha ki kasɛɛgɛ pyevᴐᴐ wu Pᴐli ni Silasi yɛ nᴐᴐyᴐ yi wɛrɛ pye. A wu ni wu puga shɛɛn pu bɛɛri di batize.
44016034	Lee bɛɛri kadugo na a wu gari ni pu ni wu kaban, na shɛ yalige kan pu mu. A we na we ni wu puga shɛɛn bɛɛri di fundanga pye xuuni, bani p'a d`a Kilɛ na.
44016035	Ba ɲiga k'a mugi wɛ, a Oromɛ fanha ki ɲuŋᴐfɛɛ p'i fanhafɛɛ pii tun kasogbaha ki kasɛɛgɛ pyevᴐᴐ wu mu na wu Pᴐli ni Silasi yaha.
44016036	A kasogbaha ki kasɛɛgɛ pyevᴐᴐ wu pee jomᴐ pu jo Pᴐli ni Silasi mu na: "Oromɛ fanha ki ɲuŋᴐfɛɛ p'a tuduro yaha pa, na pu yi yaha. Yi foro, yi da gaaŋi ɲaɲiŋɛ na."
44016037	A Pᴐli di pee fanhafɛɛ pu pye: "P'a w`ee kpᴐn sipyii pu bɛɛri ɲii na kiiri kᴐnbaa w`ee na, na ta w`ee bɛ di ɲɛ Oromɛ kulo li sipyii. Lee kadugo na na ba w`ee le kaso ni. P'i giin p'i w`ee peele yeege nimɛ kaso wu ni gɛ? Tapyege wa lee na bada wɛ; na puyɛ pyaa ki pa w`u yeege kaso wu ni naha!"
44016038	A pee di guri na shɛ pee jomᴐ pu jo Oromɛ fanha ki ɲuŋᴐfɛɛ pu mu. Ba p'a logo na Pᴐli ni Silasi bɛ ɲɛ Oromɛ shɛɛn wɛ, a p'i fya.
44016039	Lee na a p'i ba kafari sha Pᴐli ni Silasi mu. A p'i pu yaha na pu ɲɛɛri na pu ɲᴐ puyɛ na p'i foro kulo li ni.
44016040	Ba Pᴐli ni Silasi ya foro kasogbaha ki ni wɛ, a p'i gari Lidi kaban, na shɛ cebooloo pii ta w`a. A p'i pee yɛri na samᴐhᴐrᴐ le pu ni, na na kari.
44017001	Pᴐli ni Silasi ya foro Anfipolisi kulo li ni, na shɛ doro Apoloni kulo li bɛ ni. A p'i shɛ nᴐ kulo la ni lee mɛgɛ ɲɛ na Tesaloniki. Yawutuu Kilɛ-pɛɛŋɛ puga ka bye w`a.
44017002	A Pᴐli di j'e kee Kilɛ-pɛɛŋɛ puga ki ni ba w'a tee na li pyi wɛ. A wu cadɛɛnyɛ taanri pye na taha yiyɛ na na se na Yawutuu pu ɲuŋᴐ cirini, na Kilɛ Kafila wu ɲaha yu pu mu.
44017003	Pᴐli bi Kilɛ Kafila wu ɲaha shɛɛ pu na na fiinŋɛ, na yi yu pu mu na saha ni wee Kafila wu ni na Kilɛ ya wemu ɲaha bulo na pye Shᴐvᴐᴐ ge, na wee na vɛnhɛ ganha na na xu. Lee bɛɛri kadugo na, wu na ba ɲɛ na foro xu ni. A wu pu pye: "Yesu wemu kaa w`ee ya yu yee mu ge, wee Kilɛ ya pye Shᴐvᴐᴐ we."
44017004	A Yawutuu pii di wee kafila wu ta can, a pee di ba d`a Yesu na, na fara Pᴐli ni Silasi na. A Girɛkii Kilɛ ɲ`ii fyaara sipyii niɲɛhɛmɛɛ pii bɛ di d`a Yesu na ni mɛgbᴐhᴐ c`ee niɲɛhɛmɛɛ pii bɛ.
44017005	Ga, a lee di ɲiizhaga yirige Yawutuu pu samaa mu. A pee di lapyebaalaa sipyiŋmuyᴐ ya faanna pinnɛ, na pee sᴐn w'a Pᴐli ni Silasi na. A pee di tunmᴐ taga kulo li bɛɛri wuregi. A p'i puyɛ faari kari Pᴐli ni Silasi tacoŋᴐ ni n'a wa puga, wee mɛgɛ ɲɛ Zhasᴐn.
44017006	Ba p'a shɛ fᴐ Pᴐli ni Silasi ni wɛ, a p'i Zhasᴐn ni n'a daa fɛɛ pii bɛ co, na pee fuulo kari fanhafɛɛ pu y'iri. A p'i ganha na sɛlɛ na: "Yi li wii, sipyii pii p'a fiige ki bɛɛri wuregi ge, pee p'a nᴐ w`ee bɛ mu naha,
44017007	a Zhasᴐn di pu tirige wu puga. Keree kii p'a byi ge, kee ya bɛ ni Oromɛ saannaa pu bɛɛri ɲuŋᴐfᴐᴐ Sezari wo saliya wu ni wɛ, bani p'a yu na saan wa bɛtii wu ɲɛ, wee mɛgɛ ɲɛ Yesu."
44017008	Ba kulo li sipyii ni fanhafɛɛ p'a pee jomᴐ pu logo wɛ, a pee jomᴐ p'i pu fungᴐnyᴐ wuregi.
44017009	Ma Zhasᴐn ni n'a daa fɛɛ pu ɲa p'a yaha ge, ɲᴐmɛɛ p'a kan fanhafɛɛ pu mu.
44017010	Ba fanhafɛɛ p'a n'a daa fɛɛ pu yaha wɛ, kee caŋa ki piige kiyɛ pyaa ni p'a Pᴐli ni Silasi yaha kari Bere ni. Ba p'a nᴐ w`a wɛ, na shɛ j'e Yawutuu Kilɛ-pɛɛŋɛ puga ki ni, na Kilɛ Kafila jo sipyii pu mu.
44017011	Pee bi pᴐrᴐ Tesaloniki shɛɛn na, a p'i sᴐᴐ Kilɛ Kafila wu na ni fundanga ni, na Kitabu wu suguri caŋa bɛɛri kee keree ki bi ɲɛ can.
44017012	A Yawutuu niɲɛhɛmɛɛ di d`a Yesu na. A mɛgbᴐhᴐ c`ee niɲɛhɛmɛɛ di d`a Yesu na Girɛkii pu bɛ ni, na fara namaa niɲɛhɛmɛɛ pii bɛ na.
44017013	Ga ba Tesaloniki kulo li Yawutuu p'a pa yi logo na Pᴐli ya Kilɛ Kafila wu yu Bere bɛ ni wɛ, a p'i y`iri, na shɛ Bere shɛɛn pu sᴐn w'a pu na.
44017014	Ba lee ya pye wɛ, taapile ni a n'a daa fɛɛ p'i gari ni Pᴐli ni suumᴐ logbᴐhᴐ ki ɲᴐ na, na wu le kᴐrᴐgᴐ ka ni.
44017015	A pii di binnɛ ni wu ni fo na shɛ nᴐ Atɛni kulo li ni. A Silasi ni Timote di gori Bere kulo li ni. Ba Pᴐli torogovɛɛ pu kuriduun ya nᴐ wɛ, a wu pu tun na pu pa Timote ni Silasi pye, na p'a se tᴐvuyo na wee fɛni Atɛni ni.
44017016	Na Pᴐli yaha Atɛni ni wu na Timote ni Silasi yɛ sigee, a wu ba li sɛɛri na li ta Atɛni kulo l'a ɲi yapɛrɛɛ na. A lee di bye wu mu funzhaga.
44017017	Lee wuu na wu bi se Kilɛ-pɛɛŋɛ puga ki ni na yu ni Yawutuu pu ni, ni Girɛkii piimu bi fyagi Kilɛ na ge. W'a bi se pinnɛrɛ kpɛɛnyɛ na caŋa bɛɛri, wu bu wemu ta w`a, w'a ganha na yu ni weefᴐᴐ ni.
44017018	Fungᴐngᴐ fɛɛ kuruyo yemu p'a bi byi na Epikurɛ ni Sitoyiki ge, a yee wo sipyii pii di ba ganha na yu ni Pᴐli ni. A pii di jo pu ni na: "Kaɲuŋᴐ baa jomᴐ pekɛ we di wa yu wɛ?" A pii bɛ di jo: "Li ɲɛ ma na giin kilɛlɛɛ piitiilee kaa w'a yu w`ee ya piimu cɛ wɛ." P'a yee jo bani Pᴐli bi Yesu wo Jozaama pu yɛrɛ pyi, na xuɲɛnɛ li bɛ kaa yu.
44017019	A p'i gari ni Pᴐli ni kulo li pinnɛrɛ kpɛɛngɛ ka na, kee mɛgɛ ɲɛ na Ayeropazi. Ba p'a nᴐ w`a wɛ, na Pᴐli yege na: "Kalaafomᴐ wemu ni m'a pa ge, ta w`ee na j'a wu logo?
44017020	Yemu bɛɛri w`ee ya nuri mu ɲᴐ na ge, yee bɛɛri ɲɛ w`ee mu nivoyo. Lee wuu na w`ee ya giin m'a yee ɲaha jo w`u mu." [
44017021	Atɛni shɛɛn ni pu nadadiinmɛɛ bi ma pu tuun bɛɛri torogo kafilafomᴐ jo ni wu logo na.]
44017022	A Pᴐli di y`iri yere kee kpɛɛngɛ ki na na jo: "Atɛni shɛɛn, nɛ yee kasɛri na yee ta yee na ɲɛ Kilɛ shavɛɛ see wuu.
44017023	Na nɛ yaha nɛ na ɲaari yee kulo li ni, nɛ yee Kilɛ tashaya saraya yi tawoloyo niɲɛhɛyɛ ɲa. Nɛ nigin ɲa yee pɛɛŋɛ yaŋmuyᴐ yi ni l'a ka kee na na: Yaaga kemu k'a bɛlɛ ki tuugo di ya cɛ_ɛ ge, kee saraya yi tawologo. Lee na yaaga kemu yee ya bɛlɛ, yee di ya ki cɛ_ɛ ge, kee kaa nɛ yu yee mu.
44017024	"Wee ɲɛ Kilɛ, wemu w'a koŋᴐ ni ki funŋᴐ yaŋmuyᴐ bɛɛri y`aa ge. Wee wu ɲɛ fugba ni ɲiŋɛ yaavᴐᴐ wu bɛ. Wee ya dɛn sipya keŋɛ puyaaga funŋᴐ ni wɛ.
44017025	Wee Kilɛ wu mago ɲɛ sipya keŋɛ labye na na wee Kilɛ w'a dɛri wɛ. Bani wee w'a ɲiifɛɛrɛ ti kaan sipyii mu; kafɛɛgɛ kemu sipyii ya ŋmᴐni ge, na kee bɛ kaan, ni yaŋmuyᴐ yi saya bɛɛri.
44017026	Sipya nigin ni w'a shi wu bɛɛri yeege, na wee yaha ɲiŋɛ ki kabaya yi bɛɛri na. Na tɛhɛnɛ yaha pu tɛɛgɛɛ ni pu tatiinyɛ na.
44017027	W'a kii keree kii bɛɛri pye, kᴐnhᴐ sipyii di wee Kilɛ kabaŋa sha p'i fulo wee na. Kᴐnhᴐ pu daalapye wuu di wee Kilɛ ta, bani Kilɛ sanha ya lii wa shishiin na wɛ.
44017028	Bani 'Wee w'a w`ee y`aa, na ɲiifɛɛrɛ kan w`ee mu, na sefɛɛrɛ bɛ kan w`ee mu w`u j'a w'`a ɲɛri.' Mu yee wo yoceelee pii bɛ ya jo na: 'Kilɛ ni w`ee ya foro.'
44017029	"Kilɛ ni w`ee ya foro. Lee na w`ee bi foro Kilɛ ni, w`ee ya yaa na li cɛ na sipyii keye y'a pɛɛŋɛ yaŋmuyᴐ yemu y`aa ni sanni, kelee warifyɛn, kelee kagereye ni ge, na Kilɛ ɲɛ ba yee pɛɛŋɛ yaŋmuyᴐ yi ɲɛ wɛ."
44017030	Lee kadugo na a Pᴐli di jo: "Kilɛ ya taatorogoo keree ki wii nige wɛ, bani ki cɛbaara t'a bi yee pye yee na ki pyi. Ga nimɛ, Kilɛ funŋᴐ wa sipyii bɛɛri pu kee keree ki yaha p'i daburajɛ jo xuu wu bɛɛri ni, pu da wee Kilɛ pɛlɛ.
44017031	Bani Kilɛ ya caŋa ka teŋɛ, kee na wu da ba kiiri kᴐn koŋᴐ ki bɛɛri na ni tiimɛ ni. Kilɛ yɛ pyaa ya n'a wemu ɲaha bulo ge, wee wu da bye kiiri wu kᴐnvᴐᴐ. Kilɛ ya ɲaha shɛshɛɛrɛ temu shɛ sipyii na wee shizhaa na ge, tee ɲɛ na wee ɲɛ na yeege xu ni."
44017032	Ba p'a xuɲɛnɛ li kaa logo wɛ, a p'i ganha na wu la wo. A pii di jo: "Caŋa katii w`ee da ba yi saya logo ma mu."
44017033	A Pᴐli di foro pu niŋɛ ni na kari.
44017034	Lee bɛ na, a pii di fara Pᴐli na, na bye Yesu n'a daa fɛɛ. Pee n'a daa fɛɛ pu ni, kulo li kiirikᴐᴐn kuruŋᴐ ki sipya wa bye pu ni wee mɛgɛ ɲɛ Denisi, na fara cee wa bɛ na wee mɛgɛ ɲɛ Damarisi, ni sipyii pii bɛ.
44018001	Lee kadugo na a Pᴐli di y`iri Atɛni ni, na gari Korɛnte ni.
44018002	Ba w'a nᴐ w`a wɛ, na n'a wa ɲa w`a wee mɛgɛ ɲɛ na Akilasi. Yawutu wu bye wii wu d'a se Pᴐn fiige ki ni. Pee nibavomᴐᴐ pu bye, wu ni wu shᴐ Pirisili na y`iri Itali fiige ki ni, bani saannaa Kulodi bi jo na Yawutuu pu bɛɛri pu foro Oromɛ ni. Lee l'a Akilasi ni wu shᴐ wu pye p'a y`iri Itali fiige ki ni na pa. A Pᴐli di shɛ foro pu na.
44018003	A wu kariɲɛɛgɛ leŋɛ ni pu ni, na diin pu y'iri bani pu shuun wu bɛɛri bi labyenumᴐ pyi. F`aya piyɛyɛ pu bi yari.
44018004	Ga cadɛɛngɛ bɛɛri Pᴐli na gari Kilɛ-pɛɛŋɛ puga ki ni, na shɛ ganha na yu ni Yawutuu ni Girɛkii pu ni. W'a bi giin wu pu ɲɛri, p'i sᴐᴐ Kafᴐᴐ na.
44018005	Ga ba Silasi ni Timote ya y`iri Masedᴐni ni na pa wɛ, Pᴐli ya ta latii pye nige ni Kilɛ Jozaama pu yɛrɛ li yɛ bɛ wɛ. W'a bi yi yu na wari Yawutuu pu mu na Kilɛ w'a Yesu ɲaha bulo na pye Shᴐvᴐᴐ.
44018006	Ga Yawutuu pu ya ta sᴐᴐ pee jomᴐ pu na wɛ, a p'i ganha na Pᴐli fanri, na joguumᴐ yu na waa wu na. Lee na a Pᴐli di wu fadeŋɛ ɲahara na lee na ba bye sɛɛri kaa na p'a she Kilɛ jomᴐ ni. Lee kadugo na a Pᴐli di jo: "Yee Yawutuu bye yee di ya ɲuwuuro ta ɲiga na wɛ, yee p'a lee pye nɛ bɛ wɛ. Nimɛ shi watii mu n'a da zhɛ Kilɛ kafila wu jo."
44018007	Ba Pᴐli ya pee jomᴐ pu jo wɛ, a wu y`iri pee sipyii pu t`aan na kari n'a wa puga, wee mɛgɛ ɲɛ Tite Zhutusi. Kilɛ ɲ`ii fyaara sipya wu bye wii. Wu kaaŋa ki bi sogi Kilɛ-pɛɛŋɛ puga ki na.
44018008	A Kilɛ-pɛɛŋɛ puga ki ɲuŋᴐfᴐᴐ ni wu puga shɛɛn di ba d`a Kafᴐᴐ na, wee mɛgɛ ki bye Kiripusi. Korɛnte shɛɛn piimu bɛ p'a Pᴐli jomᴐ pu logo ge, a pee niɲɛhɛmɛɛ bɛ di d`a Kafᴐᴐ Yesu na. A p'i pee batize.
44018009	Caŋa ka piige ni Kafᴐᴐ ya pa yi jo Pᴐli mu kashɛɛ la ni na: "Ma ganha da vya sipya wa shishiin bɛ na wɛ! Ta yu, ma ganha da joo mayɛ na wɛ!
44018010	Bani nɛ wa ni ma ni. Sipya wa shishiin da ga j'a ma co wu kakuunᴐ pye ma na wɛ, bani nɛ sipyii ya ɲɛhɛ le kulo le ni."
44018011	Lee na, a Pᴐli di gori yaha Korɛnte ni, na sipyii kalaa Kilɛ Kafila ni fo yee nigin ni yeye gbaara.
44018012	Tuun wemu ni Galiyᴐn bi bye gbafɛnɛɛri Akayi fiige ki ni ge, a Yawutuu p'i puyɛ pinnɛ na y`iri Pᴐli fɛni, na wu co kari kiirikᴐᴐn kuruŋᴐ ki mu.
44018013	Na jo: "We n'a we ya sipyii pu ɲuyᴐ kyɛɛgi na p'a Kilɛ pɛlɛ pɛlɛgana lemu na ge, lee ya saha ni w`ee wo saliya wu ni wɛ."
44018014	Ga Galiyᴐn ya ta Pᴐli yaha w'a tajogo ta wɛ, a wuyɛ pyaa di jomᴐ pu lᴐ na Yawutuu pu pye: "Nago kakuunᴐ la we n'a we ya pye kelee kapyebaana, nɛ bi da zᴐᴐ na yi jomᴐ logo.
44018015	Ga ma na jo li wa lee la wɛ, fo yee ni sipyiire ti sara ni yi wo saliya wu wo nakaara keree yɛ, yiyɛ pyaa ki yee ɲaha shᴐᴐnri. Nɛ kunni tᴐᴐgᴐ wa wee kiiri wu gᴐn ni bada wɛ."
44018016	Ba w'a yee jo wɛ, na pu kᴐri yeege kiiri wu takᴐngᴐ ki ni.
44018017	Ba l'a pye mu wɛ, a pee Yawutuu p'i wᴐ Kilɛ-pɛɛŋɛ puga ɲuŋᴐ fᴐᴐ wu na. Wu mɛgɛ ki bye na Sositɛnɛ. A p'i wu deele kpᴐn. A Galiyᴐn di wuyɛ pye kanna wu ya pu ɲaa bɛ wɛ.
44018018	Pᴐli ya mᴐ xuuni Korɛnte ni. Lee kadugo na a wu koo sha n'a daa fɛɛ pu mu. A wu ni Pirisili ni Akilasi di j'e kᴐrᴐgᴐ ka ni na gaaŋi shiizhan Siiri fiige ki ni. Pᴐli bi ɲᴐmɛɛ lᴐ Kilɛ mu, lee l'a wu pye, ba w'a nᴐ Sankere ni wɛ, na wu ɲuŋᴐ kuu w`a, na na toro.
44018019	Ba p'a nᴐ Efese kulo li ni wɛ, a p'i digi w`a, na j'e kanha ki ni. A Pirisili ni Akilasi di gori w`a. A Pᴐli di shɛ j'e Kilɛ-pɛɛŋɛ puga ki ni, na jo ni Yawutuu pu ni.
44018020	A pee di li sha wu mu na wu jɛri pye pu mu; ga Pᴐli ya sᴐᴐ wɛ.
44018021	A wu koo sha pu mu, na pu pye na Kilɛ bu sᴐᴐ na wee na ba guri ba sanha pu mu. Lee kadugo na a wu shɛ j'e kᴐrᴐgᴐ ki ni na gaaŋi.
44018022	Ba kᴐrᴐgᴐ k'a shɛ nᴐ Sezare kulo li ni wɛ, a wu foro, na gari Zheruzalɛmu ni, na shɛ n'a daa fɛɛ pu shaari. A wu y`iri w`a, na gari Ancᴐsi ni.
44018023	A wu jɛri pye Ancᴐsi ni. Lee kadugo na a wu gari Galasi ni Firizi fiiye yi ni. A wu yee fiiye yi wo kulogoo ki bɛɛri ɲaari na n'a daa fɛɛ pu kalaa, kᴐnhᴐ pu niyɛ di juri n'a daa wu ni.
44018024	Yawutu wa bi pa Efese ni, wee mɛgɛ ɲɛ na Apᴐlᴐsi. Alɛkizandiri shɛn wu bye wii. Wee n'a wu bi jomᴐ cɛ l'a toro. W'a bi Kilɛ Kafila wu bɛ cɛ xuuni.
44018025	Sipya wa w'a bi Kafᴐᴐ Yesu kaa jo wu mu. Ga wu wo nijɛyɛ yi tɛhɛnɛ li bi bye Yohana Batizelipye wo kalaa wu yɛ. Ga lee bɛ na w'a bi la le na Yesu kaa yu na ɲᴐgi sipyiire ti bɛɛri mu ni wu zᴐ wu bɛɛri ni.
44018026	Caŋa ka w'a pa y`iri, na yu ni lowaa ni sipyiire ti bɛɛri ɲii na Kilɛ-pɛɛŋɛ puga ki ni. Ba Pirisili ni Akilasi ya wu kalaa wu logo wɛ, a pee di wu yiri kari pu puga, na shɛ Yesu koo li ɲaha jo na ɲᴐ wu mu.
44018027	Lee kadugo na, caŋa ka Apᴐlᴐsi funŋᴐ bi bye wu shɛ Akayi fiige ki ni. A n'a daa fɛɛ p'i wu luu waha, na sɛmɛ tun Akayi n'a daa fɛɛ pu mu, na wu bu nᴐ w`a, na p'i wu co ɲᴐ. Ba w'a nᴐ w`a wɛ, piimu pu ɲɛ Yesu n'a daa fɛɛ Kilɛ wo niimɛ wu gbᴐᴐrᴐ ni ge, a wu kalaa wu la fara pee wo n'a daa wu na, na ɲahagbaashɛɛrɛ kan pu mu xuuni.
44018028	Bani wu kafila wu bi tajogo fᴐ Yawutuu pu na sipyii pu bɛɛri ɲii na. A wu li shɛ na foro Kilɛ Kafila wu ni na Yesu wu ɲɛ Kirisa we.
44019001	Na Apᴐlᴐsi yaha Korɛnte ni, a Pᴐli di Azi boboyo fiige ki kᴐn ɲɛri, na nᴐ Efese ni, na n'a daa fɛɛ pii ta w`a.
44019002	A Pᴐli di pee n'a daa fɛɛ pu yege na: "Tuun wemu ni yee ya d`a Yesu na ge, yee ya Fɛfɛɛrɛ Munaa li ta wee tuun wu ni ya?" A p'i Pᴐli ɲᴐ shᴐ na: "W`ee ya cɛ na yaaga ka bɛ mɛgɛ ki ɲɛ Fɛfɛɛrɛ Munaa wɛ."
44019003	A Pᴐli di pu yege sanha na: "Batizeli wekɛ yee d'a pye wɛ." A p'i wu ɲᴐ shᴐ na: "Yohana Batizelipye wo we."
44019004	A Pᴐli di pu pye: "Batizeli wemu Yohana bi byi ge, wee bi li shɛɛ na sipyii ya daburajɛ jo pu jurumu wu na. A wu Izirayɛli sipyii pu pye na wemu w'a ma wee kadugo ge, na pu d`a wee na. Wee mɛgɛ ɲɛ Yesu."
44019005	Ba pee sipyii p'a pee jomᴐ pu logo wɛ, na ganha na puyɛ kaan nimɛ pu na batizeni Kafᴐᴐ Yesu mɛgɛ na.
44019006	Lee kadugo na a Pᴐli di wu keŋɛ taha pu na, na Kilɛ ɲɛɛri pu mu. A pu bɛɛri di Fɛfɛɛrɛ Munaa ta na ganha na shi watii jomᴐ yu, na ganha na kapaŋaa yu.
44019007	Pii sipyii pii bi namaa kɛ ni shuun shi xᴐ.
44019008	Na Pᴐli yaha w`a Efese ni, wu bi se Kilɛ-pɛɛŋɛ puga ki ni, na Kilɛ saanra ti Jozaama pu yu sipyiire ti bɛɛri mu na fiinŋɛ, na li shaa wu jomᴐ pu logovɛɛ pu bɛɛri mu na pu j'e tee saanra ti ni. W'a bi lee pyi fo na shɛ nᴐ yeye taanri na.
44019009	Sipyii pii funŋᴐ bye pu d`a Yesu na wɛ, pee bi Pᴐli kafila wu she, na joguumᴐ taga Yesu koo li mɛgɛ kyɛɛgi. Lee wuu na Pᴐli ya n'a daa fɛɛ pu yiri laha pee t`aan, na gari ni pu ni Tiranusi wo kalaa tapyege ki ni. A wu ganha na pu yɛri ni Kilɛ kafila ni wee xuu wu ni caŋa bɛɛri.
44019010	A Pᴐli di li pye mu fo yee shuun. Sipyii piimu bye Azi fiige ki ni ge, Yawutuu fara Girɛkii na, pee bɛɛri ya Kilɛ kafila wu logo.
44019011	Pᴐli ya kakanhaŋaa niɲɛhɛŋɛɛ pye Kilɛ baraga ni sipyii sanha kiimu tuugo ɲa ɲa wɛ,
44019012	Ali f`aya kelee faɲuŋᴐᴐ kiimu bɛɛri bi gbᴐᴐn Pᴐli c'ere ti na ge, pu bi kee luu na dɛri yama fɛɛ na p'i juuŋᴐ. Jinaa ɲɛ piimu ni ge, na ki tɛri pee bɛ na jinaa p'i foro pu ni.
44019013	Yawutuu pii bi ɲaari na giin da jinaa kᴐri da yeege sipyii ni. Caŋa ka p'a pa y`iri na p'i shɛ jinaa kᴐri yeege wa ni Yesu mɛgɛ na. Jomᴐ pemu ni pee bi giin da jinaa pu kᴐri ge, pee pu wa mɛ: "Pᴐli ya Yesu wemu wo Jozaama yɛrɛ pyi ge, yi foro we ni wee Yesu wu wo mɛgɛ na!"
44019014	Yawutuu wo saraya ɲaha shᴐᴐnrivᴐᴐ wemu mɛgɛ ki ɲɛ na Seva ge, wee wo jalaa gbarashuun w'a we labye we pye.
44019015	Ba p'a yee jo ni jinaa sipya wu ni wɛ, a jina wu pu ɲᴐ shᴐ na: "Nɛ Yesu cɛ, na Pᴐli bɛ cɛ, ga yee di ɲɛ jᴐgᴐ yɛ wɛ?"
44019016	A wee n'a jinaa wo wu do pu na, a wu fanha di ɲɛhɛ pu na, a wu pu kpᴐn na bana bana, na pu f`aya bɛ wolo pu na. A pu ceepilegee wuu di baa foro puga ki ni.
44019017	A lee kaa l'i Efese shɛɛn pu bɛɛri c'iri, Yawutuu fara Girɛkii na, a pu bɛɛri di fya. Lee wuu na a sipyiire t'i ganha na Kafᴐᴐ Yesu mɛgɛ ki pɛlɛ.
44019018	Lee na piimu pu bi d`a Yesu na ge, a pee niɲɛhɛmɛɛ di ba daburajɛ jo pu kakuuyo yi na, na yi paari sipyiire ti bɛɛri ɲii na.
44019019	Piimu pu bi siganma pyi ge, a pee niɲɛhɛmɛɛ di ba ni pu siganma sɛmɛɛ ni, na ba pu s`orogo sipyiire ti bɛɛri ɲii na. A p'i pee sɛmɛɛ pu wari ɲᴐyᴐ w'a w'a yiyɛ na, a y'i bɛ ni warifyɛn tuuŋᴐᴐ kabᴐfoŋᴐᴐ kɛ (10.000) shi ni.
44019020	Lee funŋᴐ ni a Kafᴐᴐ wo kafila wu ganha na se taa na se ɲaha na, fo na sipyiɲɛhɛmɛɛ pye p'a fara n'a daa fɛɛ pu na.
44019021	Lee bɛɛri kadugo na a Pᴐli di li shɛ na wee na doro Masedᴐni fiige ke ni Akayi fiige ki ni w'a se Zheruzalɛmu ni. A wu li shɛ na wee bu nᴐ wee xuu wu ni, na wee na zhɛ Oromɛ bɛ ni.
44019022	A wu wu tɛgɛvɛɛ shuun yaha kari wuyɛ ɲaha na Masedᴐni ni. Pee ɲɛ Timote ni Erasiti. A wuyɛ pyaa di gori Azi fiige ki ni, na jɛri pye w`a.
44019023	Wee tuun wu ni a tunmᴐ di din Yesu koo li wuu na.
44019024	Tudunna wa bye w`a wee mɛgɛ ɲɛ Demecusi. Efese shɛɛn yapɛrɛ lemu li ɲɛ yapɛrɛzhᴐ p'i li mɛgɛ yiri na Aritemisi ge, w'a bi lee wo puga ki tuugo nifɛnhɛfɛnhɛŋɛɛ yari ni warifyɛn ni na bɛrɛɛ sipyii mu wari niɲɛhɛmɛ na.
44019025	Caŋa ka, a wee n'a wu ba wu kapyebyii ni wu tudunɲii pii yiri na pu pye: "Y'a li cɛ na we labye we ni w`ee ɲᴐlige ya f`oro.
44019026	Ga nimɛ le Pᴐli ya byi ge, yeeyɛ pyaa ya lee logo, na li ɲa bɛ. Le kaa le wa Efese kulo li yɛ ɲuŋᴐ kaa wɛ dɛ! Ga l'a giin di bye nimɛ Azi fiige ki bɛɛri ɲuŋᴐ wuu. Wee Pᴐli wu w'a yu na sipyii ya pɛɛŋɛ yaŋmuyᴐ yemu yari ni pu keye ni ge, na yee ɲɛ see yaŋmuyᴐ wɛ. Pee jomᴐ p'a sipyii niɲɛhɛmɛɛ ɲuyᴐ kyɛɛgi xᴐ.
44019027	Lemu l'a w`u funyᴐ shaa ge, le ganha bu da w`u lada koro tᴐ wɛ. Ga lee yɛ bɛ wɛ. Li bu shɛ ɲaha na, w`ee yapɛrɛzhᴐ wemu mɛgɛ ki ɲɛ Aritemisi ge, sipyii pu na ba kadugo le wee ni. Pɛɛŋɛ ke w'a daa ge, kee na ba gᴐn wu na, na ta Azi fiige ki shɛɛn ni fiiye yi saya bɛɛri wo sipyii di wu pɛlɛ."
44019028	Ba Demecusi ya pee jomᴐ pu jo le sipyii pu niwegee ni wɛ, a pu logoo di y`iri. A p'i ganha na sɛlɛ na yu: "Efese shɛɛn yapɛrɛzhᴐ wemu mɛgɛ ki ɲɛ Aritemisi ge, w'a pɛlɛ, wu ɲᴐhᴐ ɲɛ wɛ!"
44019029	A pee tunmᴐ p'i kulo li bɛɛri wuregi. Lee bi Pᴐli tahama-nᴐhᴐmᴐᴐ pii ta w`a, pee mɛyɛ ɲɛ, Gayusi ni Arisitaaki. Pee bye Masedᴐni shɛɛn, a sipyiire ti gburogi kari na shɛ pee co, na pu fuulo na kari pinnɛrɛ kpɛɛngɛ ki na.
44019030	A Pᴐli yɛ pyaa di ganha na giin wu shɛ sipyiire ti fɛni, ga n'a daa fɛɛ pu ya ta sᴐᴐ wɛ.
44019031	Azi fiige ki sipyigbᴐᴐ pii bɛ bye w`a, pee bye Pᴐli naɲiinɛɛ. A pee bɛ di tuduro tun Pᴐli mu, na wu ganha da zhɛ sipyii pu tapinnɛgɛ ki ni wɛ.
44019032	Tunmᴐ p'a pa bɛlɛ sipyii pu tapinnɛgɛ ki ni, wa nijoyo ni wa woyo ɲɛ nigin wɛ. Sipyiire tiyɛ pyaa bɛ bi tiyɛ kapinnɛnɛ ɲuŋᴐ cɛ wɛ.
44019033	Yawutu n'a wa bye w`a wee mɛgɛ ɲɛ na Alɛkisandire. A sipya wa di kii keree kii ɲaha jo wu mu. A Yawutuu pu samaa di wee ŋmunuŋᴐ na wu shɛ ɲahagbaa li na wu jo. A wee di wu keŋɛ yirige na jomᴐ wa wee mu. W'a bi giin wu li shɛ sipyiire ti na na Yawutuu pu ya ta kakuunᴐ la shishiin pye wɛ.
44019034	Ga ba sipyiire t'a li cɛ na Yawutu wu ɲɛ wɛ, a pu bɛɛri di ganha na zɛlɛ fo lɛɛrɛɛ shuun shishiin na yu: "Efese shɛɛn wo yapɛrɛzhᴐ Aritemisi w'a pɛlɛ, wu ɲᴐhᴐ ɲɛ wɛ!"
44019035	Li ya ta ɲᴐ wɛ, fo kulo li fɛkama wuyɛ pyaa ya la le na tunmᴐ pu yereŋɛ. A wu pu pye: "Efese shɛɛn, koŋᴐ ke bɛɛri ya li cɛ na yapɛrɛzhᴐ Aritemisi we w'a y`iri fugba we ni na pa do ge, na Efese kulo li l'a wee ni wu gbaha ki kasɛɛgɛ pyi.
44019036	Wa shishiin da j'a yee kaala wɛ. Lee na yi loxulo ta, yi ganha ba keree pyi yiyɛ ɲuŋᴐ fɛni mu wɛ.
44019037	Bani yee ya baha pii namaa shuun we na na co na pa naha, na ta pee di ya yaaga yu yapɛrɛgbaha ki ni wɛ, p'i wa joguumᴐ bɛ jo na w'a w`ee yapɛrɛzhᴐ nigbᴐhᴐŋᴐ ki na wɛ.
44019038	Ga wa bu la pye Demecusi ni wu kapyebyeɲii pu na lemu ya bɛ wɛ, kiiri cagᴐngᴐ wa, fanhafɛɛ pu bɛ di wa. Pu shɛ ni lee kaa li ni pee mu.
44019039	Kelee kaa latii bi ɲɛ, yi na j'a ba w`u cabinnɛgɛ caŋa ke.
44019040	Ni lee kunni bɛ wɛ, tunmᴐ pemu w`ee ya yirige niɲaa ge, pu na j'a w`ee jaagi pee wuu na na w`ee p'a giin w`u sipyiire ti ɲuyᴐ kyɛɛgi. Bani pu bu w`u yege, w`u wa da j'a sipyiire ti kapinnɛnɛ ɲuŋᴐ jo sipya wa shishiin mu wɛ."
44019041	Ba w'a yee jo xᴐ wɛ, na sipyiire ti bɛɛri pye na t'a gaaŋi piyɛyɛ.
44020001	Ayiwa, ba tunmᴐ pu kafugo ya pa wo wɛ, a Pᴐli di n'a daa fɛɛ pu yiri pinnɛ; na jo ni pu ni, na pu yɛri, na pu logoo waha, na na koo sha pu mu, na gaaŋi Masedᴐni fiige ki ni.
44020002	Pᴐli nidorowo kee fiige ki ni, a wu kafila wa taga lowagaa kan wee xuu wu n'a daa fɛɛ pu mu, na na toro na gaaŋi Girɛkii fiige ki ni.
44020003	A wu yeye taanri pye w`a, na ba gbegele caŋa ka na wu kᴐᴐgbᴐhᴐ ka lᴐ w'a se Siiri fiige ki ni. Ga, a wu ba logo na Yawutuu pii p'a woni pye wu mɛgɛ na. A wu kᴐᴐgbᴐhᴐ ki wo zhɛ wu fiin, na guri pa doro Masedᴐni ni na kari w`a tᴐᴐyᴐ na.
44020004	Sipyii piimu pu bi pinnɛ ni Pᴐli ni wu ɲaagoo li na ge, pee pu wa mɛ: Bere shɛɛn Pirusi ja Sopatɛri, ni Tesaloniki shɛɛn shuun: Arisitaaki ni Sekundusi, ni Dɛribɛ shɛɛn Gayusi, na fara Timote na, ni Azi fiige shɛɛn shuun: Tishiki ni Torofimɛ.
44020005	A pee di doro w`ee ɲaha na, na shɛ w`ee sige Torowasi kulo li ni.
44020006	Ba Shizhɛnhɛrɛ Baa Buuri Kalenɛ l'a toro wɛ, a w`ee di j'e kᴐᴐgbᴐhᴐ ka ni Filipe kulo li ni, na cabyaa kaguro pye na na nᴐ Torowasi ni, na shɛ pu ta w`a. Ba w`ee ya nᴐ w`a wɛ, na cewuu nigin pye w`a.
44020007	Pᴐri ɲimuguro nibiige ki ni, a w`ee bɛɛri di shɛ binnɛ, kᴐnhᴐ w`u Kafᴐᴐ wo yalige ki li shiizhan. A Pᴐli di n'a daa fɛɛ pu yɛri. Wu funŋᴐ bi bye wu ba lᴐ w'a gaaŋi kee caŋa ki ɲimuguro. A wu sii mᴐ jomᴐ pu na n'a daa fɛɛ pu mu fo na shɛ ɲiŋɛ ki ɲi.
44020008	W`ee bɛɛri pu bye w`a na pinnɛ zangaso wa ni. A p'i sokinnaa niɲɛhɛmɛɛ le le na yaha puga ki ni.
44020009	Lɛvᴐᴐ wa bye ni w`ee ni, wu mɛgɛ ɲɛ na Utikusi; Wee nidɛɛngɛ di bye puga ki fenɛtiri wu ɲᴐ na. A wee di bye w`a na ba ŋmunᴐ, fo na funŋᴐ wᴐ wuyɛ na. Na Pᴐli yaha wu na yu, a ŋmunumᴐ p'i ba wu figi. A wu y`iri w`a fo zangaso wu puga taanri wogo ki ɲuŋᴐ ni, na ba do ɲiŋɛ na. Ba p'a pa di ba wu lᴐ wɛ, na ba wu ta w'a xu.
44020010	A Pᴐli di digi, na shɛ leele wu ɲuŋᴐ ni, na wu co wu keye ni, na w`ee pye: "Yi ganha da yi fungᴐnyᴐ yi kyɛɛgi wɛ! Wu wa ɲ`ii na."
44020011	Lee kadugo na a Pᴐli di dugi zangaso wu ni sanha, a wu ni n'a daa fɛɛ p'i shɛ puyɛ pinnɛ w`a sanha. A p'i binnɛ li shiizhan Kafᴐᴐ mɛgɛ na. Lee kadugo na a Pᴐli di jo na mᴐ ni pu ni sanha, fo na shɛ ɲiga ki pye k'a mugi, na na kari.
44020012	A Utikusi puga shɛɛn di gari ni wu ɲ`ii wo wu ni puga. A lee kaa l'i sii n'a daa fɛɛ pu bɛɛri logoo ɲiŋɛ.
44020013	Lee kadugo na a w`ee di j'e kᴐᴐgbᴐhᴐ ka ni na doro Pᴐli ɲaha na na gaaŋi Asᴐsi kulo li ni. Bani wu bi jo na tᴐᴐyᴐ na wee da da gaaŋi Asᴐsi ni, na w`ee di shɛ wu lᴐ w`a.
44020014	Ba w`ee ya shɛ w`uyɛ ɲuŋᴐ c'iri Asᴐsi ni lee cirigana li na ni Pᴐli ni wɛ, a wu bɛ di j'e kᴐᴐgbᴐhᴐ ki ni. A w`ee di gari kulo la ni lee mɛgɛ ɲɛ na Mitilɛni.
44020015	Caŋa kemu w`ee ya foro wee xuu wu ni ge, kee caŋa ki ɲimuguro a w`ee di nᴐ Kiyᴐsi kulo li shizhaa na. Ki ɲimuguro shuun wuuro, a w`ee di nᴐ Samᴐsi kulo li ni. Ki ɲimuguro taanri wuuro, a w`ee di nᴐ Milɛti kulo li ni.
44020016	Pᴐli funŋᴐ bye wu yere Efese kulo li ni wɛ, kᴐnhᴐ wu ganha da mᴐ doro Azi fiige ki ni wɛ. Wu bi sige kanha wu nᴐ Zheruzalɛmu ni, kᴐnhᴐ wu bu j'a nᴐ w`a, wu shɛ Pantekᴐti wu caŋa ki ɲuŋᴐ c'iri w`a.
44020017	Lee wuu na Pᴐli ya tiin Milɛti kulo li ni, na pii tun na pu shɛ Efese kulo li n'a daa fɛɛ nᴐhᴐlɛɛ pu yiri pa.
44020018	Ba p'a pa nᴐ wɛ, a wu pu pye: "Na cebooloo, fo caŋa kemu tɛhɛnɛ na nɛ na tᴐᴐgᴐ shan Azi fiige ki ni ge, fo na pa nᴐ niɲaa na, yee wa nɛ ɲaarigana ni nɛ kapyegee ki bɛɛri cɛ.
44020019	Nɛ nayɛ tirige tuun bɛɛri ni na kapyeŋɛɛ pyi Kafᴐᴐ mu, na ɲaa soro, na ɲɛsinmɛ wo. Yawutuu bɛ ya woni pye nɛ kaa na tᴐᴐɲii niɲɛhɛŋɛɛ ni, na sii kanhama nigbᴐ nᴐ nɛ na xuuni.
44020020	Lee bɛ na, yee kuduun ɲɛ kaa lemu ni ge, nɛ lee la shishiin ŋmᴐhᴐ yee na wɛ. Nɛ yee kalaa Kilɛ kafila wu ni sipyii bɛɛri ɲii na, na yi kalaa yiyɛ pyaa piyɛyɛ bɛ ni.
44020021	Na yi jo na waha sipyii pu bɛɛri mu, Yawutuu fara Girɛkii na, jo pu daburajɛ jo pu jurumu wu na, p'i sᴐᴐ Kilɛ na, p'i d`a wu Kafᴐᴐ Yesu na.
44020022	"Ayiwa nimɛ, Zheruzalɛmu ni di wa gaaŋi. Kilɛ Munaa l'a na ɲaha co na se w`a. Le l'a da zhɛ na ta w`a ge, di wa lee cɛ wɛ.
44020023	Ga kulo bɛɛri ni kunni n'a toro ge, Fɛfɛɛrɛ Munaa na li shɛ na na, na kasolenɛ ni kanhama pu wa na ɲaha na w`a.
44020024	Lee bɛ na nɛ na munaa li wii yaaga wɛ. Le l'a dan nɛ ni ge, lee li wa mɛ. Tuduro te t'a kan nɛ mu ge, na tee shᴐᴐnri fo ti tɛhɛnɛ. Kafᴐᴐ Yesu ya labye wemu bɛɛri kaa le nɛ keŋɛ ni ge, nɛ funŋᴐ wa di wee bɛɛri pye di wu xᴐ. Wee labye wu wu wa mɛ, na Kilɛ wo niimɛ we wo Jozaama pu jo sipyii pu mu.
44020025	"Ayiwa, nɛ toro yee piimu niŋɛ ni, na Kilɛ saanra ti wo kafila wu jo ge, nɛ li cɛ jo nɛ ni yee wa da w`uyɛ ɲa nige wɛ.
44020026	Lee l'a li pye n'a yi fiinŋɛ jo yi mu, sipya wa shishiin wo shishan foo wa nɛ na nige wɛ.
44020027	Bani nɛ Kilɛ ɲidaan bɛɛri shɛ yee na, nɛ yafiin ŋmᴐhᴐ yi na wɛ.
44020028	Ayiwa, yi kasɛɛgɛ yaha yiyɛ na dɛ! Fɛfɛɛrɛ Munaa l'a yi teŋɛ dubyagbaha kemu ɲuŋᴐ ni ge, yi kee co xuuni ba dubyanaha-jemɛɛ ɲɛ wɛ. Kilɛ ya n'a daa fɛɛ piimu shᴐ wu Ja wu wo shishan pu baraga ni ge, yi kasɛɛgɛ yaha pee na, y'i pu comᴐ cɛ.
44020029	Nɛyɛ pyaa ya li cɛ jo nɛ nigarixhᴐgᴐ na yacoyo na ba j'e yee niŋɛ ni, na do dubyaa pu na.
44020030	Ali yeeyɛ pyaa kii bɛ ni naha, pii na ba foro yee ni, na kafinɛyɛ taga n'a daa fɛɛ pii ɲuyᴐ kyɛɛgi, na pye puyɛ pyaa wo kalaapiire.
44020031	Lee wuu na, yi kasɛɛgɛ yaha yiyɛ na. Yi yi funyᴐ tirige li na na yee taanri nɛ pye naha yee niŋɛ ni na yee bɛɛri nigin nigin wu kalaa caŋa fara piige na, fo na ɲɛsinmɛ wo yee kaa na.
44020032	"Ayiwa, nimɛ n'a da yi kaa le Kilɛ ni wu niimɛ jomᴐ pu keŋɛ ni. Kilɛ ya sipyii piimu pye fɛɛfɛɛ ge, yee bɛ pu wa pee ni. Wu na ba fanha kan yi mu n'a daa wu ni, loolodaa lemu bɛ w'a kemɛ yaha ge, na lee bɛ kan yi mu.
44020033	Nɛ ta ɲii yeege wa shishiin wo wari, kelee wu sanni, kelee wu f`aya fɛni wɛ.
44020034	Yee ya li cɛ na jo nɛyɛ pyaa keye yi wo labye w'a nɛ keree bɛɛri y`aa, na na ɲaariɲii pu bɛɛri wogoo y`aa.
44020035	Nɛ li shɛ yee na shɛgana bɛɛri na jo mu w`ee ya yaa na kapyeŋɛɛ pyi na la baa fɛɛ pu tɛri, na w`u funyᴐ tirige ni Kafᴐᴐ Yesu yɛ pyaa wo jomᴐ pu ni na: 'Duba ya daa gan funŋᴐ ni na toro da na.' "
44020036	Ayiwa, ba Pᴐli ya xᴐ pee jomᴐ pu na wɛ, na nuguro sin, a wu ni n'a daa fɛɛ pu bɛɛri di binnɛ Kilɛ ɲɛɛri.
44020037	A n'a daa fɛɛ pu bɛɛri di sii mɛhɛɛ su xuuni Pᴐli gari wuu na. A p'i wu shaari ni taanɲɛɛgɛ fo ni.
44020038	Lee kadugo na a p'i Pᴐli torogo na pa kᴐrᴐgᴐ ki ɲᴐ na. Pᴐli ya jomᴐ pemu jo na niɲaa tɛhɛnɛ na na pu da ɲii taha wee na nige_e ge, pee jomᴐ pe bi pu ɲahaya tanha xuuni.
44021001	Ayiwa, wee tuun wu ni a w`ee di f`o wu kan w`uyɛ mu ni n'a daa fɛɛ pu ni, na j'e kᴐᴐgbᴐhᴐ ki ni na kari Kᴐsi ni. Kee caŋa ki ɲimuguro, a w`ee di nᴐ Orode ni, na y`iri w`a, na gari Patara ni.
44021002	Ba w`ee ya nᴐ w`a wɛ, na kᴐᴐgbᴐhᴐ ka ta ki na se Fenisi fiige ki ni. A w`ee di j'e kee ni na kari.
44021003	Ba w`ee ya shɛ nᴐ Sipɛrɛ fiige ki shizhaa na wɛ, ma ɲɛhɛ yere kᴐᴐgbᴐhᴐ ki ni ma na da kee ɲaa. A w`ee di kee yaha mɛ kamɛnɛ cɛ wu ni, na doro kari Siiri fiige ki ni. A kᴐᴐgbᴐhᴐ ki shɛ yere Tiiri kulo li ni, bani lee kulo li ni tuguro ti bi yaa na tirige.
44021004	A w`ee di foro kᴐᴐgbᴐhᴐ ki ni, na j'e kanha ki ni, na shɛ n'a daa fɛɛ pii ta w`a Tiiri ni. A w`ee di cewuu nigin pinnɛ pye ni pee ni w`a. Pᴐli bi da zhɛ kanhama pemu ɲa Zheruzalɛmu ni ge, Fɛfɛɛrɛ Munaa bi pee kaa jo pee n'a daa fɛɛ pu mu. A pee di Pᴐli pye: "Ma ganha bu shɛ Zheruzalɛmu ni wɛ."
44021005	Ga ba w`ee cagaraga k'a pa nᴐ wɛ, n'a daa fɛɛ pu fara pu c`ee na, na fara pu nᴐhᴐpiire na, a pu bɛɛri di foro di zhɛ w`ee torogo. A p'i foro ni w`ee ni kanha ki ni na kari fo kᴐrᴐgᴐ ki ɲᴐ ki na. A w`ee bɛɛri di shɛ binnɛ nuguro sin w`a lᴐhᴐ ki ɲᴐ ki na, na Kilɛ ɲɛɛri.
44021006	Lee kadugo na a w`ee di f`o wu kan w`uyɛ mu, na j'e kᴐᴐgbᴐhᴐ ki ni, a pee kunni di guri na gaaŋi pu kabanya ni.
44021007	Ayiwa, ba kᴐᴐgbᴐhᴐ k'a y`iri ni w`ee ni Tiiri kulo li ni wɛ, a w`ee di shɛ digi kulo la ni lee mɛgɛ ɲɛ na Potolomasi; W`a w`ee ya kᴐrᴐgᴐ ki wo ɲara li ɲᴐ yaha. A w`ee di foro kᴐᴐgbᴐhᴐ ki ni, na j'e kanha ki ni, na shɛ n'a daa fɛɛ pu shaari, na lee caŋa ɲii le pinnɛ pye ni pu ni shiizhan.
44021008	Kee caŋa ki ɲimuguro, a w`ee di ɲaari kari Sezare kulo li ni, na shɛ digi Filipe ɲuŋᴐ ni. N'a daa fɛɛ pu bi sipyii gbarashuun wemu ɲaha bulo na pee pu tudunmᴐᴐ pu tɛgɛ labye wu na ge, wee Filipe we bɛ w'a bye pee gbarashuun we ni. Kafᴐᴐ Yesu wo Jozaama pu jovᴐᴐ wa wu bye wii.
44021009	Doɲiŋɛ pushaa nacɛbaalaa shishɛɛrɛ wu bye Filipe mu. Kilɛ bi jomᴐ yu pee bɛɛri mu pu na dorogo sipyii mu.
44021010	A w`ee di diin Filipe kaban na cabyaa niɲɛhɛŋɛɛ pye w`a. Na w`ee yaha Filipe kaban, a Kilɛ tudunmᴐ wa di ba ba caŋa ka na y`iri Zhude fiige ki ni. Wee mɛgɛ ki bye na Agabusi.
44021011	A wee n'a wu nᴐ w`ee na, na Pᴐli wo kirimɛɛ lᴐ, na lee taga wuyɛ pyaa keye ni wu tᴐᴐyᴐ pᴐ, na jo: "Fɛfɛɛrɛ Munaa l'a jo na Yawutuu pu da ba shɛ le kirimɛɛ le Kafᴐᴐ co Zheruzalɛmu ni, na wu pᴐ le pᴐgana le na, na wu le shi watii keŋɛ ni wemu ɲɛ Yawutuu wɛ."
44021012	Ba w`ee ya pee jomᴐ pu logo wɛ, a w`ee ni wee xuu wu shɛɛn di binnɛ Pᴐli ɲɛɛri jo wu ganha bu shɛ Zheruzalɛmu ni wɛ.
44021013	A Pᴐli di jo: "Ɲaha wo mɛhɛɛ yee di suu mɛ wɛ? Y'a giin y'i na ɲaha tanha gɛ? Nɛ gbegele xᴐ xu ka na Zheruzalɛmu ni Yesu Kirisa mɛgɛ wuu na pu da jo pᴐᴐrᴐ."
44021014	W`ee ya pa li ɲa nago Pᴐli ya go wu wu hakili laha Zheruzalɛmu shɛɛ li na_ɛ ge, a w`ee di cari, na jo: "Le li wa Kilɛ ɲidaan ge, lee li pye."
44021015	A cabyaa dama dama di doro, a w`ee di gbegele na gari Zheruzalɛmu ni.
44021016	A Sezare kulo li wo n'a daa fɛɛ pii di binnɛ kari ni w`ee ni. Ba w`ee ya nᴐ Zheruzalɛmu ni wɛ, w`ee bi yaa w`ee pu tigi n'a wemu ɲuŋᴐ ni ge, a pee n'a daa fɛɛ p'i gari ni w`ee ni wee kaban. Wee n'a wu mɛgɛ ki bye na Minasᴐn, Sipɛrɛ shɛn wu bye wii. Wee bi d`a na xᴐ Yesu na l'a mᴐ.
44021017	Ba w`ee ya nᴐ Zheruzalɛmu ni wɛ, a w`ee cebooloo n'a daa fɛɛ p'i w`ee ɲuŋᴐ c'iri ni fundanga ni.
44021018	Kee caŋa ki ɲimuguro a Pᴐli di gari ni w`ee ni Yakuba kaban. N'a daa fɛɛ nᴐhᴐlɛɛ pu bɛɛri bɛ pu bi pinnɛ w`a.
44021019	Ba f`o w'a pye xᴐ wɛ, a Pᴐli di jomᴐ pu lᴐ. Shi wemu ɲɛ Yawutuu_i ge, Kilɛ ya kaa lemu pye wee shi wu bɛ tɛ ni Pᴐli wo Kilɛ jomᴐ yɛrɛ li funŋᴐ ni ge, a wu ɲᴐ le kee ni, na kee bɛɛri paari pu mu nigin nigin na.
44021020	Ba p'a yee logo wɛ, a pu bɛɛri di Kilɛ sᴐ, na baraga taha wu na. Lee kadugo na a p'i Pᴐli pye: "W`u ceborona, m'a ɲaa wɛ, Yawutuu xhuu niɲɛhɛmɛɛ p'a d`a Yesu na naha, ga, ali niɲaa we bɛ ni, pu bɛɛri ya taha yaha Kilɛ tudunmᴐᴐ Musa wo saliya wu fɛni.
44021021	Sipyii pii d'a pa yi jo pu mu na Yawutuu piimu pu wa shi wu sama tɛ ni ge, na mu wu wa yi yu pee Yawutuu pu mu na pu Kilɛ tudunmᴐᴐ Musa wo saliya keree ki yaha; na pu ganha ba pu nᴐhᴐpiire kᴐᴐn nige wɛ, p'i ganha ba kalɛgɛɛ kii shishiin bɛ pyi wɛ.
44021022	Ayiwa, w`ee na lee kaa le co cogana lekɛ na wɛ? Li pye pyegana bɛɛri na pu na ba li cɛ na mu ya pa.
44021023	Lee funŋᴐ ni, le w'`a da jo ma mu nimɛ ge, m'a yaa ma lee pye. Ayiwa, namaa shishɛɛrɛ ɲɛ naha w`ee mu, pee bi ɲᴐmɛhɛɛ lᴐ Kilɛ mu.
44021024	Ma da j'e ni pu ni Kilɛ-pɛɛŋɛ pugbᴐhᴐ ki ni, m'a mayɛ pye fɛɛfɛɛ, m'a pu bɛ pye fɛɛfɛɛ na bɛ ni saliya wu ni. M'a pu bɛɛri wo ɲuguupɛrɛmɛ wolo, kᴐnhᴐ p'i pu bɛɛri ɲuyᴐ kuu. Lee bu bye Yawutuu pu na ba li cɛ na sipyii p'a keree kiimu bɛɛri jo mu shizhaa na ge, na lee la shishiin wa can wɛ. Pu na ba li ɲa bɛ sanha na muyɛ pyaa ki bɛ k'a ɲaari na sahaŋi ni Musa wo saliya wu ni.
44021025	Shi wemu ɲɛ Yawutuu wɛ, wu bɛ d'a d`a Yesu na ge, w`ee ya sɛmɛ tun xᴐ pee bɛ mu, na w`u fungᴐnyᴐ shɛ pu na; w`ee ya li shɛ pu na jo xaara bɛɛri p'a gbo yapɛrɛ na ge, pu ganha ba tee xaa wɛ, pu ganha ba shishan xaa wɛ, pu ganha ba yaxuyo xaa wɛ, p'i ganha ba dᴐdᴐᴐrᴐ pyi wɛ."
44021026	Ayiwa, a Pᴐli di fara pee namaa shishɛɛrɛ wu na, tee ɲimuguro ti na a wu wuyɛ pye fɛɛfɛɛ na pee bɛ pye fɛɛfɛɛ. Lee kadugo na a p'i gari Kilɛ-pɛɛŋɛ pugbᴐhᴐ ki ni shiizhan. Pu fɛfɛɛrɛ cabyaa ki ɲᴐ na ba fa caŋa kemu, ni pu bɛɛri nigin nigin wu saraya na ba wolo caŋa kemu ge, a Pᴐli di yee caya yi shɛ pu na.
44021027	Lee bi Azi fiige ki wo Yawutuu pii ta pee ya Pᴐli ɲa Kilɛ-pɛɛŋɛ pugbᴐhᴐ ki ni. Ba cabyaa gbarashuun wu ɲᴐ ya giin di va wɛ, a p'i ba na sii tunmᴐ pu pɛlɛ, na sipyii pu sᴐn, a p'i Pᴐli co.
44021028	Na ganha na xhuulo na: "Izirayɛli shɛɛn, y'a ma yoo, y'a ma! N'a we w'a ɲaari na sipyii pu kalaa tɛyɛ yi bɛɛri ni na w`ee wo shi wu ɲɛ xuuni_i ge, wee wu ɲɛ we. Wee w'a yu bɛ sanha na w`ee wo saliya we ni w`ee wo Kilɛ-pɛɛŋɛ pugbᴐhᴐ ki ɲɛ xuuni wɛ. Lee bɛɛri kadugo na, Girɛkii bɛ ni w'a pa na pa j'e fo Kilɛ-pɛɛŋɛ pugbᴐhᴐ kiyɛ pyaa ni, na w`ee wo fɛfɛɛrɛ xuu wu nᴐrᴐgᴐ w`ee mu."
44021029	P'a yee jo bani p'a bi Efese shɛɛn Torofimɛ ɲa ni Pᴐli ni kanha ki funŋᴐ ni, na ganha na giin na w'a j'e ni wee bɛ ni Kilɛ-pɛɛŋɛ pugbᴐhᴐ ki ni.
44021030	Ba l'a pye mu wɛ, a kanha ki funŋᴐ ki bɛɛri di wuregi. A sipyii p'i ganha na f`oro kabaya yi bɛɛri na, na fe na ma. A p'i Pᴐli co, na wu fuulo yeege Kilɛ-pɛɛŋɛ pugbᴐhᴐ ki ni, na gburaya yi tᴐ taapile ni.
44021031	Na pu yaha pu na Pᴐli shaa di gbo, a pii di baa kari na shɛ yi jo sᴐrᴐsii pu wo ɲuŋᴐfᴐgbᴐ wu mu na Zheruzalɛmu kulo li bɛɛri l'a wuregi.
44021032	Ba sᴐrᴐsii pu wo ɲuŋᴐfᴐgbᴐ w'a yee logo wɛ, taapile ni a wu sᴐrᴐsii pii lᴐ na fara sᴐrᴐsii ɲuŋᴐfɛɛ pii na, a p'i baa j'e kanha ki ni. Ba Yawutuu p'a sᴐrᴐsii wo ɲuŋᴐfᴐgbᴐ wu ɲa ni wu sᴐrᴐsii pu ni wɛ, a p'i Pᴐli wo kpᴐᴐnrᴐ ti ɲᴐ yereŋɛ.
44021033	A sᴐrᴐsii pu wo ɲuŋᴐfᴐgbᴐ wu ba Pᴐli co. A wu sᴐrᴐsii pu pye na pu tᴐᴐrᴐ shᴐnhᴐyᴐ shuun le wu na. Ba p'a Pᴐli pᴐ na xᴐ wɛ, a wu yegeŋɛ pye na: "We n'a we di ɲɛ jᴐgᴐ wɛ? Ɲaha wu d'a pye wɛ?"
44021034	A sipyii pu bɛɛri di ganha na xhuulo puyɛ taan, wa shishiin nijoyo ni wa woyo ɲɛ nigin wɛ. A sᴐrᴐsii pu wo ɲuŋᴐfᴐgbᴐ wu ba li ta na wee wa da jomᴐ pa shishiin ta logo tunmᴐ pu keŋɛ ni wɛ, a wu sᴐrᴐsii pu pye na p'a se ni Pᴐli ni sᴐrᴐsii pu wo pugbᴐhᴐ ki ni.
44021035	Ba p'a shɛ nᴐ tajege ki ni wɛ, a sipyii p'i sii tunmᴐ pu pɛlɛ fo sᴐrᴐsii p'a na Pᴐli lᴐ.
44021036	Bani sipyiɲɛhɛmɛɛ pu bi taha wu fɛni, na xhuulo na yu na: "Yi wu gbo laha w`a! Yi wu gbo laha w`a!"
44021037	Pᴐli nijewo pugbᴐhᴐ ki ni, a wu sᴐrᴐsii pu wo ɲuŋᴐfᴐgbᴐ wu pye: "Ta nɛ na j'a jo ni ma ni?" A sᴐrᴐsii pu wo ɲuŋᴐfᴐgbᴐ wu jo: "A l'i bye kanna mu w'a Girɛkii jomᴐ pu nuri gɛ?
44021038	Wee tuun wu ni, Misira shɛn n'a we w'a n'a she le wuyɛ ni kurogo ke na, fo w'a kari ni namaa kabᴐfoŋᴐᴐ shishɛɛrɛ (4000) ni sipoŋᴐ ki ni gbuuro ti kaa na ge, mu wa were wɛ gɛ?"
44021039	A Pᴐli di wu ɲᴐ shᴐ na: "Yawutu nɛ ɲɛ, Tarisi kulo li ni nɛ y`iri, Silisi fiige ki ni. Kulo lemu shɛn nɛ ɲɛ ge, l'a pɛlɛ. Ɲᴐ mayɛ na m'a na yaha di jo ni sipyii pu ni."
44021040	A sᴐrᴐsii pu wo ɲuŋᴐfᴐgbᴐ wu kafila wu kan Pᴐli mu na wu jo ni sipyii pu ni. A Pᴐli di yere w`a kuɲᴐᴐ li ni, na wu keŋɛ yirige sipyii pu mu, na w'a giin di jo ni pu ni. Ba sipyii p'a cari puyɛ na wɛ, a Pᴐli di ɲᴐ kᴐn na yu ni pu ni Yawutuu jomᴐ pu ni. A wu pu pye:
44022001	"Na tii ni na cebooloo, yi logo na ɲᴐ na. N'a da ba jo nimɛ na li shɛ yee na jo nɛ ta kakuunᴐ la shishiin pye wɛ."
44022002	Ba sipyii p'a Pᴐli ɲa wu na yu puyɛ pyaa wo jomᴐ pu ni wɛ, a p'i nᴐhᴐdaan jomᴐ pu bɛɛri ɲᴐ yaha, na fɛhɛ kpan. A Pᴐli di jo:
44022003	"Yawutu nɛ ɲɛ. Nɛ se Tarisi kulo li ni, Silisi fiige ki ni. Ga Zheruzalɛmu ni nɛ lɛ naha. Nɛ kalaa to wu bye Gamaliyɛli. Wee w'a nɛ kemɛ kalaa na bɛ ni w`u sefɛlɛɛ pu wo saliya wu keree ni. Kafugo bye nɛ bɛ ni fo xuuni Kilɛ-shaa li funŋᴐ ni ba yee bɛ wa mɛ niɲaa wɛ.
44022004	Nɛ bɛ wu bi Yesu koo li wo sipyii pu kana, fo na pii gbuu pu ni. Nɛ bi le koo le ɲaarivɛɛ coni c`ee fara namaa na, na pu puu na leni kaso ni.
44022005	Saraya ɲaha shᴐᴐnrivɛɛ wo ɲuŋᴐfᴐgbᴐ we, ni nᴐhᴐlɛɛ ɲahagbaa fɛɛ wo kuruŋᴐ ke, pee wa na sɛɛrɛɛ le kaa le na. Nɛ bi sɛmɛ ta bɛ pu mu, na gaaŋi di zhɛ gan Damasi kulo li wo Yawutuu pu mu, kᴐnhᴐ di bu shɛ Damasi ni, na shɛ n'a daa fɛɛ pii ta w`a, di pee bɛ co di pu pᴐ, di ba ni pu ni Zheruzalɛmu ni, kᴐnhᴐ kanhama di ba nᴐ pu na."
44022006	"Ayiwa, na nɛ yaha nɛ na gaaŋi koo li ni, na ba shɛ dɛɛŋɛ Damasi na cafugo ki na. Taapile ni a kpɛɛngbᴐhᴐ ka di y`iri fugba we ni, na ba ɲ'i na nɛ maha.
44022007	A nɛ wolo to ɲiŋɛ na, na mujuu la logo na: 'Sᴐli, Sᴐli, ɲaha na m'a na kana mɛ wɛ?'
44022008	A nɛ yegeŋɛ pye jo: 'M'i ɲɛ jᴐgᴐ wɛ, Kafᴐᴐ?' A wu nɛ pye: 'Nɛ ɲɛ Nazarɛti shɛɛn Yesu, nɛ mu wa gana mɛ.'
44022009	Ayiwa, sipyii piimu pu bye ni nɛ ni ge, pee kunni ya kpɛɛngbᴐhᴐ ki ɲa, ga we wu bi yu ni nɛ ni ge pu ya ta weefᴐᴐ wo mujuu li logo wɛ.
44022010	A nɛ yegeŋɛ pye jo: 'Kafᴐᴐ, lekɛ nɛ d'a yaa na pye wɛ?' A Kafᴐᴐ di nɛ pye: 'Y`iri m'a j'e Damasi kanha ki ni, Kilɛ funŋᴐ wa ma lemu pye ge, lee na zhɛ jo ma mu.'
44022011	Kpɛɛngɛ ki bi pɛlɛ pɛlɛgana lemu na ge, a nɛ bye nɛ ɲaa nige wɛ. Sipyii piimu pu bye ni nɛ ni ge, a pee di na nɛ co keŋɛ na na j'e kanha ki ni.
44022012	"Lee bi n'a wa ta Damasi ni wee mɛgɛ ɲɛ na Anaɲasi. Kilɛ ɲ`ii faara sipya wu bye wii fo xuuni, na ɲaari na sahaŋi ni Musa wo saliya wu keree ki bɛɛri ni. Damasi kulo li Yawutuu pu bɛɛri bi wu mɛsaaŋa yu,
44022013	A wee di ba nɛ fɛni, na ba yere nɛ taan, na jo: 'Na ceborona Sᴐli, ma ɲ`ii ki mugi m'a wii!' Taapile ni, a nɛ ɲ`ii k'i mugi, a nɛ wii na wu niyerege ɲa.
44022014	A wu nɛ pye: 'W`ee sefɛlɛɛ pu wo Kilɛ wu w'a mu ɲaha bulo, kᴐnhᴐ m'a wu ɲidaan cɛ. Wemu w'a tii ge, m'a wee ɲa, m'a wu ɲᴐ jomᴐ bɛ logo.
44022015	Bani ma na ba bye wu sɛɛri. M'a keree kiimu ɲa na kiimu logo ge, ma na ba kee wo yɛrɛ pyi sipyii pu samaa bɛɛri mu.
44022016	Wee tuun wu ni nimɛ, ma ganha bu diin na kaa latii ma da da sigee wɛ. Y`iri m'a batize, ma wo jurumu wu yafa ma mu Yesu mɛgɛ ki gbᴐᴐrᴐ ni.'
44022017	"A nɛ guri pa Zheruzalɛmu ni. Na nɛ yaha Kilɛ-ɲɛrɛgɛ na Kilɛ-pɛɛŋɛ pugbᴐhᴐ ki ni, a Kilɛ di kashɛɛ la shɛ nɛ na.
44022018	A nɛ Kafᴐᴐ ɲa, a wu nɛ pye: 'Tᴐgaaya lᴐ, m'a foro Zheruzalɛmu ni, bani jomᴐ bɛɛri ma da ba jo naha nɛ shizhaa na ge, sipya wa shishiin wa da gbara pu na ma mu wɛ.'
44022019	A nɛ wu pye: 'Kafᴐᴐ, puyɛ pyaa wa li cɛ na nɛ wu bi ma ɲaari na Kilɛ-pɛɛŋɛ piyɛyɛ yi sahaŋi, na n'a daa fɛɛ pu coni na pu sani, na pu leni kaso ni.
44022020	Ali Ecɛni we wu bi mu jomᴐ pu yu ge, pu bi wee gbuu tuun wemu ni ge, nɛyɛ pyaa ki bɛ bye w`a. Nɛ bi sᴐᴐ li na jo pu Ecɛni gbo. Nɛyɛ pyaa k'a bi Ecɛni gbovɛɛ pu fadeye yi co pu mu.'
44022021	Wee tuun wu ni a Kafᴐᴐ di nɛ pye: 'Y`iri, di ma tun shi watii mu taliige ni.' "
44022022	Sipyii pu bɛɛri bi niwegee shan na Pᴐli kafila wu nuri, fo na shɛ nᴐ pe jomᴐ pe na. Ga ba w'a pa ɲᴐ le yɛ pee jomᴐ pu ni wɛ, a sipyii p'i ganha na xhuulo na yu: "Ke sipyituugo ke ya yaa na ki gbo! We ya yaa pu wu yaha ɲ`ii na bada wɛ!"
44022023	A p'i ganha na sɛlɛ, na pu fadeye wolo na yee figi fugba we ni, na gbazhɛnhɛ kori na waa fugba wu ni.
44022024	Ba sᴐrᴐsii pu wo ɲuŋᴐfᴐgbᴐ w'a lee ɲa mu wɛ, a wu sᴐrᴐsii pu pye na pu j'e ni Pᴐli ni sᴐrᴐsii pu wo pugbᴐhᴐ ki ni. W'a lemu pye sipyii p'i sɛlɛ mɛ wu na ge, p'i wu kpᴐn ni susᴐlᴐᴐ ni fo wu bu shɛ lee jo,
44022025	Ga tuun wemu ni pu bi Pᴐli puu p'i wu kpᴐn ge, sᴐrᴐsii ɲuŋᴐfᴐᴐ we wu bye wu t`aan ge, a Pᴐli di wee pye: "Na bɛ ni saliya wu ni, l'a saha nago yee pu Oromɛ shɛn kpᴐn ni susᴐlᴐᴐ ni wu kiiri kᴐnbaa gɛ?"
44022026	Ba sᴐrᴐsii ɲuŋᴐfᴐᴐ w'a yee logo wɛ, a wu gari sᴐrᴐsii pu wo ɲuŋᴐfᴐgbᴐ wu y'iri na shɛ wu pye: "Ɲaha m'a giin di bye mɛ wɛ? We n'a we, Oromɛ shɛn wu ɲɛ wii!"
44022027	A sᴐrᴐsii pu wo ɲuŋᴐfᴐgbᴐ wuyɛ pyaa di shɛ Pᴐli yege na: "Oromɛ shɛn yɛ pyaa mu ɲɛ ya?" A Pᴐli di wu ɲᴐ shᴐ na: "Uun."
44022028	A sᴐrᴐsii pu wo ɲuŋᴐfᴐgbᴐ wu jo: "Wari niɲɛhɛmɛ nɛ saraa na na j'a pye Oromɛ shɛn." A Pᴐli di wu pye: "Nɛ d'a sii se Oromɛ shɛn do!"
44022029	Ba Pᴐli ya pee jomᴐ pu jo wɛ, piimu pu bi da wu kpᴐn, p'i wu karamu fo wu jo ge, a pee bɛɛri di jaaga laha wu t`aan. A sᴐrᴐsii pu wo ɲuŋᴐfᴐgbᴐ wu bɛ di fya, bani wee wu bi jo na pu Pᴐli pᴐ na ta Pᴐli di ɲɛ Oromɛ shɛn cii yɛ pyaa.
44022030	Ayiwa, kaa lekɛ na Yawutuu p'a bi Pᴐli jaagi ge, sᴐrᴐsii pu wo ɲuŋᴐfᴐgbᴐ wu funŋᴐ bye wu lee tii cɛ. Lee wuu na w'a tuduro yaha shɛ kee caŋa ki ɲimuguro, na pu saraya ɲaha shᴐᴐnrivɛɛ ɲuŋᴐfɛɛ ni kiirikᴐᴐn kuruŋᴐ ki sipyii pu bɛɛri yiri pinnɛ. Lee kadugo na a p'i pᴐᴐrᴐ ti sanha Pᴐli na, na gari ni wu ni, na shɛ wu yereŋɛ pu niŋɛ ni.
44023001	A Pᴐli di ɲaha ki le kiirikᴐᴐn kuruŋᴐ ki sipyii pu ni na jo: "Na cebooloo, nɛ na torogana li saha ni Kilɛ ɲidaan ni, fo na pa nᴐ niɲaa na, fyaara bɛ ya pye nɛ zᴐ wu ni li koro ni wɛ."
44023002	Jomᴐ pe Pᴐli ya jo ge, a pee di bye pu ya bɛ saraya ɲaha shᴐᴐnrivɛɛ wo ɲuŋᴐfᴐgbᴐ Anaɲasi mu wɛ. Pii pu bye Pᴐli t`aan ge, a wu pee pye na pu Pᴐli kpᴐn wu ɲᴐ ke na.
44023003	Wee tuun wu ni a Pᴐli di wu pye: "Mu nivige ke kanna kasᴐrᴐgᴐ kadugo ki! Kilɛ bɛ na ba mu kpᴐn! Yatɛɛngɛ mu ya shan na tiin na nɛ kiiri ma da gᴐn na saha ni saliya wu ni, mu ninumᴐ di nᴐhᴐ m'a yu sanha na pu nɛ kpᴐn, na ta saliya w'i ya yee jo wɛ."
44023004	Sipyii pii pu bye Pᴐli t`aan ge, a pee di wu pye: "Go Kilɛ wo saraya ɲaha shᴐᴐnrivɛɛ wo ɲuŋᴐfᴐgbᴐ wu mu wa zhɛhɛlɛ mɛ gɛ!"
44023005	A Pᴐli di pu pye: "Na cebooloo, nɛ li cɛ nago saraya ɲaha shᴐᴐnrivɛɛ wo ɲuŋᴐfᴐgbᴐ wu ɲɛ wii wɛ, sa lee ni wɛ nɛ bi da ye jo ni wu ni wɛ. Bani l'a ka Kilɛ Kafila wu ni na: 'Ma ganha da kafilakuumᴐ jo w'a ma ɲahagbaa fᴐᴐ na wɛ."'
44023006	Ayiwa, Pᴐli bi li cɛ na kiirikᴐᴐn kuruŋᴐ ki taaga ka ki ɲɛ Sadushɛɛn, taaga ki saŋa di ɲɛ Farizhɛɛn. Lee wuu na w'a mujuu w'a pu niŋɛ ni na pu pye: "Na cebooloo, Farizhɛn nɛ ɲɛ. Nɛ sefɛɛ ɲɛ Farizhɛɛn. Nɛ d`a li na jo xuɲɛnɛ na ba bye ɲiga na ge, kee tadaŋa ke wuu na kiiri w'a gᴐᴐn mɛ nɛ na niɲaa."
44023007	Ba Pᴐli ya pee jomᴐ pu jo yɛ wɛ, a nakaara di j'e Farizhɛɛn ni Sadushɛɛn pu tɛ ni. A sipyii p'i daa taaya shuun.
44023008	Bani Sadushɛɛn, pee wa yu na xuɲɛnɛ da ba bye ɲiga na wɛ, na mɛlɛkɛɛ ɲɛ wɛ, na munahaa kiitiigee bɛ di ɲɛ wɛ. Na ta Farizhɛɛn, pee d'a d`a kii keree kii bɛɛri na.
44023009	A tunmᴐ p'i ganha na bɛlɛ fo xuuni. A saliya karamᴐgᴐlᴐᴐ pii di y`iri Farizhɛɛn pu wo kuruŋᴐ ki ni, na kafugo le puyɛ ni na jo: "W`ee kunni ya ta kakuunᴐ la shishiin ɲa we n'a we na wɛ. Ma na zhɛ li ta mɛlɛkɛ wa, kelee munaa la l'a yu ni wu ni."
44023010	A nakaara t'i ba sii pɛlɛ fo sᴐrᴐsii pu wo ɲuŋᴐfᴐgbᴐ wu funŋᴐ ya pɛn na pu ganha ba Pᴐli kile gbo puyɛ tɛ ni wɛ. Lee wuu na w'a sᴐrᴐsii pii tun na pu tigi, p'i ba Pᴐli shᴐ sipyii pu na, p'i shɛ ni wu ni sᴐrᴐsii pu wo pugbᴐhᴐ ki ni.
44023011	Kee caŋa ki ɲimuguro nibiige, a Kafᴐᴐ di ba wuyɛ shɛ Pᴐli na na wu pye: "La le mayɛ ni m'a ma luu waha. Ba m'a pye nɛ sɛɛri na nɛ kaa jo Zheruzalɛmu kulo li ni wɛ, mu ma da zhɛ bye nɛ sɛɛri, na nɛ kaa jo Oromɛ kulo li bɛ ni."
44023012	Kee caŋa ki ɲimuguro ɲisᴐᴐgᴐ na, a Yawutuu pii di binnɛ na woni pye Pᴐli kaa na. A p'i gaa puyɛ mu na pee wa da li wɛ, pee di wa da lᴐhᴐ gba wɛ, fo pee bu shɛ Pᴐli gbo.
44023013	Piimu p'a bi wee woni wu pye ge, pee bi ɲɛhɛ namaa kɛlɛɛ shishɛɛrɛ (40) na.
44023014	A p'i gari saraya ɲaha shᴐᴐnrivɛɛ ɲuŋᴐfɛɛ ni nᴐhᴐlɛɛ pu fɛni, na shɛ pee pye: "W`ee ya w`uyɛ pinnɛ na gaa Kilɛ na, jo w`ee da li wɛ, w`ee di wa da lᴐhᴐ gba wɛ, fo w`ee bu shɛ Pᴐli gbo tuun wemu ni.
44023015	Lee wuu na, yi ni kiirikᴐᴐn kuruŋᴐ ki sipyii pu samaa bɛɛri, yi bɛ yi na y'i shɛ sᴐrᴐsii pu wo ɲuŋᴐfᴐgbᴐ wu ɲɛɛri na wu pa ni Pᴐli ni yi mu. Y'i yiyɛ pye kanna y'a giin y'i ba wu keree ki deele yi ki suguri saama na. W`ee kunni wa gbegele xᴐ na wu sige, w`u ba wu gbo koo li na, na wu ta wu sanha nᴐ nahamɛ yi na wɛ."
44023016	Ga, a Pᴐli yalᴐ di we woni we kafila wu bɛɛri logo. A wu baa kari sᴐrᴐsii pu wo pugbᴐhᴐ ki ni, na shɛ yee ɲaha jo Pᴐli mu.
44023017	Wee tuun wu ni a Pᴐli di sᴐrᴐsii ɲuŋᴐfᴐᴐ wa yiri na wu pye: "Shɛ ni we lɛvᴐᴐ we ni sᴐrᴐsii pu wo ɲuŋᴐfᴐgbᴐ wu mu, jomᴐ pa pu wa wu mu na jo wu mu."
44023018	A wee sᴐrᴐsii ɲuŋᴐfᴐᴐ wu gari ni lɛvᴐᴐ wu ni sᴐrᴐsii pu wo ɲuŋᴐfᴐgbᴐ wu mu, na shɛ wu pye: "Kasolemɛɛ Pᴐli w'a nɛ yiri, na nɛ pye na nɛ wu pa ni we lɛvᴐᴐ we ni mu mu na jomᴐ pa pu wa wu mu na jo ma mu."
44023019	A sᴐrᴐsii pu wo ɲuŋᴐfᴐgbᴐ wu lɛvᴐᴐ wu co wu keŋɛ na, na fulo ni wu ni kabanugo na, na wu yege na: "Jomᴐ pekɛ p'i wa mu mu na jo nɛ mu wɛ?"
44023020	A lɛvᴐᴐ wu wu pye: "Yawutuu p'a jo na bɛ yi na na pee da ba mu ɲɛɛri ɲiga na, na m'a Pᴐli yaha shɛ kiirikᴐᴐn kuruŋᴐ ki mu; na p'a giin p'i shɛ wu keree ki kemɛ suguri.
44023021	Ga ma ganha bu d`a yee na wɛ! Bani pu wo sipyii pii p'a da ba lara na Pᴐli sige koo na, pee ya ɲɛhɛ sipyii kɛlɛɛ shishɛɛrɛ (40) na. P'a bɛ yi na, na gaa Kilɛ na na pee wa da li wɛ, pee di wa da lᴐhᴐ gba wɛ, fo pee bu shɛ Pᴐli gbo tuun wemu ni. P'a gbegele xᴐ bɛ. Mu ɲᴐ y'iri pu wa wii, mu ba sᴐᴐ na lee pye pu mu."
44023022	A sᴐrᴐsii pu wo ɲuŋᴐfᴐgbᴐ wu lɛvᴐᴐ wu yaha kari. Ga na yi jo na waha wu mu na ye w'a jo wee mu ge, na wu ganha bu yee jo sipya watii mu nige wɛ.
44023023	Lee kadugo na a sᴐrᴐsii pu wo ɲuŋᴐfᴐgbᴐ wu sᴐrᴐsii ɲuŋᴐfɛɛ shuun wa yiri na pu pye: "Yi sᴐrᴐsii xhuu shuun w'a puyɛ na, ni shᴐnduguloo kɛlɛɛ gbarashuun, ni namaa tanmaa fɛɛ xhuu shuun. Pu bɛɛri di gbegele, piige ba wᴐ na nᴐ tuunᴐ ɲ`ii gbarashɛɛrɛ na, p'i da se Sezare kulo li ni.
44023024	Yi shᴐngᴐ ka gbegele Pᴐli bɛ mu, kᴐnhᴐ wu nijemɛ di nᴐ gbafɛnɛɛrɛɛ Felikisi na yaaga ganha bu wu ta wɛ."
44023025	Lee kadugo na a wu sɛmɛ y`aa na wee tun Felikisi mu. Wee sɛmɛ wu jomᴐ pu wa mɛ:
44023026	Nɛ Kulodi Lisiyasi w'a we sɛmɛ we tun na ɲuŋᴐfᴐᴐ gbafɛnɛɛrɛɛ Felikisi mu: N'a ma shaari.
44023027	Yawutuu pu bi we n'a we co, na ganha na giin p'i wu gbo. Ba nɛ pa logo na Oromɛ shɛn wu ɲɛ wii wɛ, a nɛ na wo sᴐrᴐsii pii tun kari p'a shɛ wu shᴐ pu na.
44023028	Kaa lemu w'a bi pye a Yawutuu p'i ganha na wu jaagi lee wuu na ge, nɛ funŋᴐ ki bye di lee cɛ. Lee wuu na, a nɛ shɛ ni wu ni pu wo kiirikᴐᴐn kuruŋᴐ ki mu.
44023029	Ga, a nɛ ba li kasɛri, na li ta jo pu wo saliya wu wo keree na p'a wu jaagi. Ga wu ya ta kakuunᴐ la shishiin pye lemu na xu nᴐ wu na, kelee na wu le kaso ni wɛ.
44023030	Lee kadugo na a p'i ba nɛ pye na Yawutuu p'a woni pye wu kaa na, lee wuu na nɛ mɛhɛ wu yaha shɛ ma y'iri, na yi jo Yawutuu pu mu jo p'a jaagi wu tɛri wu na kaa lemu na ge, jo pu shɛ lee jo muyɛ pyaa ki mu. Ye y'a bye nɛ mu di jo ma mu. Kilɛ wu tuun wa shɛ w`u na.
44023031	Yemu y'a jo sᴐrᴐsii pu mu ge, a p'i lee pye; a p'i Pᴐli lᴐ kee piinuŋᴐ ki ni, na gari ni wu ni fo Antipatirisi kulo li ni.
44023032	Ɲimuguro ti na, sᴐrᴐsii piimu pu bye tᴐᴐyᴐ na ge, a pee di guri na pa pu wo pugbᴐhᴐ ki ni; a shᴐnduguloo p'i ganha na gaaŋi ni Pᴐli ni.
44023033	Ba p'a shɛ nᴐ Sezare ni wɛ, a p'i sɛmɛ wu kan gbafɛnɛɛri wu mu, na Pᴐli bɛ shɛ wu na.
44023034	A gbafɛnɛɛri wu sɛmɛ wu kalaa na Pᴐli yege na: "Fiige kekɛ ni mu d'a y`iri wɛ?" A Pᴐli di wu pye na wee ya y`iri Silisi fiige ki ni.
44023035	A gbafɛnɛɛri wu wu pye: "Ma jaagivɛɛ pu ba nᴐ naha tuun wemu ni, nɛ na logo ma ɲᴐ na wee tuun wu ni." A wu jo na pu Pᴐli yaha saannaa Hɛrᴐdi wo kaaŋa ki ni, pu da wu kasɛri.
44024001	Ayiwa, a cabyaa kaguro di doro, a saraya ɲaha shᴐᴐnrivɛɛ wo ɲuŋᴐfᴐgbᴐ Anaɲasi di ba Sezare kulo li ni, wu ni nᴐhᴐlɛɛ p'a, ni n'a wa, wemu ya kafila cɛ xuuni ge, wee wu bi da ba wu kafilacɛnɛ taga Pᴐli tᴐᴐgᴐ le. Wee mɛgɛ ki bye na Tɛritule. A p'i ba jaagi shan Pᴐli na gbafɛnɛɛrɛɛ Felikisi mu.
44024002	A p'i shɛ Pᴐli yiri na pa. Keree kiimu na p'a wu jaagi ge, a Tɛritule di kee ɲᴐ kᴐn na baari gbafɛnɛɛri wu mu. A wu jo: "W`u ɲuŋᴐfᴐcemɛ we, w`ee wa fɛrɛmɛ nigbᴐ pemu ni fiige ki funŋᴐ ni niɲaa we ni ge, mu gbᴐᴐrᴐ ni w`ee ya pee fɛrɛmɛ pu ta. Mu wo fungᴐngᴐ fɛɛrɛ nigbᴐᴐrᴐ funŋᴐ ni bɛ ɲɛri niɲɛhɛmɛ ya j'e fiige ki ni, fo na ki pye k'a shɛ ɲaha na.
44024003	W`ee ya ma saama pu cɛ ma mu tuun bɛɛri ni kii keree kii bɛɛri na.
44024004	Ga ma na jo nɛ funŋᴐ wa w`ee pu ma teŋɛ yaha fo di mᴐ wɛ, lee wuu na n'a ma ɲɛɛri jo ma ɲᴐ mayɛ na, m'a niwegee shan m'a kafilakaya nigin nigin logo w`u mu.
44024005	"Ayiwa, we n'a we m'a ɲaa mɛ ge, w`ee kunni ya we sɛɛri na wu ta ba kafɛɛgɛ bani ɲɛ wɛ. Wu ɲɛ na n'a she yirige Yawutuu pu niŋɛ ni koŋᴐ ki bɛɛri na. Wee wu ɲɛ bɛ Nazarɛti shɛɛn wo koo li ɲahagbaa fᴐᴐ.
44024006	W'a bi giin fo na w`ee Kilɛ-pɛɛŋɛ pugbᴐhᴐ ki bɛ nᴐrᴐgᴐ, lee wuu na w`ee ya wu co. [W`ee bi giin w`ee di wu kiiri kᴐn na saha ni w`u wo saliya wu ni.
44024007	Ga, a sᴐrᴐsii pu wo ɲuŋᴐfᴐgbᴐ Lisiyasi di nᴐ ni kafugo ni, na wu shᴐ w`ee na.
44024008	Na w`ee pye na lemu na w`ee ya wu jaagi ge, na w`ee pu pa lee jo muyɛ pyaa mu.] Mayɛ pyaa ki bɛ na j'a wu yege, keree kiimu bɛɛri na w`ee ya wu jaagi ge, ma na ki logo wuyɛ pyaa ɲᴐ na."
44024009	Yawutuu piimu bɛɛri pu bye w`a ge, a pu bɛɛri di yere pee jomᴐ pu na, na Tɛritule ya yemu jo ge, na can wu ɲɛ wii.
44024010	Lee kadugo na a gbafɛnɛɛri wu jomᴐ pu kan Pᴐli bɛ mu. A Pᴐli di jomᴐ pu lᴐ na gbafɛnɛɛri wu pye: "Nɛ li cɛ li yee ya ɲɛhɛ, jo mu wu ɲɛ we shi we wo kiiri kᴐnvᴐᴐ. Lee wuu na fyaara wa nɛ zᴐ wu ni nago nɛ wu na fiin jo mu mu wɛ, bani nɛ ta kakuunᴐ la shishiin pye wɛ.
44024011	Nɛ pa Zheruzalɛmu ni di ba Kilɛ pɛlɛ li sanha doro cabyaa kɛ ni shuun t`aan wɛ. Ma ɲɛhɛ yegeŋɛ pye bɛ, ma na li ta mu.
44024012	Pu ya na ta nakaara na ni sipya wa shishiin ni Kilɛ-pɛɛŋɛ pugbᴐhᴐ ki ni wɛ. P'i wa na ta di na sipyii ɲuŋᴐ kyɛɛgi Kilɛ-pɛɛŋɛ puga ka shishiin ni, kelee xuu watii ni kanha ki funŋᴐ ni wɛ.
44024013	Pii sipyii pii wa da j'a kaa la shishiin jo lemu ya li shɛɛ na jaagi we p'a taha nɛ na ge, na can wu ɲɛ wii wɛ.
44024014	"Ayiwa, kaa lemu na n'a da yere di lee jo ma ɲii na ge, lee li wa mɛ. W`ee sefɛlɛɛ pu wo Kilɛ we, wee mu nɛ kapyeŋɛɛ pyi kovonᴐ latii ni, lemu kaa pii wa byi na li ɲɛ can wɛ ge. Ga keree kiimu bɛɛri k'a ka Musa wo saliya wu ni ge, nɛ d`a kee bɛɛri na; Kilɛ tudunmᴐᴐ p'a kiimu bɛɛri ka ge, na fara kee bɛ na.
44024015	Kilɛ wemu na nɛ daa ge, wee na pu bɛ w'a daa nago kanna sipyisaamaa ni sipyikuuyo bɛɛri nixhuyo na ba ɲɛ ɲiga na.
44024016	Lee wuu na nɛ la le nayɛ ni, kᴐnhᴐ kakuunᴐ la shishiin ganha da gori na zᴐ wu na wɛ. Kakuunᴐ la shishiin ganha da gori na ni Kilɛ tɛ ni wɛ, kelee na ni sipyii tɛ ni wɛ.
44024017	"Ayiwa, ba yee kii ya toro wɛ, a nɛ ba ba w`a caŋa ka, na ba na wo shi sipyii pii tɛgɛ ni wari ni, na saraga bɛ wolo Kilɛ mu.
44024018	Kee keree kii na p'a pa nɛ ta Kilɛ-pɛɛŋɛ pugbᴐhᴐ ki ni. Nɛ bi bye bɛ fɛɛfɛɛ. Sipyii piitiilee di bye w`a wɛ, nakaara bɛ di ya ta w`a wɛ.
44024019	Ga Azi fiige ki wo Yawutuu pii pu bye ni nɛ ni. Li bu da nago kanna kakuunᴐ la nɛ bi pye, pee bi yaa pu ta naha p'i nɛ jaagi mu ɲaha t`aan.
44024020	Ni lee ni wɛ, pu bi nɛ kiiri wu kᴐᴐn kiirikᴐᴐn kuruŋᴐ ki ɲaha t`aan tuun wemu ni ge, di bi ta n'a kakuunᴐ la pye, pii sipyii pii pu wa naha ge, na pu lee jo ma ɲii na.
44024021	Na nɛ niyerege yaha pu ɲahagbaa na, pe jonumᴐ pe nɛ jo pu mu ni fanha ni jo: 'Nɛ d`a li na jo xuu na ba ɲɛ na foro xu ni ɲiga na, lee li wa nɛ yaha mɛ kiiri na niɲaa yee ɲahagbaa na.' "
44024022	Ayiwa, lee bi Felikisi ta wee ya Yesu koo li keree ki bɛɛri cɛ, a wu kayuu li yirige, na kiiri wu yaha caŋa ka ɲaha na, na pu pye: "Y'a se, sᴐrᴐsii pu wo ɲuŋᴐfᴐgbᴐ Lisiyasi ba ba, nɛ na ba yi keree ki kemɛ na ki suguri."
44024023	Lee kadugo na a wu sᴐrᴐsii ɲuŋᴐfᴐᴐ wa pye na wu Pᴐli yaha kaso wu ni, na wu da wu kasɛri; ga na p'i kafɛɛwama yaha wu mu. Na wu naɲiinɛɛ ba jo p'i ba foro wu na p'i yaaga ka kan wu mu, na p'i lee koro yaha.
44024024	Ba cabyaa dama dama ya toro wɛ, a gbafɛnɛɛrɛɛ Felikisi di ba ni wu shᴐ ni. Cee wu mɛgɛ ki bye na Durusili; Yawutu wu bye wii. A p'i wa tun w'a shɛ Pᴐli yiri. A Pᴐli di ba. Sipya ya yaa ma d`a Yesu na dagana lemu na ge, a Pᴐli di ba ganha na yee ɲaha yu pu mu.
44024025	Ga sipya na j'a wuyɛ t'anha tanhagana lekɛ na kakuuŋᴐᴐ na, ni torogana lemu funŋᴐ ni ma da bye tifire fᴐᴐ Kilɛ mu, ni ɲiga wo kiiri wu na ba gᴐn kᴐngana lemu na ge, ba Pᴐli ya pa ɲᴐ le yee ni wɛ, a Felikisi di fya. A wu Pᴐli pye; "Nimɛ, ma na j'a da gaaŋi, di ba tuun wa bɛtii ta di na ma yiri sanha."
44024026	Wu bi giin na wari bɛ Pᴐli da ba gan wee mu. Lee wuu na wu bi ma Pᴐli yiri tɛɛgɛɛ niɲɛhɛŋɛɛ ni pu na ma na yu.
44024027	A p'i yee shuun pye lee ni. Lee kadugo na a p'i ba Pᴐrisasi Fɛsitusi teŋɛ fiige ki ɲuŋᴐ ni na pye Felikisi faara. Felikisi funŋᴐ bye wu wuyɛ tᴐn taan Yawutuu pu mu, lee wuu na w'a Pᴐli yaha w`a kaso wu ni.
44025001	Ba Fɛsitusi ya teŋɛ na pye Zhude fiige ki gbafɛnɛɛri wɛ, a cabyaa taanri di doro, a wu y`iri Sezare kulo li ni na kari Zheruzalɛmu ni.
44025002	Ba w'a nᴐ w`a wɛ, a saraya ɲaha shᴐᴐnrivɛɛ ɲuŋᴐfɛɛ, ni Yawutuu pu wo ɲahagbaa fɛɛ p'i shɛ wu mu, na shɛ pu loyire jomᴐ jo Pᴐli shizhaa na.
44025003	A p'i wee gbafɛnɛɛri wu ɲɛɛri na wu ɲᴐ wuyɛ na wu Pᴐli yaha shɛ Zheruzalɛmu ni; lee di pu ta p'a woni pye Pᴐli na, na p'i ba shɛ lara wu sige koo na p'i ba wu gbo.
44025004	Ga, a wee di pu pye na kaso wu ni Pᴐli wa da yaha w`a Sezare kulo li ni, na jɛri tapyege ni weeyɛ pyaa bɛ k'a da guri da se w`a.
44025005	A wu pu pye sanha: "Yee wo ɲuŋᴐfɛɛ p'a yaa na pinnɛ na gaaŋi ni nɛ ni Sezare kulo li ni. Pu bu shɛ nᴐ w`a, lemu na yee wa Pᴐli jaagi ge, puyɛ pyaa na lee jo."
44025006	Lee kadugo na gbafɛnɛɛri wu cabyaa ya laha gbarataanri kelee kɛ na Zheruzalɛmu ni wɛ, lee kadugo na a wu guri pa Sezare kulo li ni. Ɲimuguro ti na a wu shɛ diin kiiri wu takᴐngᴐ ki ni, na tuduro tun na pu pa ni Pᴐli ni.
44025007	Ba Pᴐli ya nᴐ wɛ, Yawutuu pii p'a y`iri Zheruzalɛmu ni na pa ge, a pee di yere wu maha; na sii kakuuŋᴐᴐ can can wogoo niɲɛhɛŋɛɛ jo taha wu na, na ta se bye pu ni pu j'a kaa nigin bɛ lᴐ kii keree kii ni p'i li fiinŋɛ jo can di da li ni wɛ.
44025008	Lee kadugo na a Pᴐli bɛ di jomᴐ pu lᴐ na jo: "Nɛ ya ta kakuunᴐ la shishiin pye Yawutuu pu wo saliya wu shizhaa na, kelee Kilɛ-pɛɛŋɛ pugbᴐhᴐ ki wɛ. Nɛ di ya kakuunᴐ pye Oromɛ saannaa ɲuŋᴐfᴐᴐ wu bɛ na wɛ."
44025009	Gbafɛnɛɛri wu funŋᴐ ya pye wu kaa di daan Yawutuu pu mu ge, a wu Pᴐli pye: "Ta ma funŋᴐ wa m'a shɛ Zheruzalɛmu ni, kᴐnhᴐ ma kiiri wu shɛ gᴐn w`a nayɛ pyaa ki ɲii na?"
44025010	A Pᴐli di jo: "Nɛ yere xᴐ Oromɛ saannaa ɲuŋᴐfᴐᴐ wu wo kiiri wu takᴐngᴐ ki ni. Nahamɛ nɛ kiiri w'a yaa na kᴐn. Nɛ ta kaa la shishiin bɛ kyɛɛgi Yawutuu pu mu wɛ, muyɛ pyaa ki bɛ ya lee cɛ fiinŋɛ fo xuuni.
44025011	Nɛ da bi da nɛ kanahana la pye, kelee na kaa la pye lemu ya yaa ni xu ni ge, nɛ bi da xu wu she wɛ. Ga keree kiimu bɛɛri p'a yu nɛ shizhaa na ge, na kee yaha can ɲɛ lee la shishiin ni wɛ, sipya wa shishiin bɛ da j'a nɛ ɲᴐ yaha pu mu wɛ. Nɛ funŋᴐ ki wa na wo kiiri wu shɛ gᴐn Oromɛ saannaa ɲuŋᴐfᴐᴐ wu y'iri."
44025012	Ayiwa, a gbafɛnɛɛrɛɛ Fɛsitusi ni wu wo kapyebyeɲii p'i shɛ puyɛ ɲa, a wu na kuri pa, na ba Pᴐli pye: "Ni ma wa Oromɛ saannaa ɲuŋᴐfᴐᴐ wu kaa jo xᴐ, ma na zhɛ wee y'iri Oromɛ kulo li ni."
44025013	Ba cabyaa dama dama ya toro wɛ, a saannaa Agiripa ni wu shᴐ Berenisi di gari Sezare kulo li ni di zhɛ gbafɛnɛɛrɛɛ Fɛsitusi shaari.
44025014	Ayiwa, a p'i cabyaa niɲɛhɛŋɛɛ pye Sezare kulo li ni. A caŋa ka di ba nᴐ, a Fɛsitusi di Pᴐli wo keree ki paari saan wu ɲii na na: "Felikisi ya n'a wa yaha naha kaso ni.
44025015	Tuun wemu ni nɛ shɛ Zheruzalɛmu ni ge, a saraya ɲaha shᴐᴐnrivɛɛ ɲuŋᴐfɛɛ ni Yawutuu nᴐhᴐlɛɛ p'i shɛ pu fiin jo nɛ mu wee n'a wu shizhaa na, na nɛ ɲɛɛri na nɛ wu kiiri kᴐn wu na, di wu gbo.
44025016	A nɛ pu pye jo Oromɛ shɛɛn mu, fanhafᴐᴐ ya yaa wu sipya ɲᴐ yaha lee yahagana li na pu gbo wɛ. Piimu p'a wu jaagi ge, fo wu ni pee bu binnɛ tiin jomᴐ na, Keree kiimu na p'a wu tᴐᴐgᴐ leni ge, wu bɛ di wu taa jo kee shizhaa na.
44025017	Ayiwa, a pee sipyii p'i binnɛ pa naha ni nɛ ni. Ba w`ee ya nᴐ naha wɛ, nɛ ta li yaha nige nimᴐnᴐ wɛ. Kee caŋa ki ɲimuguro yɛ pyaa, a nɛ gari kiiri wu takᴐngᴐ ki ni, na tuduro yaha p'a shɛ wee n'a wu yiri na pa.
44025018	A wu jaagivɛɛ p'i y`iri yere na jo. Ga nɛ bi kakuuŋᴐᴐ kiimu kᴐᴐn nayɛ funŋᴐ ni ge, wu ya ta w'a jaagi lee la shishiin na wɛ.
44025019	Puyɛ pyaa wo koo li wo nakaara jomᴐ yɛ na pu bye; ni n'a wa bɛ wemu w'a xu ge, Pᴐli di yu na wu ɲɛ ɲii na. Wee n'a wu mɛgɛ ki bye Yesu.
44025020	A nɛ kunni di bye nɛ cɛ dii nɛ da bye di lee la tuugo shᴐᴐnri wɛ. Lee wuu na a nɛ Pᴐli yege wu bu da wu na da zᴐᴐ wu shɛ Zheruzalɛmu ni, kᴐnhᴐ wu kiiri wu shɛ gᴐn w`a.
44025021	Ga, Pᴐli ya ta sᴐᴐ lee na wɛ, na jo na Oromɛ saannaa ɲuŋᴐfᴐᴐ wuyɛ pyaa ki da ba wee wo kiiri wu kᴐn. Wee tuun wu ni a nɛ pu pye jo p'a wu kasɛri kaso wu ni, fo di ba wu yaha shɛ wee mu tuun wemu ni."
44025022	A wee saan wu gbafɛnɛɛri wu pye: "Nɛyɛ pyaa bɛ funŋᴐ ki wa di logo wee n'a wu ɲᴐ na." A Fɛsitusi di wu pye: "Ɲiga na ma na logo wu ɲᴐ na."
44025023	Ayiwa, kee caŋa ki ɲimuguro, a saannaa Agiripa di wu saannaa f`aya le, a wu ni wu shᴐ Berenisi di ba. A sipyii p'i pu ɲuŋᴐ c'iri ni ciire ni. A pu ni sᴐrᴐsii pu wo ɲuŋᴐfᴐgbᴐ we, ni kulo li tayeregbᴐhᴐ sipyii di binnɛ pa, na ba j'e kiiri takᴐngᴐ puga ki ni. Lee kadugo na a Fɛsitusi di jo na pu pa ni Pᴐli ni.
44025024	Ba Pᴐli ya nᴐ wɛ, a gbafɛnɛɛri wu jomᴐ pu lᴐ na jo: "Saannaa Agiripa ni yee piimu bɛɛri pu wa naha ni w`ee ni ge, yi we n'a we wii. Yawutuu pu bɛɛri p'a pu loyire shɛ nɛ na we shizhaa na Zheruzalɛmu ni, ni nahamɛ bɛ, fo na sɛlɛ na w'a yaa na wu gbo.
44025025	Nɛ mu kunni, wu ya kakuunᴐ la shishiin pye lemu na j'a xu nᴐ wu na wɛ. Ga wuyɛ pyaa kii d'a jo xᴐ pu wee kiiri wu yaha saannaa ɲuŋᴐfᴐᴐ wu wu kᴐn, lee wuu na nɛ giin di wu yaha zhɛ wee y'iri Oromɛ ni.
44025026	Nɛ sanha kafilafyɛn wa shishiin ta, nɛ na j'a wemu ka di dun Oromɛ ni saannaa ɲuŋᴐfᴐᴐ wu mu wu shizhaa na wɛ. Lee wuu na nɛ pa ni wu ni yee mu, na ba ni wu ni mu saannaa Agiripa yɛ pyaa ki mu; kᴐnhᴐ yegeŋɛ kemu na ba bye wu na ge, di ya ta kee yegeŋɛ ke funŋᴐ ni di ga gan wu mu.
44025027	Bani na kasolemɛ yaha shɛ Oromɛ saannaa ɲuŋᴐfᴐᴐ wu mu, lemu na w'a jaagi ge, lee ɲuŋᴐ di ya jo wɛ, ɲuŋᴐ ɲɛ lee na wɛ."
44026001	Ayiwa, a saannaa Agiripa di Pᴐli pye: "Ye yi wa ma mu ge, yee jo." Wee tuun wu ni a Pᴐli di wu keŋɛ yirige, na wu fiin ɲᴐ kᴐn na yu na:
44026002	"Saan we, l'a taan nɛ ni, nɛ ma nayɛ ta naha niɲaa mu ɲahagbaa na, di li shɛ ma na jo Yawutuu p'a keree kiimu bɛɛri taga nɛ jaagi ge, lee la shishiin ɲɛ can wɛ.
44026003	Bani mayɛ pyaa ki bɛ wa Yawutuu pu wo kalɛgɛɛ kee, ni pu nakaara keree ki bɛɛri cɛ. Lee wuu na n'a ma ɲɛɛri jo ma ɲᴐ mayɛ na, m'a luu li gbo na t`aan, m'a logo na ɲᴐ na.
44026004	"Ayiwa, na nɛ yaha na lɛvɛɛrɛ ɲuŋᴐ na, nɛ ɲaari ɲaarigana lemu na na wo shi wu niŋɛ ni Zheruzalɛmu ni ge, Yawutuu pu bɛɛri ya lee cɛ.
44026005	Pu bu jo p'i can jo kunni, p'a li cɛ l'a mᴐ na koo lemu l'a waha xuuni Yawutuu koo li ni ge, na nɛ bɛ wu bye lee wo sipyii pu ni. Lee ɲɛ Farizhɛɛn pu wo kuruŋᴐ ke.
44026006	Ga Kilɛ ya ɲᴐmɛɛ lemu lᴐ w`ee sefɛlɛɛ pu mu ge, nɛ na lee ɲᴐmɛɛ le pye na tadaŋa, lee li wa kiiri nᴐ mɛ nɛ na niɲaa we ni.
44026007	W`ee gbaweye kɛ ni shuun wu tadaŋa ki bye na lee ɲᴐmɛɛ le ɲᴐ na ba fa. Lee wuu na pu bi Kilɛ pɛlɛ ni pu see ɲaha ni caŋa fara piige na. Saan we, kee tadaŋa ke ki wa nɛ mu ge dɛ, kee wuu na Yawutuu pu wa nɛ jaagi!
44026008	Yee na j'a jo na Kilɛ da j'a xuu ɲɛ di yeege xu ni_i gɛ?
44026009	"Nɛyɛ pyaa ki bɛ, nɛ bi giin jo nɛ yaa na yogo kᴐn Nazarɛti shɛɛn Yesu mɛgɛ ki na kᴐngana bɛɛri na.
44026010	Lee nɛ pye Zheruzalɛmu ni. Nɛ bi lee koro sha saraya ɲaha shᴐᴐnrivɛɛ ɲuŋᴐfɛɛ pu mu, a p'i lee koro yaha nɛ mu. Nɛ bi ma sii n'a daa fɛɛ niɲɛhɛmɛɛ co, na shɛ pu bɛɛri le kaso ni. Na fara lee bɛɛri na, pu bu jo p'i pu gbo, nɛ bɛ na sᴐᴐ na jo pu pu gbo.
44026011	Tɛɛgɛɛ niɲɛhɛŋɛɛ ni nɛ bi jin pu fɛni Kilɛ-pɛɛŋɛ piyɛyɛ yi bɛɛri ni, na pu ɲaani, na pu karamu fo pu n'a daa wu yaha. Loyire lemu bye nɛ ni pu shizhaa na ge, nɛ bi se na pu kana fo kulogoo kiitiigee bɛ ni.
44026012	"A nɛ bye mu, a saraya ɲaha shᴐᴐnrivɛɛ ɲuŋᴐfɛɛ p'i ba nɛ tun caŋa ka, na sɛmɛ wa kan nɛ mu na nɛ wu shɛ Damasi kulo li wo n'a daa fɛɛ pu fɛni.
44026013	Saan we, na nɛ yaha nɛ na gaaŋi Damasi kulo li ni, a nɛ ba shɛ kpɛɛngbᴐhᴐ ka fo ɲa fugba we ni. Lee bi caŋa ke ta k'a nᴐ ɲiŋɛ niŋɛ ni. Kee kpɛɛngɛ ke bi pɛlɛ caŋa ke wogo ke na. A k'i ɲi na nɛ ni na ɲaariɲii pu maha.
44026014	A w`ee bɛɛri di do ɲiŋɛ na. A nɛ mujuu la logo w`ee Yawutuu wo jomᴐ pu ni lee na nɛ pyi: 'Sᴐli, Sᴐli, ɲaha na m'a na kana mɛ ɲuŋᴐ baa wɛ? L'a waha mu mu mu wu kuruŋᴐ tᴐᴐrᴐ ŋmaa na dɛ!'
44026015	A nɛ yegeŋɛ pye jo: 'M'i ɲɛ jᴐgᴐ wɛ, Kafᴐᴐ?' A Kafᴐᴐ di nɛ pye: 'Nɛ ɲɛ Yesu, wee wemu mu w'a gana mɛ ge.
44026016	Ga, y`iri m'a yere! Bani nɛ nayɛ shɛ ma na, kᴐnhᴐ m'a bye na kapyebye. M'a na ɲa ɲagana lemu na niɲaa ge, ma na ba bye lee sɛɛri, na lee paari sipyii pu mu. Nɛ na ba keree kiimu bɛ shɛ ma na ge, m'a ba kee bɛ paari pu mu.
44026017	N'a da ma tun Yawutuu pee, ni shi wu sama bɛ mu. Kanhama pemu bɛɛri p'a da ba nᴐni ma na ge, nɛ na ba ma tɛgɛ na ma wolo pee bɛɛri ni.
44026018	N'a da ba ma tun pu mu ma pu ɲ`ii mugi. Ma pu yeege nibiige ni ma pa kpɛɛngɛ na. Ma pu yeege Shitaanni wo fanha ki ni ma pa Kilɛ mu, kᴐnhᴐ p'i d`a na na, pu jurumu wu yafa pu mu. Kilɛ ya piimu pye fɛɛfɛɛ ge, pu bɛ di tajege ta pee tɛ ni.' "
44026019	Ayiwa, ba Pᴐli ya pee jomᴐ pu jo xᴐ wɛ, na guri saannaa Agiripa pye: "Lee funŋᴐ ni do, saan we, nɛ keree kiimu ɲa Kilɛ mu ge, nɛ ta kee she wu mu wɛ.
44026020	Ga, a nɛ fɛnhɛ kii keree kii wo yɛrɛ li ɲᴐ kᴐn Damasi shɛɛn mu. Lee kadugo na na nᴐ Zheruzalɛmu ni, ni Zhude fiige ki bɛɛri fo na shɛ nᴐ shi wu sama bɛ na, wemu ɲɛ Yawutuu wɛ ge. A nɛ li shɛ pu bɛɛri na jo p'a yaa pu daburajɛ jo pu jurumu wu bɛɛri na, p'i guri pa Kilɛ mu. Keree kii k'a li shɛɛ na p'a daburajɛ jo pu jurumu wu na ge, pu da kee pyi.
44026021	Lee wuu na Yawutuu p'a nɛ co Kilɛ-pɛɛŋɛ pugbᴐhᴐ ki ni, na ganha na giin p'i na gbo.
44026022	Ga Kilɛ wo dɛgɛ funŋᴐ ni nɛ pye ɲ`ii na fo na pa nᴐ niɲaa na. Le nɛ cɛ Kilɛ keree ni ge, lee nɛ yu sipyii pu bɛɛri mu sipyigbᴐᴐ fara sipyitiilee na. Kilɛ tudunmᴐᴐ Musa ni Kilɛ tudunmᴐᴐ pu samaa ya keree kiimu kaa jo na ki na ba bye ge, nɛ ta yatii jo na toro pee wo nijoyo yi ɲuŋᴐ ni wɛ.
44026023	Pee bɛɛri bi jo na Kilɛ ya Shᴐvᴐᴐ wemu ɲaha bulo ge, na wee na ba ganha na na xu. Na wee wu da ba bye shɛnshiimɛ na ɲɛ na foro xu ni. Na wu na ba ɲuwuuro ti keree fiinŋɛ jo w`ee wo shi wu mu, na fara shi wu sama bɛ na."
44026024	Na Pᴐli yaha pee jomᴐ pu na, a Fɛsitusi di sii mujuu w'a na jo: "Pᴐli, mu ɲuŋmuu l'a y`iri! Mu ya kalaa fo na ma ɲuŋᴐ yirige!"
44026025	A Pᴐli di wu pye: "Ɲuŋᴐfᴐcemɛ we, nɛ ɲuŋmuu ya ta y`iri_i dɛ! Jomᴐ pemu bɛɛri nɛ yu mɛ ge, pu bɛɛri pu ɲɛ can, pu kᴐri bɛ d'a fiinŋɛ.
44026026	Saannaa Agiripa yɛ pyaa ya kee keree ki bɛɛri cɛ, lee wuu na nɛ sᴐᴐ bɛ na yere wu ɲahagbaa na, na yu ni lowaa ni. Nɛ d`a li na jo nigin bɛ ya ŋmᴐhᴐ wu na kii keree kii ni wɛ, bani la shishiin w'a pye ŋmᴐhᴐrᴐ kaa wɛ."
44026027	A Pᴐli di saannaa Agiripa pye: "Saan we, Kilɛ tudunmᴐᴐ p'a yemu jo ge, ta mu ya d`a yi na wɛ? Nɛ kunni ya li cɛ jo mu ya d`a yi na."
44026028	A saan wu Pᴐli pye: "Pᴐli, a go jɛɛrɛ yɛ kaa l'a fᴐ m'a na ɲɛri ma pye Kiricɛn mɛ dɛ!"
44026029	A Pᴐli di wu pye: "Lee ya pye nimɛ la, li shiin ya pye caŋa ka la, Kilɛ wu lee pye. Lee ganha bu da muyɛ nigin na wɛ, ga ma ni sipyii piimu bɛɛri pu wa naha niɲaa na nɛ jomᴐ pu nuri ge, Kilɛ wu yi bɛɛri pye ba nɛ ɲɛ wɛ. Ga p'a nɛ pᴐ pᴐgana lemu na ni tᴐᴐrᴐ shᴐnhᴐyᴐ ni ge, pu ganha bu yi pᴐ lee pᴐgana li na wɛ."
44026030	Wee tuun wu ni a saan we ni gbafɛnɛɛri wu y`iri foro, ni Berenisi ni; sipyii piimu pu bye ni pu ni ge, ni pee bɛ.
44026031	Ba p'a foro wɛ, na ganha na puyɛ pyi: "We n'a we ya ta kakuunᴐ la shishiin pye lemu na j'a xu nᴐ wu na, kelee na wu le kaso ni wɛ."
44026032	Lee kadugo na a saannaa Agiripa di gbafɛnɛɛrɛɛ Fɛsitusi pye: "We n'a we da bye wu ya jo xᴐ na pu wu kiiri wu yaha Oromɛ saannaa ɲuŋᴐfᴐᴐ Sezari keŋɛ na wɛ, go wu bi da j'a yaha nimɛ."
44027001	Tuun wemu ni l'a shɛ na w`ee pu j'e kᴐᴐgbᴐhᴐ ki ni w'`a se Itali fiige ki ni ge, a p'i Pᴐli ni kasolemɛɛ pii bɛ kan sᴐrᴐsii ɲuŋᴐfᴐᴐ wa mu. Wee mɛgɛ ɲɛ na Zhuliyusi. Wee wu bye Oromɛ saannaa ɲuŋᴐfᴐᴐ wu wo sᴐrᴐsii kuruŋᴐ ki ɲuŋᴐfᴐᴐ.
44027002	A w`ee di j'e Adiramiti shɛɛn wo kᴐᴐgbᴐhᴐ ka ni na se Azi fiige ki kabaŋa y'iri. A Masedᴐni fiige shɛn wa di binnɛ kari ni w`ee ni, wee mɛgɛ ɲɛ na Arisitaaki. Wu kulo di ɲɛ na Tesaloniki.
44027003	Kee caŋa ki ɲimuguro ti na w`ee ya nᴐ Sidᴐn kulo li ni. Zhulusi bi saama pa pye Pᴐli na. Wu bi koro yaha Pᴐli mu w'a se w'a foro wu naɲiinɛɛ na, kᴐnhᴐ wu da wu mago ɲᴐ yaŋmuyᴐ taa pu mu.
44027004	Ba w`ee ya y`iri w`a wɛ, a kafɛɛgɛ k'i ganha na jirini w`ee na. A w`ee di doro Sipɛrɛ fiige ki kabanugo kafɛɛgɛ ki ɲaha na.
44027005	A w`ee di mɛhɛ na se w'a kᴐᴐgbᴐhᴐ ki ni, na shɛ doro Silisi fiige ke, ni Panfili fiige ki kabanugo. A w`ee di shɛ nᴐ Mira kulo li ni, lee ɲɛ Lisi fiige ki ni.
44027006	A sᴐrᴐsii ɲuŋᴐfᴐᴐ wu Alɛkizandiri shɛɛn wo kᴐᴐgbᴐhᴐ ka ɲa wee xuu wu ni, kee bi gaaŋi Itali fiige ki ni. A wu w`ee le kee ni.
44027007	W`ee ya cabyaa niɲɛhɛŋɛɛ pye lᴐhᴐ ki ɲuŋᴐ ni, kᴐᴐgbᴐhᴐ ki na gaaŋi kasɛɛgɛ na. W`ee ya sii kanha xuuni na na nᴐ Kinide shizhaa na. Kafɛɛgɛ ki bi she w`ee da ga shɛ ɲaha na wɛ, a w`ee di doro Kɛrɛti fiige ki kabanugo kafɛɛgɛ ki ɲaha na na kari Salimoni kulo li shizhaa.
44027008	W`ee niganhaya y'a toro wee xuu wu ni. A w`ee di shɛ nᴐ xuu wa ni, wee mɛgɛ ɲɛ na: "Kᴐrᴐgᴐ tayeresaaŋa". Kulo la ɲɛ w`a wee xuu wu t`aan na Lazi.
44027009	W`ee bi taatuunnᴐ torogo w`uyɛ na xᴐ lee ni. A Yawutuu pu wo suun leduun wu doro na w`ee yaha lee ni, fo na pa wiire ti tuun wu pye w'a tɛɛŋɛ. A kᴐᴐgbᴐhᴐ ki baa wu ɲɛri nimɛ farati. Lee na Pᴐli bi sipyii pu sᴐnmi na:
44027010	"Na naɲiinɛɛ, nɛ li ɲa jo l'a ɲɛri farati. Li wa da ba da kᴐᴐgbᴐhᴐ ki ni ki funŋᴐ yaŋmuyᴐ ye yɛ na_ɛ dɛ! Ga w`ee piimu bɛ pu wa ki ni ge, w`ee bɛ munahaa ki wa li ni."
44027011	Ga sᴐrᴐsii ɲuŋᴐfᴐᴐ wu ya ta Pᴐli jomᴐ pu wii yaaga wɛ. Bani wee bi d`a kᴐᴐgbᴐhᴐ ki paavᴐᴐ ni ki kafᴐᴐ na na toro Pᴐli t`aan.
44027012	Wee xuu wu wo kᴐrᴐyᴐ tayerege ki bi ɲᴐ wiire tuun ni wɛ. Lee na, a pu niɲɛhɛmɛɛ di jo na pu la le p'i y`iri wee xuu wu ni, na li bi da j'a bye mu. A p'i la le na gari Fɛnikisi ni, Kɛrɛti fiige ki kᴐrᴐyᴐ yi tayerege ki ni, kᴐnhᴐ p'i wiire ti tuun wu torogo w`a. Wee xuu wu ɲaha ya tii camutomᴐ pu na.
44027013	Ba kafɛɛrɛ la ya y`iri kanige cɛ wɛ, a p'i lee ɲa, na ganha na giin na pee na j'a da gaaŋi. Tuuŋᴐ nigbᴐhᴐ ke ki bi kᴐᴐgbᴐhᴐ ki yereŋɛ ge, a p'i kee laha w`a. A kᴐᴐgbᴐhᴐ k'i ganha na gaaŋi ni pu ni Kɛrɛti fiige ki cɛ fɛni.
44027014	Ga li ya ta mᴐ wɛ, a kafɛɛgbᴐhᴐ ka di y`iri kanige cɛ we ni. Kee kafɛɛgɛ ki mɛgɛ ki bye na "Urakilᴐn."
44027015	A kee kafɛɛgbᴐhᴐ k'i kᴐᴐgbᴐhᴐ ki lᴐ. W`ee ya j'a kafɛɛgɛ ki ɲaha kᴐn ki lᴐ na wɛ. A w`ee di mɛhɛ w`uyɛ yaha ki keŋɛ na.
44027016	A kafɛɛgbᴐhᴐ k'i ganha na gaaŋi ni w`ee ni. A w`ee di shɛ doro xuu wa ni suumᴐ logbᴐhᴐ ki niŋɛ ni kamɛnɛ cɛ, wee mɛgɛ ɲɛ na Koda. A wee xuu wu j'e w`ee ni kafɛɛgɛ ki tɛ ni. A w`ee di kᴐᴐpure li kiragi kiragi fo na ba li ta leŋɛ kᴐᴐgbᴐhᴐ ki ni.
44027017	Ba w`ee ya lee kᴐᴐpure li leŋɛ kᴐᴐgbᴐhᴐ ki ni wɛ, na kᴐᴐgbᴐhᴐ ki pᴐ ni mɛɛrɛ ni, kᴐnhᴐ ki ganha bu gyɛɛgi wɛ. Lee kadugo na, f`aŋa ke ki bi kᴐᴐgbᴐhᴐ ki pye ki na gaaŋi ge, a p'i kee tirige. Bani pu bi fyagi na kafɛɛgɛ ki ganha bu da zhɛ kᴐᴐgbᴐhᴐ ki yereŋɛ Libi fiige ki gbazhɛnhɛ ki ɲuŋᴐ ni wɛ. A w`ee di w`uyɛ yaha kafɛɛgbᴐhᴐ ki mu ki na gaaŋi ni w`u ni.
44027018	Ga, a kafɛɛgɛ k'i diin na gurulo w`ee ni, fo li ya ta pa ɲᴐ wɛ, kee caŋa ki ɲimuguro ti na, a p'i kᴐᴐgbᴐhᴐ ki funŋᴐ tuguro ta wolo na w'a suumᴐ lᴐhᴐ ki ni.
44027019	Caŋa taanri wogo ki na, a kᴐᴐgbᴐhᴐ ki paavᴐᴐ wuyɛ pyaa di tuguro ta wolo w'a sanha.
44027020	W`ee ya cabyaa niɲɛhɛŋɛɛ pye, caŋa ɲii da voro wɛ, wᴐrᴐ bɛ di da voro piige wɛ. Kafɛɛgɛ ki saŋa ɲɛ na dɛnri yɛ! A w`ee funŋᴐ di bɛn fo w`ee na giin jo wa shishiin da zhᴐ w`ee ni nige wɛ.
44027021	Kᴐᴐgbᴐhᴐ ki funŋᴐ sipyii pu bi mᴐ pu da li wɛ. A Pᴐli di ba y`iri yere pu niŋɛ ni na pu pye: "Na naɲiinɛɛ, yee bi yaa na nɛ jomᴐ pu logo fo na w`ee yaha Kɛrɛti ni, na diin w`a. Lee da bi bye, pe kanhama pe, ni te kakara te bi da w`ee ta wɛ.
44027022	Ga yemu n'a da jo yi mu nimɛ ge, w`u lowagaa ta, yaaga wa da wa ta wɛ, kᴐᴐgbᴐhᴐ ki yɛ k'a da ba gyɛɛgi."
44027023	A Pᴐli di pu pye sanha: "Kilɛ wemu wo kapyeŋɛɛ nɛ byi, na ɲɛ bɛ wee wo ge, wee wo mɛlɛkɛ wa ya wuyɛ shɛ nɛ na piige ki ni,
44027024	na nɛ pye: 'Pᴐli ma ganha bu fya wɛ, fo ma bu nᴐ Oromɛ saannaa ɲuŋᴐfᴐᴐ Sezari y'iri. Lee wuu na, sipyaa sipya wu ɲɛ ni ma ni kᴐᴐgbᴐhᴐ ki ni ge, Kilɛ na mu ni pee bɛɛri shᴐ wu saama pu funŋᴐ ni.'
44027025	Lee wuu na, yi yi logoo waha na naɲiinɛɛ. Nɛ d`a li na jo mɛlɛkɛ w'a yekɛ jo ge, jo Kilɛ na li pye nakaara baa.
44027026	Ga kᴐᴐgbᴐhᴐ ki na ba shɛ gyɛɛgi ni w`ee ni k'i w`ee w'a fiige ka ni suumᴐ logbᴐhᴐ ki niŋɛ ni."
44027027	Ayiwa, na kᴐᴐgbᴐhᴐ ki yaha ki na se na guroo ni w`ee ni kafɛɛgɛ ki keŋɛ ni Adiriyatiki Suumᴐ Logbᴐhᴐ ki na, w`ee piige kɛ ni shishɛɛrɛ wogo ki na, ba ɲiŋɛ k'a pa ɲi wɛ, a kᴐᴐgbᴐhᴐ ki paavɛɛ p'i ganha na giin na w`ee ya nᴐ xᴐ suumᴐ lᴐhᴐ ki kogoŋᴐ ki na.
44027028	A p'i wee xuu wu wo lᴐhᴐ ki taanna, na ki jogi wu ta mɛtɛrɛlɛɛ kɛlɛɛ taanri ni gbarashuun. A p'i shɛ sanha ɲaha na jɛri, na lᴐhᴐ ki jogi wu ta wee xuu wu ni mɛtɛrɛlɛɛ kɛlɛɛ shuun ni gbarataanri.
44027029	Pu bi fyagi na kᴐᴐgbᴐhᴐ ki ganha ba shɛ kiyɛ kuu faaga ka na wɛ. Lee wuu na tuutabaaya yemu yi bi kᴐrᴐgᴐ ki yereŋɛ ge, a p'i yee shishɛɛrɛ lᴐ na w'a lᴐhᴐ ki ni kᴐᴐgbᴐhᴐ ki kadugo y'iri. A p'i diin w`a, na ɲiga ki sige kanha k'i mugi.
44027030	Na sipyii pu yaha kᴐᴐgbᴐhᴐ ki ni, a ki kapyebyii p'i kᴐᴐpure li yeege taha lᴐhᴐ ki ɲuŋᴐ ni, na puyɛ pye kanna tuuŋᴐ ka pu da yaha kᴐᴐgbᴐhᴐ ki kadugo y'iri na ta pu funŋᴐ di ɲɛ p'i baa.
44027031	Ba Pᴐli ya lee ɲa wɛ, a wu sᴐrᴐsii ɲuŋᴐfᴐᴐ we ni sᴐrᴐsii pu samaa pye: "Kᴐᴐgbᴐhᴐ ki kapyebyii pu bye p'i ya tiin ki ni naha wɛ, y'a da zhᴐ wɛ."
44027032	A sᴐrᴐsii p'i sᴐᴐ Pᴐli jomᴐ pu na a p'i kᴐᴐpure li mɛɛrɛ ti kᴐn, na li shan suumᴐ lᴐhᴐ ki ni.
44027033	Ɲimuguɲᴐ wu na, a Pᴐli di pu bɛɛri pye na pu li; A wu jo: "Niɲaa ɲɛ w`ee caŋa kɛ ni shishɛɛrɛ wogo yee funyᴐ na pɛn, wa shishiin bɛ di sanha li wɛ.
44027034	Lee wuu na n'a yi ɲɛɛri jo yi la le yiyɛ ni y'i li. Bani yee mago wu wa lee na kᴐnhᴐ y'i bye ɲii na, yi li cɛ bɛ na wa ɲuzhikana bɛ wa da biin yi ni le koo na wɛ."
44027035	Ba Pᴐli ya yee jo xᴐ wɛ, na buuri lᴐ, na baraga taha Kilɛ na pu bɛɛri ɲii na, na wa kᴐn xa.
44027036	Ba sipyii pu samaa ya lee ɲa wɛ, a pu bɛ logoo di waha, a pu bɛ di li.
44027037	W`ee piimu bɛɛri pu bye kᴐᴐgbᴐhᴐ ki ni ge, w`ee bɛɛri bye sipyii xhuu shuun ni kɛlɛɛ gbarashuun ni gbaara (276).
44027038	Tuun wemu ni pu bɛɛri ya li na din ge, shinma we wu bye kᴐᴐgbᴐhᴐ ki ni ge, a p'i wee wo suumᴐ lᴐhᴐ ki ni kᴐnhᴐ kᴐᴐgbᴐhᴐ k'i faha.
44027039	Ba ɲiga k'a mugi wɛ, xuu wemu ni kᴐᴐgbᴐhᴐ ki bye ge, ki kapyebyii pu ya ta pu taceŋɛ ta wee xuu wu na wɛ. A p'i loguuro la ɲa ɲiwaga ka di ɲɛ wee xuu wu ni. A p'i jo na w`a pu da zhɛ ni kᴐᴐgbᴐhᴐ ki ni, na li bi da j'a bye.
44027040	Lee na a p'i tuutabaaya yi sanha laha kᴐᴐgbᴐhᴐ ki na na yaha lᴐhᴐ ki ni. Tige kemu k'a ma kᴐᴐgbᴐhᴐ ki ɲaha ɲɛri ge, a p'i kee bɛ wo mɛɛrɛ ti sanha. Lee kadugo na a p'i kᴐᴐgbᴐhᴐ ki ɲahagbaa faŋa ki yirige yereŋɛ, kᴐnhᴐ kafɛɛgɛ k'i da pu ŋmunuŋᴐ da se suumᴐ lᴐhᴐ ki kogoŋᴐ ki na.
44027041	Ga, a kᴐᴐgbᴐhᴐ k'i shɛ diin gbazhɛnhɛ ka ɲuŋᴐ ni loguugoo shuun wa niŋɛ ni. A kᴐᴐgbᴐhᴐ ki ɲahagbaa l'i shɛ j'e w`a gbazhɛnhɛ ki ni, na jᴐnri w`a taɲɛhɛŋɛ baa. A lokuruyo di ganha na ma na ki kadugo y'iri wu kpᴐᴐn, fo na wu kyɛɛgi.
44027042	Sᴐrᴐsii pu bi giin p'i kasolemɛɛ pu gbo, kᴐnhᴐ pu ganha bu da do do lᴐhᴐ ki ni, p'i ɲa pu foro p'i baa wɛ.
44027043	Ga sᴐrᴐsii ɲuŋᴐfᴐᴐ wu funŋᴐ bye pu Pᴐli gbo wɛ. Lee wuu na wu ya ta sᴐᴐ sᴐrᴐsii pu wo nijoyo yi na wɛ. A wu jo na piimu p'a lᴐhᴐ cɛ ge, na pee pu fɛnhɛ to to lᴐhᴐ ki ni, p'i ɲa foro suumᴐ lᴐhᴐ ki ni.
44027044	Na pu samaa di dugi kᴐᴐgbᴐhᴐ ki kᴐrᴐyᴐ ya na, kelee kᴐᴐjaya ya na p'a gaaŋi. Mu p'a pye a pu bɛɛri di nᴐ suumᴐ lᴐhᴐ ki kogoŋᴐ ki na yaaga ya wa ta wɛ.
44028001	Ayiwa, ba w`ee ya shᴐ suumᴐ lᴐhᴐ ki na wɛ, a w`ee di na logo na wee xuu wu mɛgɛ ki ɲɛ Maliti.
44028002	Wee xuu wu sipyii pu bi w`ee co xuuni. Zanha ka bi to w`a, a wiire di bye. Lee na a wee xuu wu sipyii p'i nagbᴐhᴐ ka gbɛri, na w`ee bɛɛri yiri na w`ee pu shɛ waha.
44028003	A Pᴐli di ba y`iri na shɛ kajiiɲahara ta lᴐ di ba le na ki ni. Lee bi matᴐn wa ta tee ni. Ba na ki kafugo k'a pa nᴐ matᴐn wu na wɛ, a wu Pᴐli nᴐ, na nᴐrᴐ yaha wu keŋɛ ki na.
44028004	Ba wee xuu wu sipyii p'a wᴐ wu ɲa w'a nᴐrᴐ yaha Pᴐli keŋɛ ki na wɛ, a pee di puyɛ pye: "Nakaara baa, sipyii gbovᴐᴐ w'a da da we na we, ali na wu yaha w'a shᴐ suumᴐ lᴐhᴐ ki na, lee bɛ na Kilɛ wo tiimɛ pu funŋᴐ ɲɛ wu munaa fɛɛrɛ pye wɛ."
44028005	Ga, a Pᴐli di wu keŋɛ ki ɲahara, a wᴐ wu laha to na ki ni; yaaga bɛ ya pye Pᴐli na wɛ.
44028006	Ga sipyii pu bi giin na Pᴐli bɛɛri wu da din, taapile ni wu do wu xhu. Ga ba p'a mᴐ na Pᴐli ɲaa yaaga da ga wu ta_ɛ ge, a pu fungᴐnyᴐ y'i ɲɛri. A p'i jo na kilɛ wa wu ɲɛ Pᴐli.
44028007	Xuu wemu ni w`ee di bye ge, xuu wa bɛ bye wee t`aan, wee bye fiige ki kafᴐᴐ wo. Fiige ki fᴐᴐ wu mɛgɛ ki bye na Pubilusi. Wee ya w`ee co xuuni, na w`ee yaha wu puga fo cabyaa taanri.
44028008	Pubilusi to wu bi ta cuuŋᴐ wɛ, ɲimɛ ni sogunnᴐ li bye wu na. A Pᴐli di shɛ wu pɛrɛgi, na wu keŋɛ taha wu na, na Kilɛ ɲɛɛri wu mu, a wu juuŋᴐ.
44028009	Ba lee ya pye wɛ, a wee xuu wu wo yama fɛɛ pu samaa bɛɛri di ba Pᴐli y'iri. A pee bɛɛri bɛ di juuŋᴐ.
44028010	A w`ee xuu wu sipyii di baraga taha w`ee na tahagana bɛɛri na. Ba w`ee kariduun ya pa nᴐ wɛ, w`ee nijewuu kᴐᴐgbᴐhᴐ ka ni, a p'i w`ee magoɲᴐ yaŋmuyᴐ bɛɛri kan w`ee mu.
44028011	Yeye taanri w`ee ya pye wee xuu wu ni. W`ee cagaraga, kᴐᴐgbᴐhᴐ ke ki bi se Alɛkizandiri kulo li ni ge, a w`ee di j'e kee ni. Kee bi wiire ti bɛɛri pye w`a. Pu bi kee mɛgɛ yiri na "Ŋmamaa".
44028012	A w`ee di shɛ nᴐ kulo la ni lee mɛgɛ ɲɛ na Sirakusi.
44028013	Ba w`ee ya y`iri w`a wɛ, na nᴐ kulo la bɛtii ni, lee mɛgɛ ɲɛ na Eregiyo. A w`ee di shᴐn w`a. Kee caŋa ki ɲimuguro a kafɛɛgbᴐhᴐ ka di y`iri w`ee kamɛnɛ cɛ na pa dᴐ w`ee na. Cabyaa shuun w`ee ya pye na na nᴐ Puzoli kulo li ni.
44028014	A w`ee di n'a daa fɛɛ pii ɲa Puzoli kulo li ni, a pee di w`ee ɲɛɛri na w`ee pu cewuu nigin pye ni pu ni. Ba w`ee ya pa y`iri w`a wɛ, na gari Oromɛ ni.
44028015	Ba Oromɛ n'a daa fɛɛ p'a w`ee ba wu logo wɛ, na ba w`ee sige fo Apiyusi caan ki na. A pii bɛ di shɛ w`ee ɲuŋᴐ c'iri xuu wa ni, wee mɛgɛ ɲɛ: "Nabuun tatigiye taanri." Ba Pᴐli ya pee ɲa wɛ, a wu baraga taha Kilɛ na, na lowaa ta.
44028016	Tuun wemu ni w`ee ya nᴐ Oromɛ kulo li ni ge, a p'i sᴐᴐ na shɛ Pᴐli yaha xuu wa ni wu yɛ, na sᴐrᴐsi nigin yaha wu t`aan wee di da wu kasɛri.
44028017	Ba cabyaa taanri ya toro wɛ, a Pᴐli di Yawutuu ɲahagbaa fɛɛ pu yiri na pa wuyɛ y'iri. Tuun wemu ni p'a pa binnɛ ge, a Pᴐli di pu pye: "Ali na ta nɛ ta kakuunᴐ la shishiin bɛ pye na shishiin pu na wɛ, nɛ di ya ta w`u sefɛlɛɛ pu wo kalɛɛ la shishiin bɛ kyɛɛgi wɛ. Lee bɛ na p'a nɛ co Zheruzalɛmu ni na le Oromɛ fanhafɛɛ pu keŋɛ ni.
44028018	Ba pee ya pa nɛ yege wɛ, na ganha na giin p'i nɛ yaha, bani pu ya kaa la shishiin ta nɛ na lemu l'a nɛ kagbuu xᴐ wɛ.
44028019	Ga Yawutuu pu ya ta sᴐᴐ nɛ yaha wu na wɛ. A li fanha di bye nɛ na nɛ wu na keree ki le Oromɛ saannaa ɲuŋᴐfᴐᴐ Sezari keŋɛ ni. Ga lee kᴐri ɲɛ na kakuunᴐ n'a giin di bye na shishiin pu na_ɛ dɛ!
44028020	Lee wuu na n'a yi yiri, kᴐnhᴐ di na fiin jo yi mu, bani Izirayɛli shɛɛn bi Shᴐvᴐᴐ wemu ɲaha wii ge, wee wuu na p'a shᴐnhᴐyᴐ le nɛ na."
44028021	A p'i Pᴐli ɲᴐ shᴐ na: "W`ee ya ta sɛmɛ wa shishiin ta na y`iri Zhude fiige ki ni mu shizhaa na wɛ. W`ee ceboro wa bɛ di sanha y`iri w`a, na ba joguumᴐ jo mu shizhaa na wɛ.
44028022	Ga w`ee funŋᴐ ki wa w`ee di logo mayɛ pyaa ki ɲᴐ na w`u ma fungᴐngᴐ cɛ. Bani w`ee ya cɛ jo Kilɛ koo lemu ni ma wa ge, sipyii ya y`iri lee kaa na kabaya yi bɛɛri na."
44028023	A pu ni Pᴐli di caŋa ka teŋɛ. Ba kee ya pa nᴐ wɛ, a pu niɲɛhɛmɛɛ di ba Pᴐli y'iri. A Pᴐli di jo ni pu ni Kilɛ wo saanra ti keree na. Na ti ɲaha shɛ pu na shɛgaŋaa bɛɛri na, kᴐnhᴐ p'i Yesu cɛ fiinŋɛ na saha ni Kilɛ tudunmᴐᴐ Musa wo saliya wu ni, ni tudunmᴐᴐ pu samaa bɛ wo Kitabuu pu jomᴐ pu ni. A p'i diin pee jomᴐ pu na, na lᴐ ɲisᴐᴐgᴐ ki na fo na shɛ caŋa ki xᴐ.
44028024	Pᴐli ya jomᴐ pemu jo ge, a pee di pii funyᴐ ɲɛri. Ga p'i ya ta sᴐᴐ Pᴐli jomᴐ pu na wɛ.
44028025	Pee sipyii pu ya ta bɛ nigin na wɛ. Ga yani pu kari ge, a Pᴐli di jomᴐ pa jo pu mu sanha na: "Kilɛ tudunmᴐᴐ Ezayi bi jomᴐ pemu jo yee sefɛlɛɛ pu mu Kilɛ wo Fɛfɛɛrɛ Munaa li baraga ni ge, pee ya pye can yɛ pyaa.
44028026	W'a bi li shɛ na Kilɛ ya jo: 'Shɛ yi jo we shi we sipyii pu mu na: Yee na ba niwegee shan, na yi logo, ga y'i wa da yi ɲaha cɛ wɛ. Yi na ba ɲ`ii taan, na wii, ga y'i wa da yaaga bɛ ɲa wɛ.
44028027	Bani pii sipyii pii niwegee k'a waha. P'a pu niwegee tᴐ, na pu ɲ`ii tᴐ. Pu funŋᴐ ya pye p'i ɲa pu ɲ`ii ki ni wɛ, p'i logo pu niwegee ki ni wɛ, p'i yi ɲaha cɛ pu fungᴐnyᴐ yi na wɛ. Lee funŋᴐ ni pu da ba nɛ mu, kᴐnhᴐ nɛ pu cuuŋᴐ wɛ'."
44028028	A Pᴐli di pu pye sanha: "Yi li cɛ na Kilɛ wo ɲuwuuro te ya tun shi wu sama bɛ mu wemu ɲɛ Yawutuu wɛ ge. Pee kunni na wu logo!" [
44028029	Tuun wemu ni Pᴐli ya pee jomᴐ pu jo ge, a Yawutuu pu nigariwuu, a nakaara nigbᴐᴐrᴐ di j'e pu tɛ ni fo xuuni.]
44028030	A Pᴐli di yee shuun pye puga ka ni Oromɛ kulo li ni. Wu bi kee lᴐ, na ki saraa. Sipyii piimu bɛɛri pu bi se na f`oro wu na ge, w'a bi pee kemɛɛ.
44028031	W'a bi Kilɛ wo saanra ti Jozaama pu yɛrɛ li pyi, na sipyii pu kalaa, na Kafᴐᴐ Yesu kaa yu pu mu. W'a bi lee pyi fyaara baa. Wa shishiin bɛ di ya ta wu ɲaha kᴐn lee na wɛ.
45001001	Nɛ Pᴐli, Yesu Kirisa wo bulo we, nɛyɛ pyaa k'a we sɛmɛ we ka. Kilɛ ya nɛ yiri na pye wu tudunmᴐ, kᴐnhᴐ nɛ da Kilɛ Jozaama pu yu sipyii pu mu.
45001002	Kilɛ bi Jozaama pu ɲᴐmɛɛ lᴐ fo taatuunnᴐ ni, na wu tudunmᴐᴐ pu yaha pa. A pee di pu ka Kilɛ Kafila fɛfɛɛrɛ wo wu ni.
45001003	Pee Jozaama pe ya wu Ja Yesu Kirisa kaa yu, wee wemu wu ɲɛ saannaa Dawuda yasege sipyii kabaŋa na ge.
45001004	Ga na saha ni Kilɛ Munaa ni, ba w'a ɲɛ na foro xu ni wɛ, a lee di li shɛ na Kilɛ Ja wu ɲɛ wii, na sefɛɛrɛ wa wu mu. Wee Yesu Kirisa we, w`u Kafᴐᴐ we,
45001005	wee gbᴐᴐrᴐ ni Kilɛ ya niimɛ tirige nɛ na, na nɛ pye wu tudunmᴐ, kᴐnhᴐ shi wu sama wo sipyii p'i d`a wu na, p'i wu ɲᴐmɛɛ co.
45001006	Kilɛ ya yee piimu yiri na pye Yesu Kirisa wuu ge, yee bɛ niŋɛ ki wa pii sipyii pii ni.
45001007	Yee piimu bɛɛri pu wa Oromɛ kulo li ni ge, yee piimu ya taan Kilɛ mu, a wu yee yiri na pye wu fɛfɛɛrɛ sipyii ge, yee mu nɛ we sɛmɛ we tun. Na f`o wa yi mu: W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
45001008	N'a da vɛnhɛ baraga taha Kilɛ na Yesu Kirisa gbᴐᴐrᴐ ni yee bɛɛri wuu na, bani yee wo n'a daa wu kaa ya yu koŋᴐ ki kabaya yi bɛɛri na.
45001009	Jozaama pe pu wa Kilɛ Ja wu kaa yu ge, nɛ kapyeŋɛɛ pyi Kilɛ mu pee keree na ni na zᴐ wu bɛɛri ni. Kilɛ wa li sɛɛri na tuun bɛɛri ni nɛ ɲɛrɛgɛ pyi ge, nɛ ma ɲɛrɛgɛ pye yee bɛ mu. Nɛ da ga lee ɲᴐ yaha wɛ.
45001010	Nɛ kunni wa na Kilɛ ɲɛɛri jo li bi ɲɛ wu ɲidaan, wu koo kan na mu di shɛ foro yi na.
45001011	Bani l'a taan nɛ ni gbangban na shɛ yee ɲa, kᴐnhᴐ di Kilɛ Munaa li wo loolodaa la kan yi mu, kᴐnhᴐ y'i fanha ta.
45001012	Lee wo kᴐri wu wa nago w'`a samᴐhᴐrᴐ leni w`uyɛ ni n'a daa wu shizhaa na, wee wemu na w`u bɛɛri ya pinnɛ ge.
45001013	Na cebooloo, nɛ funŋᴐ wa y'i li cɛ nago tɛɛgɛɛ niɲɛhɛŋɛɛ ni nɛ ma giin di shɛ yee y'iri, kᴐnhᴐ di shɛ na labye wu kuduun ɲa yee bɛ niŋɛ ni, ba nɛ wu kuduun wu ta shi wu sama niŋɛ ni tagana lemu na wɛ. Ga fo na pa gbara niɲaa na nɛ sanha lee koro ta wɛ.
45001014	Bani sipyii pu bɛɛri wo Jozaama pu foo li ɲɛ nɛ na: kugbᴐhᴐᴐ shɛɛn fara ɲ`a funŋᴐ shɛɛn na, kalaa fɛɛ fara kalaa baa fɛɛ na.
45001015	Lee wuu na nɛ ɲidaan kaa li ɲɛ na Kilɛ Jozaama pu jo yee bɛ mu, yee piimu pu ɲɛ Oromɛ kulo li ni ge.
45001016	Jozaama pu jo ɲɛ nɛ mu shiige bada wɛ, bani Kilɛ wo sefɛɛrɛ ti ɲɛ tii, temu ya ɲuwuuro kaan n'a daa fɛɛ pu bɛɛri mu ge. Yawutuu mu p'a fɛnhɛ jo, na na nᴐ shi wu sama na.
45001017	Jozaama pu p'a li shɛɛ na n'a daa yɛ nigin funŋᴐ ni Kilɛ ya sipya jateni sipyitiimɛ. Cogo watii wa nige lee na bada wɛ, ma na jo ba l'a ka Kilɛ Kafila wu ni wɛ na: "Sipya wemu w'a d`a Kilɛ na, a Kilɛ di wu jate sipyitiimɛ ge, wee na ba ɲ`ii sicuumᴐ ta."
45001018	Kilɛ ya wu loyire li shɛɛ na y`iri fugba we ni Kilɛ ɲ`ii fyaara baa sipyii ni sipyitiibaalaa na, pee piimu p'a pu katiibaagaa taga na can wu ɲaha kᴐᴐn ge.
45001019	Lee loyire l'a zhɛɛ pee na, bani lemu bɛɛri na j'a jɛ Kilɛ keree ni ge, lee ya ta ŋmᴐhᴐ pu na wɛ, Kilɛ yɛ pyaa ya lee shɛ na fiinŋɛ pu na.
45001020	Fo koŋᴐ ki yaaduun wu ni, Kilɛ yɛ pyaa wa cogo wemu na ni wu tɛhɛnɛ baa sefɛɛrɛ ti ni ge, wa shishiin da j'a wu ɲa wɛ. Ga w'a yaŋmuyᴐ yemu y`aa ge, lee bɛɛri ya jɛni na fiinŋɛ yee yaŋmuyᴐ yi keree na. Lee wuu na pu da ga ba kaɲii ta Kilɛ ɲaha t`aan wɛ,
45001021	bani p'a Kilɛ cɛ. Ga, pu ya ta sᴐᴐ na wu pɛlɛ na Kilɛ wu ɲɛ wɛ. Pu ya baraga tɛri bɛ wu na wu kapyegee ki na wɛ. Pu fungᴐnyᴐ ya ɲɛri ɲuŋᴐ baa woyo. Lee wuu na nibiige ya j'e pu fungᴐnyᴐ baa zᴐlᴐᴐ pu ni.
45001022	P'a puyɛ wii fungᴐnyᴐ fɛɛ, ga p'i ɲɛ nahanahanaa.
45001023	Nᴐᴐrᴐ fᴐᴐ Kilɛ wemu wu ɲɛ wu da ga xhu bada_ɛ ge, yani p'a wee pɛlɛ ge, a p'i wee yaha w`a. Sipya wu ɲɛ wee na da ba xhu ge, a p'i ganha na wee wo jaa yari, ni shazhɛɛrɛ, ni tᴐᴐyᴐ shishɛɛrɛ yaŋmuyᴐ, ni ɲiŋɛ yakokaara na byi yapɛrɛɛ, na ganha na kee yapɛrɛɛ kii pɛlɛ.
45001024	Lee wuu na Kilɛ ya pu yaha puyɛ mu pu wo kanᴐhᴐyᴐ yi ni, na saha ni pu ɲidaan keree ni. Lee funŋᴐ ni a p'i cemᴐhᴐrᴐ keree taga puyɛ fanha.
45001025	P'a she Kilɛ wo can wu ni, na daha kafinɛyɛ na, na ganha na Kilɛ wo yaŋmuyaaya yi pɛlɛ, na kapyeŋɛɛ pyi yee mu. Kilɛ wemu wu ɲɛ yaŋmuyᴐ yi bɛɛri yaavᴐᴐ ge, na wee yaha w`a, wee wemu w'a yaa ni masᴐŋᴐ ni gbee ge. Amiina.
45001026	Lee na Kilɛ ya pee yaha pu wo ceepuuro la keree ki keŋɛ ni, kee ɲɛ cemᴐhᴐrᴐ keree. Kilɛ ya jo lemu ganha ba byi_i ge, lee li ɲɛ pu nibyii. A c`ee p'i namaa pu yaha w`a, na ganha na puyɛ sinnɛɛ.
45001027	A namaa pu bɛ di bye mu ni puyɛ ni. A pu kaa di sii shᴐ puyɛ ni fo na doro. A pu bɛ di c`ee pu yaha w`a, na ganha na puyɛ sinnɛɛ. Mu bᴐᴐngᴐ da ba pu ta na saha ni puyɛ pyaa piinŋɛ ki ni.
45001028	Ba ma na jo pu ya ta sᴐᴐ na Kilɛ cɛ wɛ, lee wuu na Kilɛ ya pu yaha puyɛ mu ni pu fungᴐnkuuyo yi ni, kᴐnhᴐ p'i kapyebaagaa pye.
45001029	Pu zᴐlᴐᴐ ya ɲi katiibaagaa tuuyo bɛɛri na: pu fungᴐnyᴐ y'a kolo, pu yaŋmuyᴐ la d'a pe, p'a kolo, pu d'a ɲi ɲɛgbᴐᴐ na, sipyigbuu di dan pu ni, ni yokᴐᴐnrᴐ, ni naŋmahara, zᴐguuŋᴐ ɲɛ pu ni, ni yayiriye,
45001030	ni sipyii mɛkyɛɛgɛrɛ, Kilɛ d'a pɛn pu mu. Pu shiige keree ya ɲɛhɛ wɛ, pu tabaara d'a pe, na ɲᴐsanga j'a, pu kakuuŋᴐᴐ samᴐhᴐrᴐ d'a pe, p'i ya pu sefɛɛ ɲᴐmɛhɛɛ coni wɛ.
45001031	Fungᴐnyᴐ baa fɛɛ pu ɲɛ pii, pu ɲɛ ɲᴐmɛhɛɛ fɛɛ bada wɛ, ɲubeŋɛ ɲɛ pu ni wɛ, ɲiɲaara baa fɛɛ.
45001032	Ali na ta p'a li cɛ xᴐ na Kilɛ wo kiiri wu wa w`a, na sipyaa sipya w'a we kashi we pyi ge, wee ya yaa ni xu ni. Lee bɛ na p'i kee pyi sanha. Na fara lee na, sipyii piimu p'a we kashi we pyi ge, pee p'a sᴐni.
45002001	Ayiwa, mu wemu w'a pu samaa jaagi ge, m'a pye sipya tuugo bɛɛri, Kilɛ wo kiiri wu da ga ba doro ma ɲuŋᴐ ni wɛ. Ma ba pu samaa jaagi mayɛ pyaa m'a jaagi. Bani keree kiimu na mu wa sipyii pu jaagi ge, kee shi muyɛ pyaa bɛ wa byi.
45002002	Na ta w`ee bɛɛri d'a li cɛ na sipyii piimu p'a kee keree ki pyi ge, Kilɛ ya kiiri kᴐᴐn pee na na bɛ ni can ni.
45002003	Ayiwa, muyɛ pyaa ba sipyii jaagi pu kapyegee na, na ta muyɛ pyaa bɛ di kee shi pyi, ta mu ya giin na mu na ba shᴐ Kilɛ wo kiiri wu na?
45002004	Kelee Kilɛ wo saama nigbᴐ pe, ni wu loxulo le, ni wu lotaan le, ta mu wa yee wii yaaga wɛ? Ta mu ya li cɛ na w'a pee saama pe bɛɛri taga na koo leni mu t`aan, kᴐnhᴐ m'a daburajɛ jo, m'a jurumu wu ɲᴐ yaha wɛ?
45002005	Ga mu niwii l'a waha, mu funŋᴐ ɲɛ mu wu daburajɛ jo ma jurumu wu na wɛ. Lee wuu na Kilɛ wo loyire li sana mu ya dɛnri na waa mayɛ na na yɛri wu loyire le ni wu kiiri wu caŋa ki ɲaha na. Kee caŋa ke Kilɛ da ba wu kiiri wu shɛ, kiiri wemu w'a tii ge.
45002006	Wu na ba sipyii pu bɛɛri nigin nigin kiiri kᴐn na saha ni pu kapyegee ni.
45002007	Piimu bɛɛri p'a la le na kasaaŋaa pyi ge, na masᴐŋᴐ, ni pɛɛŋɛ, ni ɲ`ii sicuumᴐ nixhᴐbaama shaa Kilɛ mu ge, Kilɛ na ba ɲ`ii sicuumᴐ kan pee mu pemu da xhᴐ wɛ.
45002008	Ga piimu bu zhe Kilɛ ni, na zhe can wu ni, na sᴐᴐ tiibaara na, Kilɛ wo loyire nigbᴐᴐ le, ni wu ɲatanhaŋa ki na ba do pee ɲuŋᴐ ni.
45002009	Can dɛ! Kanhama ni ɲakpaan w'a da ba do kakuubyii pu bɛɛri nigin nigin ɲuŋᴐ ni. Yawutuu p'a da ba bye shɛnshiilee, lee kadugo na shi wu sama di na taha w`a.
45002010	Ga piimu bɛɛri p'a kasaaŋaa pyi ge, pee bɛɛri nigin nigin na ba Kilɛ masᴐŋᴐ, ni wu pɛɛŋɛ, ni wu ɲaɲiŋɛ ki ta. Yawutuu pu da ba fɛnhɛ bye shɛnshiilee, l'a na nᴐ shi wu sama na.
45002011	Bani Kilɛ ya sipya wa wo wa ni wɛ.
45002012	Sipyii piimu bɛɛri p'a jurumu pye na ta pu ya Kilɛ tudunmᴐᴐ Musa wo saliya wu cɛ_ɛ ge, pee bɛɛri na ba gyɛɛgi na ta wee saliya we niŋɛ ɲɛ pee wo kiiri wu ni wɛ. Ga piimu bɛɛri p'a jurumu pye saliya wu nijɛxhᴐgᴐ na ge, wee saliya wu w'a da ba pee wo kiiri wu kᴐn.
45002013	Bani piimu p'a saliya wu jomᴐ pu nuri, na ta p'i ya pu koo ɲaari_i ge, Kilɛ da ga ba wee wa shishiin wii sipyitiimɛ wɛ. Ga piimu p'a saliya wu koo li bɛɛri ɲaari ge, pee Kilɛ da ba wii sipyitiimɛɛ.
45002014	(Ayiwa, shi wu sama ya Musa wo saliya wu cɛ wɛ. Ga tɛɛgɛɛ kii ni, pu ma keree kii pyegaŋaa teŋɛ na saha ni saliya wu ni. Pu ba kee koo ɲaari ali na ta pu ya wee saliya we cɛ bɛ wɛ, lee ya li shɛɛ na p'a kasaaŋaa cɛ xᴐ, na ki pyi.
45002015	Lee ya li shɛɛ bɛ na saliya w'a yemu jo ge, na yee ya ka pu zᴐlᴐᴐ pu na. Pu fungᴐnyᴐ y'a wu shɛɛ pu na bɛ. Tɛɛgɛɛ kii ni pu zᴐlᴐᴐ ma pu jaagi; tɛɛgɛɛ kii ni p'a kaɲii kan puyɛ mu.)
45002016	Ayiwa, kee keree kii bɛɛri na ba foro kpɛɛngɛ na caŋa ka, na saha ni nɛ wo Kilɛ Jozaama pu yɛrɛ li ni. Kilɛ na ba kiiri kᴐn sipyii pu wo kaŋmᴐhᴐŋᴐᴐ ki bɛɛri na Yesu Kirisa keŋɛ kurogo kee caŋa.
45002017	Ayiwa, yee piimu p'a yu na Yawutuu yee ɲɛ ge, yee ya yi tadaŋa pye Kilɛ tudunmᴐᴐ Musa wo saliya we, na yiyɛ pɛlɛ na yee pu ɲɛ Kilɛ wo sipyii pee.
45002018	Go yee p'a Kilɛ ɲidaan cɛ, na kasaaŋaa bɛ cɛ shᴐᴐnri kiyɛ ni, bani yee ya kalaa Musa wo saliya wu ni.
45002019	Li wa yee funyᴐ ni na fyɛnmɛɛ pu ɲɛ sipyii pu samaa, na yee p'a koo shɛɛ pee na; na piige ni pu samaa ɲɛ, na yee p'a kpɛɛngɛ shɛɛ pu na.
45002020	Yee wa yu na pu samaa pu ɲɛ kacɛbaalaa ni kalaabaa fɛɛ, na yee pu ɲɛ pu wo kalaatii, bani yee ya giin na Musa wo saliya wu ni yee ya can koo li cɛmɛ pu bɛɛri cɛ.
45002021	Ayiwa nɛ jo, yee piimu p'a pu samaa kalaa ge, ɲaha na yee di ya yiyɛ kalaa_i wɛ? Yee piimu p'a Kilɛ Kafila wu yɛrɛ pyi na wa ganha ba nagaara pyi_i ge, yeeyɛ pyaa ki do, ta yee ya nagaara pyi wɛ?
45002022	Yee piimu p'a yu na wa ganha ba dᴐdᴐᴐrᴐ pyi_i ge, ta yee ya ti pyi wɛ? Yee piimu p'a yu na yapɛrɛɛ ya ɲᴐ_ɛ ge, ta yee ya yaŋmuyᴐ yuli yapɛrɛgbaya yi ni wɛ?
45002023	Yee ya yiyɛ pɛlɛ na yee ya Musa wo saliya wu cɛ. Ga yee ya wu koo ɲaari wɛ. Ta Kilɛ bɛ yee ya fanri mɛ wɛ?
45002024	Bani l'a ka Kilɛ Kafila wu ni na: "Yee Yawutuu pu wuu na shi wu sama ya Kilɛ mɛgɛ kyɛɛgi."
45002025	Can na kuduun wa cekᴐᴐnrᴐ ni na saha ni Kilɛ tudunmᴐᴐ Musa wo saliya wu ni, ma bu da ma na saliya wu koo ɲaari kunni. Ga mu bu bye mu ya saliya wu koo ɲaari wɛ, ma cekᴐᴐnrᴐ t'a pye ɲuŋᴐ baa wuuro.
45002026	Sipya wemu ya cekᴐᴐnrᴐ pye wɛ, na saliya wu koo ɲaari kuuni ge, ta Kilɛ da ba weefᴐᴐ wii kanna cekᴐᴐnrᴐ w'a pye wɛ?
45002027	Yee Yawutuu, yee ya Musa wo saliya wu cɛ, lee kadugo na na cekᴐᴐnrᴐ bɛ pyi, ga yee ya wu koo ɲaari wɛ. Shi wemu ɲɛ Yawutuu wɛ, wee shi wu ya ta cekᴐᴐnrᴐ pye wɛ. Ga piimu p'a saliya wu koo ɲaari pee ni ge, ta pee da ba jaagi shan yee na kiiri wu caŋa wɛ?
45002028	Ayiwa, na pye Yawutu ɲɛwiinɛ ni, lee wa nago Yawutu yɛ pyaa pyaa ma ɲɛ wɛ. Kelee cekᴐᴐnrᴐ fɛ na ɲɛ ma ceesɛɛgɛ ki na, lee wa li shɛɛ nago tee ti wa cekᴐᴐnrᴐ see see wuuro ti wɛ.
45002029	Ga, Kilɛ ya sipya wemu wo zᴐ ɲɛri ge, wee wu ɲɛ Yawutu wuyɛ pyaa pyaa. Yemu y'a ka saliya wu ni ge, li wa nago kanna m'a yee wo koo ɲaari yɛ wɛ, ga Kilɛ Munaa ya labye wemu pyi sipya zᴐ na ge, wee labye we wu ɲɛ cekᴐᴐnrᴐ see wuuro te. Pee Yawutuu pii ya masᴐŋᴐ taa sipyii mu wɛ, ga Kilɛ mu pee ya masᴐŋᴐ taa.
45003001	Ayiwa ni li wa mu, ma na ɲɛ Yawutu lee kuduun wa lekɛ wɛ? Kelee kuduun wekɛ wu ɲɛ cekᴐᴐnrᴐ ni wɛ?
45003002	Ayiwa, li kuduun w'a pɛlɛ kabaya yi bɛɛri na. Li nizhiinɛ Yawutuu mu Kilɛ ya fɛnhɛ wu jomᴐ pu kan.
45003003	Ali pii ɲɛhɛ da pu ni, pu ɲɛ ɲᴐmɛhɛɛ fɛɛ Kilɛ mu wɛ, ta lee na j'a Kilɛ wo ɲᴐmɛɛ fɛɛrɛ ti kyɛɛgi?
45003004	Lee da j'a bye bada wɛ! Ali sipyii pu bɛɛri ɲɛhɛ bye kafinɛjuu, Kilɛ kunni ɲɛ can fᴐᴐ ma na jo ba l'a ka kagana lemu na Kilɛ Kafila wu ni wɛ na: "Mu Kilɛ ba yu, pu bɛɛri na li cɛ na mu ya tii. Pu da ga j'a jaagi wa shishiin ta ma na wɛ."
45003005	Ayiwa, pii na jo na: "W`ee wo tiibaara ti ɲɛ kakuunᴐ wɛ, bani tee ni Kilɛ wo tiimɛ p'a zhɛɛ na fiinŋɛ." W`ee di da ba yekɛ jo yee ni wɛ? Kilɛ bu wu loyire li shan w`ee wa ɲuŋᴐ ni, ta w`ee da jo na w'a nahana? (Sipyii pii wo fungᴐngᴐ jomᴐ nɛ yu mɛ.)
45003006	Kilɛ wu shɛ nahana? Bada! Can ɲɛ yee ni wɛ. Kilɛ da bye wu ya tii wɛ, dii wu bi da j'a kiiri kᴐn koŋᴐ sipyii na wɛ?
45003007	Pii bɛ na ba jo sanha na: "W`ee wo kafinɛjuu bu da lee na Kilɛ wo can wu shɛɛ, fo na nᴐᴐrᴐ bɛ tɛri Kilɛ mɛgɛ na, ɲaha di da ba kiiri pye wu kᴐn w`ee na p'i w`ee jaagi, na jurumupyii w`ee ɲɛ wɛ?"
45003008	Ayiwa li bi ɲɛ mu, ta w`ee ya yaa na kakuuŋᴐᴐ pyi, kᴐnhᴐ kasaaŋaa di da foro ki ni wɛ? Bada! Pii wa w`ee mɛgɛ kyɛɛgi na xᴐ, na wee kalaa we w`ee ya gaan sipyii pu mu. Pee sipyii pii kunni ya sii yaa ni gyɛɛgi ni.
45003009	Ayiwa, yi ɲaha di wa dii nimɛ wɛ? Ta w`ee Yawutuu p'a ye sipyii pu samaa na? Bada! Nɛ li shɛ xᴐ jo Yawutuu yoo, shi wu sama yoo, pee bɛɛri ya ɲaari jurumu wu wo fanha ki nᴐhᴐ ni.
45003010	Ma na jo ba l'a ka Kilɛ Kafila wu ni kagana lemu na wɛ na: "Sipya wa wemu w'a tii wɛ, ali shɛn nigin bɛ wɛ.
45003011	Wa shishiin ɲɛ fungᴐngᴐ fᴐᴐ wɛ; wa shishiin ya Kilɛ shaa wɛ.
45003012	Pu bɛɛri p'a kadugo le Kilɛ ni; pu bɛɛri p'a pinnɛ pye kaɲᴐᴐ baa. Kasaana pyevᴐᴐ wa shishiin ɲɛ pu ni wɛ, ali shɛn nigin bɛ wɛ."
45003013	"Mujuu le l'a f`oro pu geŋmaya ni ge, lee ɲɛ ba faŋa ɲᴐmugi-yahaŋa ɲɛ wɛ. P'a pu ɲilee taga na sipyii piinŋɛ. Pu ɲᴐ jomᴐ di ɲɛ ba matᴐn sᴐᴐnrᴐ ɲɛ wɛ."
45003014	"Laŋi ni kayekyɛɛgɛyɛ y'a foro pu ɲᴐ ni."
45003015	"Pu tᴐᴐyᴐ d'a wɛri sipyigbuu na.
45003016	Xuu bɛɛri ni p'a toro ge, gyɛɛgi ni bᴐᴐngᴐ na daha pu fɛni.
45003017	Lemu li ɲɛ ɲaɲiŋɛ koo li ge, pu ya lee cɛ wɛ."
45003018	"Kilɛ ɲ`ii fyaara ɲɛ pu zᴐlᴐᴐ ni bada wɛ."
45003019	Ayiwa, w`ee ya li cɛ jo yemu bɛɛri Kilɛ tudunmᴐᴐ Musa wo saliya w'a yu ge, saliya w'a kan piimu mu ge, pee mu w'a yi yu. Ga, pee di ya ta j'a wu koo ɲaari wɛ. Lee wuu na jomᴐ da ba da sipya wa shishiin mu wɛ, lee na koŋᴐ sipyii pu bɛɛri na ba jaagi ta Kilɛ mu.
45003020	Yi li cɛ na saliya wu bɛɛri koo ɲaari, lee da ga j'a Kilɛ pye wu sipya jate sipyitiimɛ wɛ. Lee funŋᴐ ni saliya w'a li shɛɛ yɛ w`ee na na jurumupyii w`ee ɲɛ.
45003021	Ayiwa nimɛ, cogo wemu na Kilɛ ya w`ee wii sipyitiimɛɛ ge, wuyɛ pyaa ya wee cogo we shɛ w`ee na. Pee tiimɛ pe ya daa saliya wu koo ɲaari funŋᴐ ni wɛ. Ga, tagana lekɛ na pee ya daa ge, Kilɛ tudunmᴐᴐ Musa wo Kitabuu pee ni Kilɛ tudunmᴐᴐ pu samaa wuu p'a yee ɲaha jo na fiinŋɛ.
45003022	Wa bɛɛri w'a d`a Yesu Kirisa na ge, Kilɛ kunni na weefᴐᴐ jate sipyitiimɛ. Zhᴐnrᴐgᴐ wa lee ni wɛ.
45003023	Bani sipyii pu bɛɛri p'a jurumu pye. Lee l'a li pye wa shishiin da ga Kilɛ wo nᴐᴐrᴐ wu ɲa wɛ.
45003024	Wu wo niimɛ wu gbᴐᴐrᴐ ni Kilɛ ya pu wii sipyitiimɛɛ mafuu, bani Yesu Kirisa ya pu ɲuŋᴐ wolo pu jurumu wu ni.
45003025	Kilɛ ya wu pye saraga, kᴐnhᴐ wu bye w`ee jurumu wu footᴐnᴐ. Piimu p'a d`a Yesu na ge, Kilɛ ya wu koo li ɲᴐ mugi pee sipyii pu mu Yesu wo shishan pu gbᴐᴐrᴐ ni. Lee ya Kilɛ wo tiimɛ pu shɛɛ, bani taashiinɛ li ni sipyii bi jurumu wemu pyi ge, w'a luu gbo pu t`aan, wu ya ta wee wo footᴐnᴐ kan pu mu wee tuun wu ni wɛ.
45003026	Ga nimɛ, lemu funŋᴐ ni w'a sipya wii sipyitiimɛ ge, w'a lee shɛ: Piimu p'a d`a Yesu na ge, Kilɛ ya tiin wu tiimɛ pu ni, na pee jate sipyitiimɛɛ.
45003027	Ayiwa, na mayɛ durogo, lee kaɲuŋᴐ di ɲɛ mii wɛ? Lee kaɲuŋᴐ ɲɛ wɛ! Ɲaha na wɛ? Ta kapyegee nizaaŋaa k'a lee pye? Bada! Ga, n'a daa w'a lee pye.
45003028	Lee na w`ee na j'a jo n'a daa yɛ nigin gbᴐᴐrᴐ ni Kilɛ ya sipya wii sipyitiimɛ, Kilɛ tudunmᴐᴐ Musa wo saliya wu koo li wo ɲaari bɛ wɛ.
45003029	Dii wɛ? Ta Yawutuu yɛ wo wu ɲɛ Kilɛ? Ta shi wu sama bɛ wo Kilɛ bɛ wu ɲɛ wii wɛ? Nakaara baa shi wu sama bɛ wo Kilɛ wu ɲɛ wii!
45003030	Bani Kilɛ nigin pe yɛ wu ɲɛ. Wee w'a Yawutuu pu wii sipyitiimɛɛ n'a daa gbᴐᴐrᴐ ni, na shi wu sama bɛ wii sipyitiimɛɛ n'a daa gbᴐᴐrᴐ ni.
45003031	Ayiwa, ta lee w'a li shɛɛ na w`ee ya Musa wo saliya wu ɲɛri ɲuŋᴐ baa saliya n'a daa wu gbᴐᴐrᴐ ni ya? Ahayi dɛ! W`ee yɛrɛ ya baraga tɛri wu na xuuni.
45004001	Ayiwa, Ibirayima wemu wu ɲɛ w`ee sefɛlɛ w`ee shi wu wo kabaŋa na ge, yekɛ w`ee di da jo wee shizhaa na wɛ? Dii Kilɛ d'a wu wii sipyitiimɛ wɛ?
45004002	Ibirayima wo kapyegee nizaaŋaa da bi Kilɛ pye w'a wu jate sipyitiimɛ, wu bi da j'a wuyɛ pɛlɛ. Ga kaɲuŋᴐ ɲɛ wu mu w'a wuyɛ pɛlɛ Kilɛ ɲaha t`aan wɛ.
45004003	Yekɛ Kilɛ Kafila wu d'a jo wɛ? W'a jo na: "Ibirayima ya d`a Kilɛ na, a Kilɛ di wu jate sipyitiimɛ wu n'a daa wu wuu na."
45004004	Yee ya li cɛ na kapyebye ya yaa ni wu saraa ni. Saraa we w'a daa ge, wee ɲɛ ma wo wɛ, wu labye wu wo saraa wu ɲɛ were.
45004005	Ga, sipya wemu ya wu kapyegee nizaaŋaa pye wu tadaŋa wɛ, Kilɛ we w'a jurumupyii wii sipyitiimɛɛ ge, wu bu d`a yɛ wee na, Kilɛ na wu jate sipyitiimɛ wu n'a daa wu wuu na.
45004006	Kilɛ w'a sipya jateni sipyitiimɛ, lee ya byi weefᴐᴐ yɛ pyaa wo kapyegee nizaaŋaa wuu na_ɛ dɛ! Kilɛ wo saama pemu weefᴐᴐ ma da ge, saannaa Dawuda ya jo pee shizhaa na na:
45004007	"Kilɛ ya piimu wo saliya kyɛɛgɛrɛ yafa pu mu, na pu wo jurumu wu jᴐgᴐ laha w`a ge, pee ɲɛ duba nagoo.
45004008	Kafᴐᴐ ya sipya wemu wo jurumu tᴐrᴐ wu fɛni_i ge, weefᴐᴐ ɲɛ duba pya."
45004009	Ayiwa, piimu p'a cekᴐᴐnrᴐ pye ge, pee yɛ p'a yaa ni Kilɛ wo saama pu ni laa, kelee ta cekᴐnbaalaa pu bɛ p'a yaa ni pu ni? W`ee ya yi jo nimɛ na: "Ibirayima ya d`a Kilɛ na, a Kilɛ di wu jate sipyitiimɛ wu n'a daa wu wuu na."
45004010	Tuun wekɛ ni lee d'a pye wɛ? Wu nigᴐnxhᴐgᴐ na laa, wu nigᴐnbaa wo? Nakaara baa wu nigᴐnbaa wo Kilɛ ya jate sipyitiimɛ.
45004011	Lee kadugo na a tee cekᴐᴐnrᴐ t'i ɲɛri fɛ Ibirayima mu, fɛ pemu ya li shɛɛ na Kilɛ ya wu jate sipyitiimɛ wu n'a daa wu wuu na, na ta wu sanha cekᴐᴐnrᴐ pye_e ge. Lee funŋᴐ ni Ibirayima ya pye n'a daa fɛɛ nigᴐnbaalaa bɛɛri wo sefᴐᴐ, kᴐnhᴐ pee bɛ di jate sipyitiimɛɛ.
45004012	Piimu p'a cekᴐᴐnrᴐ pye ge, pee bɛɛri bɛ wo sefᴐᴐ wu ɲɛ wii n'a daa kabaŋa na. Lee kᴐri ɲɛ piimu ya ta li da cekᴐᴐnrᴐ ti yɛ na_ɛ ge, ga fo piimu p'a Kilɛ koo li co n'a daa funŋᴐ ni, ba w`u sefɛlɛ Ibirayima ya li co cogana lemu na, na wu yaha kᴐnbaa wɛ ge.
45004013	Kilɛ ya kariɲɛɛgɛ ɲᴐmɛɛ lᴐ Ibirayima ni wu yaseye mu na koŋᴐ na ba bye pu wogo. Lee ɲᴐmɛɛ le ya ta lᴐ saliya wu koo li ɲaari wu wuu na_ɛ dɛ. Ga wu n'a daa wu wuu na Kilɛ ya wu jate sipyitiimɛ. Lee wuu na lee ɲᴐmɛɛ l'a lᴐ wu mu.
45004014	Li da bi yaha nago fo ma na ma saliya wu koo ɲaari, m'a na taa ta lee ɲᴐmɛɛ le ni, wee tuun wu ni n'a daa wu bi da bye kaɲuŋᴐ baa. Ɲᴐmɛɛ li bɛ na bye tawaga wuu.
45004015	Bani Kilɛ wo loyire le Musa wo saliya w'a zhaan yɛ w`ee ɲuŋᴐ ni, bani sipyii bɛɛri p'a wee saliya we kyɛɛgi. Ga saliya bu bye wu ɲɛ xuu wemu ni wɛ, wa ya wu gyɛɛgi kaa yu w`a wɛ.
45004016	Lee wuu na Kilɛ ya le ɲᴐmɛɛ le lᴐ w`ee mu n'a daa wu gbᴐᴐrᴐ ni. Wu wo niimɛ wu gbᴐᴐrᴐ ni w'a lee loolodaa le kan w`ee mu ma ni, kᴐnhᴐ l'i bye Ibirayima wo kadugo ki bɛɛri wuu. Lee na piimu p'a saliya wu koo ɲaari ge, le loolodaa le ya ta kan pee yɛ mu wɛ. Ga sipya bɛɛri w'a d`a Kilɛ na ba Ibirayima ɲɛ_ɛ ge, pee bɛɛri bɛ mu le loolodaa le ya kan. W`ee bɛɛri wo sefɛlɛ wu ɲɛ Ibirayima.
45004017	Ba l'a ka Kilɛ Kafila wu ni wɛ, na Kilɛ ya jo: "N'a ma pye shi niɲɛhɛmɛ sefᴐᴐ." Ayiwa, w`u sefɛlɛ wu ɲɛ wii Kilɛ ɲaha t`aan, bani w'a d`a Kilɛ na, wee wemu w'a xuu pu ɲɛni ge. Yaŋmuyᴐ yemu ɲɛ koŋᴐ na wɛ, wu ma jo yɛ yee bɛ yi pye, y'a bye.
45004018	Ayiwa, na li ta tadaŋa bye bɛ nige Ibirayima na wu pya ta wɛ, Kilɛ ya yemu jo wu mu ge, a wu d`a yi na, na yee pye wu tadaŋa. Lee na w'a pye "shi niɲɛhɛmɛ sefᴐᴐ" ba Kilɛ ya yi jo wɛ na: "Ma yaseye na ba ɲɛhɛ."
45004019	Ayiwa, Kilɛ ya ye jo tuun wemu ni ge, lee bi Ibirayima ta w'a lɛ xᴐ, bani w'a bi yee xhuu nigin (100) shishiin ta pya baa. Wu shᴐ Sara bɛ bi wu pya ze ɲuŋᴐ ye xᴐ. Ga lee la ya yafiin bɛ wolo wu n'a daa wu ni wɛ.
45004020	Wu ya ta wuyɛ kaala Kilɛ wo ɲᴐmɛɛ li na wɛ. Ga, a la yɛrɛ di ganha na faraa wu n'a daa wu na, fo wu na Kilɛ sᴐni.
45004021	Ibirayima bi li cɛ nakaara baa, na Kilɛ ya ɲᴐmɛɛ lemu lᴐ wee mu ge, na se wa wu ni na li ɲᴐ fa.
45004022	Wee n'a daa wu wuu na "Kilɛ ya wu jate sipyitiimɛ."
45004023	Ga pee jomᴐ pe p'a ka na: "Kilɛ ya wu jate sipyitiimɛ" ge, pee ya ta ka Ibirayima yɛ nigin wuu na_ɛ dɛ!
45004024	W`ee bɛ wuu na p'a ka. Kilɛ wemu w'a w`u Kafᴐᴐ Yesu ɲɛ na yeege xu ni ge, w`ee piimu p'a d`a lee na ge, w`ee ya yaa na pa jate sipyitiimɛɛ Kilɛ ɲaha t`aan.
45004025	Kilɛ ya wu pye saraga, w'a xu w`ee wo jurumu wu wuu na, na ɲɛ na foro xu ni, kᴐnhᴐ w`ee di da jateni sipyitiimɛɛ Kilɛ ɲaha t`aan.
45005001	Mu Kilɛ ya w`ee jateni sipyitiimɛɛ n'a daa gbᴐᴐrᴐ ni. W'a ɲaɲiŋɛ le nimɛ w`ee ni wuyɛ pyaa tɛ ni w`u Kafᴐᴐ Yesu Kirisa baraga ni.
45005002	Wee Yesu Kirisa w'a koo li mugi, kᴐnhᴐ Kilɛ di wee niimɛ wu kan w`ee mu. W`ee ya d`a wu na. W`ee ya wu pye w`u tadaŋa, na fundanga ta, bani tadaŋa wa w`ee mu na jo w`ee na ba Kilɛ wo nᴐᴐrᴐ wu ta caŋa ka.
45005003	Lee yɛ bɛ wɛ, kanhama bɛ ɲɛhɛ ba nᴐni w`ee na w`ee na fundanga ta, bani kanhama pu ma w`ee pye w`ee ya la le na loxulo ta n'a daa wu ni.
45005004	W`ee bu loxulo ta nᴐwuuro ti ni, lee ma w`ee pye se tavɛɛ, w`ee bu se ta n'a daa ni, lee ma tadaŋa yaha w`ee na.
45005005	Ayiwa, kee tadaŋa ki ya sipya nᴐhᴐ yɛri wɛ, bani ɲigana lemu na Kilɛ ya w`ee zᴐlᴐᴐ pu ɲi taanna ni wu taanɲɛɛgɛ ki ni ge, w'a lee shɛ w`ee na wu Fɛfɛɛrɛ Munaa li gbᴐᴐrᴐ ni, lee lemu w'a kan w`u mu ge.
45005006	Can na w`ee jurumu w'a bi w`ee pye baraga baa sipyii n'a daa kabaŋa na. Ayiwa, Kilɛ ya tuun wemu teŋɛ ge, wee tuun we ni Kirisa ya xu w`ee Kilɛ ɲ`ii fyaara baa sipyii wuu na.
45005007	Sipya na shɛ wuyɛ kan pu gbo wu sipyiɲii tɛgɛ, lee pyemɛ ya taan wɛ dɛ, ali wu ɲɛhɛ bye sipyitiimɛ bɛ. Sipya wemu w'a kasaaŋaa pyi ge, la wa la ni wa na j'a wuyɛ kan pu gbo wee tɛgɛ.
45005008	Ga na w`ee yaha w`u jurumu wu ni, w`ee tɛgɛ Kirisa ya xu. Ta lee ya li shɛɛ na w`ee kaa ya dan Kilɛ ni fo xuuni wɛ?
45005009	Kirisa na xu, a wu shishan p'i wo, pee gbᴐᴐrᴐ ni Kilɛ ya w`ee wii na w`ee ya tii. Lee na w`ee ya li cɛ na fiinŋɛ na Kirisa ya pa w`ee shᴐ Kilɛ wo loyire li na.
45005010	W`ee bi bye Kilɛ wo pɛɛn, ga Kilɛ ya bɛ leŋɛ w`ee ni wuyɛ pyaa tɛ ni wu Ja wu wo xu wu gbᴐᴐrᴐ ni. Na fara lee na, w`ee ya cɛ jo w`ee na ba shᴐ, bani wu Ja wu wa ɲ`ii na.
45005011	Na fara lee na w`ee ya fundanga taa gbangban Kilɛ wo kariɲɛɛgɛ ki ni w`u Kafᴐᴐ Yesu Kirisa gbᴐᴐrᴐ ni. Wee w'a bɛ le w`ee ni Kilɛ tɛ ni.
45005012	Shɛn nigin yɛ keŋɛ kurogo jurumu y'a j'e koŋᴐ puga ni, wee ɲɛ Adama. A jurumu bɛ di xu leŋɛ koŋᴐ puga ni. Lee l'a li pye sipya wa shishiin da ga xu li wɛ, bani pu bɛɛri ya jurumu pye.
45005013	Bani yani Kilɛ wu saliya wu kan Kilɛ tudunmᴐᴐ Musa mu ge, jurumu bye na xᴐ koŋᴐ puga ni. Ga ma na jo saliya wu bi sanha gan wɛ, Kilɛ bi wee saliya we wo jaagi wu tuugo shaan jurumupye na wɛ.
45005014	Ga lee bɛ na sipyii bɛɛri p'a pye xu wo fanha ki nᴐhᴐ ni, na co Adama wo tuun wu na, fo na pa nᴐ Kilɛ tudunmᴐᴐ Musa wo tuun wu na. Ali piimu bɛ pu ɲɛ pu ya ta saliya wu kyɛɛgi ba Adama ɲɛ_ɛ ge, pee bɛ bi xhuli. Wemu w'a bi yaa na pa ge, wee ɲɛ Yesu Kirisa. Adama ya pye ba wee wo jaa ɲɛ wɛ.
45005015	Ga Kilɛ ya loolodaa lemu kaan mamama ni ge, lee ni Adama wo jurumu wu ɲɛ nigin wɛ. Can wu ɲɛ wii, sipyiɲɛhɛmɛɛ ya xhuli wee yɛ nigin wo jurumu wu wuu na. Ga Kilɛ wo mamama loolodaa lemu l'a pa Kilɛ wo niimɛ wu baraga ni ge, lee ya gaan sipyiɲɛhɛmɛɛ mu shɛn nigin gbᴐᴐrᴐ ni, wee ɲɛ Yesu Kirisa. Lee loolodaa le wo kuduun w'a pɛlɛ fo xuuni.
45005016	Kilɛ ya loolodaa lemu kaan ma ni ge, laraga ki wa lee loolodaa le wo keree ni shɛn nigin wo jurumu wu keree tɛ ni. Shɛn nigin, w'a pa ni jaagi ni, na li ta Kilɛ ya loolodaa lemu kaan ma ni, jurumu niɲɛhɛmɛ nibyexhᴐgᴐ na ge, lee loolodaa le ya w`ee ɲuŋᴐ wolo, na w`ee pye sipyitiimɛɛ.
45005017	Can wu ɲɛ wii, shɛn nigin wo jurumu w'a sipyii pu bɛɛri le xu wo fanha ki nᴐhᴐ ni. Ga piimu bɛɛri p'a da ba Kilɛ wo niimɛ nigbᴐ we ta, na Kilɛ wo loolodaa li bɛ ta, lee lemu li ɲɛ na pu jate na p'a tii ge, pee na ba se ta jurumu wu na pu wo ɲiifɛɛrɛ ti ni shɛn nigin yɛ gbᴐᴐrᴐ ni; wee ɲɛ Yesu Kirisa. Lee wo kuduun w'a pɛlɛ.
45005018	Ayiwa, ba sipyii pu bɛɛri ya jaagi ta Adama yɛ nigin wo jurumu wu wuu na_ɛ dɛ, mu Yesu Kirisa yɛ nigin bɛ wo kasaana nigin ya sipyii pu bɛɛri ɲuyᴐ wo kiiri wu nᴐhᴐ ni, na ɲ`ii sicuumᴐ kaan pu mu.
45005019	Shɛn nigin wo ɲᴐmɛɛyahana l'a sipyiɲɛhɛmɛɛ pye jurumupyii pyegana lemu na ge. Mu shɛn nigin pe bɛ wo Kilɛ ɲᴐmɛɛcoro ya Kilɛ pye wu na shɛnɲɛhɛmɛɛ wii sipyii piimu p'a tii ge.
45005020	Kilɛ ya saliya wu kan Kilɛ tudunmᴐᴐ Musa mu, kᴐnhᴐ wu li shɛ w`ee na na w`ee jurumu w'a ɲɛhɛ. Ga jurumu wu ɲɛhɛ ɲɛhɛ ɲɛhɛgana bɛɛri na, Kilɛ wo niimɛ we, wee ya ɲɛhɛ wu na na kanha.
45005021	Taashiinɛ li ni jurumu wu wo fanha ki nᴐhᴐ ni w`ee di bye, lee l'a xu pye wu ya sipya wa shishiin yɛri wɛ. Ga niimɛ wu wo fanha ki nᴐhᴐ ni w`ee ɲɛ nimɛ, lee l'a li pye Kilɛ ya w`ee wii sipyii piimu p'a tii ge. Lee na Kilɛ da ba ɲ`ii sicuumᴐ nixhᴐbaama kan w`ee mu w`u Kafᴐᴐ Yesu Kirisa gbᴐᴐrᴐ ni.
45006001	Ayiwa, yekɛ w`ee di da jo wɛ? Ayiwa, ta lee w'a li shɛɛ na w`ee pu kori yaha jurumu ni, kᴐnhᴐ Kilɛ wo niimɛ wu da bɛlɛgi?
45006002	Bada, lee ya yaa na pye wɛ! W`ee piimu ɲɛ ba xuu ɲɛ wɛ jurumu shizhaa na ge, w`ee ma bye dii na gori yaha jurumu na na byi sanha wɛ?
45006003	W`ee piimu bɛɛri p'a batize na bye ni Yesu Kirisa ni kariɲɛɛgɛ ni ge, ta yee funyᴐ y'a to li na na w`ee na batize, na lee ɲɛ kanna shiizhan w`ee ya pinnɛ xu ni Yesu ni wɛ?
45006004	Ba w`ee ya batize wɛ, a l'i bye kanna w`ee ya pinnɛ xu ni wu ni shiizhan, na binnɛ le bɛ ni wu ni. Kᴐnhᴐ w`u bɛ di ɲ`ii sicuumᴐ nivomᴐ ta, ba To Kilɛ ya Kirisa ɲɛ na yeege xu ni, ni wu sefɛɛrɛ nᴐᴐrᴐ wuuro ti ni wɛ.
45006005	Can na, wu xu wu bi pye kanna w`ee ya pinnɛ xu ni wu ni, nakaara baa w`ee na ba binnɛ ɲɛ ni wu ni wu wo kariɲɛɛgɛ ki funŋᴐ ni, ba wuyɛ pyaa k'a ɲɛ ɲɛgana lemu na wɛ.
45006006	W`u li cɛ fiinŋɛ na jo yahagaguunᴐ lemu na w`ee bye ge, lee bɛ ya pye kanna lee ya pinnɛ kori ni Yesu ni korikoritige ki na, na xhu. Kᴐnhᴐ lee jurumu yahagana li fanha k'i xhᴐ. Lee funŋᴐ ni w`ee di ba shᴐ jurumu wu wo bulooro ti na bɛ.
45006007	Bani wemu bu xhu, wee ɲɛ nige jurumu wu wo fanha ki nᴐhᴐ ni wɛ.
45006008	Ayiwa, ba ma na jo w`ee ya pye kanna shiizhan w`ee ya xu ni Kirisa ni wɛ, w`ee ya d`a li na jo w`ee na ba bye ɲiifɛɛrɛ na ni wu ni.
45006009	W`ee ya cɛ na jo Kirisa ya ɲɛ na foro xu ni, wu wa da xhuu nige wɛ, xu bɛ di wa da j'a yaaga pye wu na wɛ.
45006010	W'a xu tᴐᴐɲii nigin pe, na jurumu wu wo fanha ki kyɛɛgi. Ɲiifɛɛrɛ temu ni wu wa nimɛ ge, Kilɛ mu wu wa tee ni.
45006011	Mu yee bɛ ya yaa na yiyɛ jateni kanna yee ya xu, na foro jurumu wu wo fanha ki nᴐhᴐ ni. Yi li cɛ nimɛ na Kilɛ mu yee wa ɲiifɛɛrɛ ni Yesu Kirisa wo kariɲɛɛgɛ ki ni.
45006012	Wee tuun wu ni yi ceepuuro te ti da ba xhu ge, yi ganha bu da tee yaha nige jurumu mu t'i bye jurumu wo bulo wɛ. Yi ganha bu sᴐᴐ y'a ceepuuro wo lakuuŋᴐ ki ɲᴐmɛhɛɛ coni wɛ.
45006013	Yi ganha bu da yi ceepuuro ti kabaŋa ka shishiin yaha jurumu ni nige, yi da katiibaagaa pyi ni ki ni wɛ. Ga yi yi ceepuuro ti kabaya yi bɛɛri kan Kilɛ mu kanna sipyii piimu p'a ɲɛ na foro xu ni, na bye sipyifomᴐᴐ ge. Yi yi ceepuuro ti kabaya yi bɛɛri kan Kilɛ mu, kᴐnhᴐ yi da keree pyi ni yi ni, kiimu k'a tii ge.
45006014	Yee da ba bye nige jurumu wo buloo wɛ, bani yee ya ɲaari nige Kilɛ tudunmᴐᴐ Musa wo saliya wu fanha ki nᴐhᴐ ni wɛ, ga Kilɛ wo niimɛ wu nᴐhᴐ ni yee ya ɲaari.
45006015	Ayiwa, ba ma na jo w`ee wa nige saliya wu wo fanha ki nᴐhᴐ ni wɛ, fo Kilɛ wo niimɛ wu ge, ta lee ya li shɛɛ na w`ee na j'a da jurumu pyi w`u ɲidaan pyegana na? Bada! Yee ya jo wɛ.
45006016	Yee bu yiyɛ kan wemu mu, na guu weefᴐᴐ mu ba buloo ɲɛ wɛ, na wu ɲᴐmɛɛ coni, wemu wo ɲᴐmɛɛ yee ya joni ge, ta yee ya li cɛ na weefᴐᴐ wo buloo yee ɲɛ wɛ? Tee bulooro te bu da yee na tee pyi jurumu mu, xu wu ɲɛ tee wo taxᴐgᴐ. Tee bulooro ti shiin bu da yee na ti pyi Kilɛ mu, tee wo taxᴐgᴐ ɲɛ tiimɛ Kilɛ ɲaha t`aan.
45006017	Ga w`u Kilɛ shaari! Bani yee piimu p'a bye jurumu wu wo bulooro ti ni fo taashiinɛ ni ge, yee ya kalaa can wemu ni ge, yee ya sᴐᴐ wee na yi zᴐlᴐᴐ pu bɛɛri na.
45006018	Nimɛ, yee ya foro jurumu wu wo bulooro ti ni, na bye Kilɛ wo buloo, na ɲaari tiimɛ ni.
45006019	Nɛ pe jomᴐ pe yu na saha ni sipyii cogo ni yi wo fanhabaara ti wuu na. Yee ya fɛnhɛ yi ceepuuro ti yatɛnyɛ yi yaha nᴐhᴐmᴐ, ni kuumᴐ keree bulooro ni yahagaguunᴐ lemu kaa na ge dɛ, nimɛ yi yi ceepuuro ti yatɛnyɛ yi yaha mu lee yahagana li na bulooro ni Kilɛ mu, y'i bye ɲiifɛɛrɛ na, tiimɛ ni fɛfɛɛrɛ ni.
45006020	Tuun wemu ni yee bye jurumu wu wo bulooro ti ni ge, Kilɛ wo tiimɛ koo li ɲaari wu fanha bye yee na wɛ.
45006021	Ga, kuduun wekɛ yee d'a ta kee kapyegee ki ni wɛ? Kee keree kii yɛrɛ ya ɲɛri na shiige waa yee na nimɛ, bani xu wu ɲɛ kee keree ki bɛɛri taxᴐgᴐ.
45006022	Ga yee ya foro nimɛ jurumu wu wo bulooro ti ni, na bye Kilɛ wo buloo. Kuduun wemu yee ya daa lee ni ge, wee wu ɲɛ mɛ fɛfɛɛrɛ, tee wo taxᴐgᴐ di ɲɛ ɲ`ii sicuumᴐ nixhᴐbaama.
45006023	Bani xu wu ɲɛ jurumu wu wo footᴐnᴐ, ga loolodaa lemu Kilɛ ya gaan ma ni ge, lee ɲɛ ɲ`ii sicuumᴐ nixhᴐbaama w`u Kafᴐᴐ Yesu Kirisa wo kariɲɛɛgɛ ki funŋᴐ ni.
45007001	Ayiwa na cebooloo, ta yee ya li cɛ na wu ɲiifɛɛrɛ te yɛ ni sipya ɲɛ saliya wu wo fanha ki nᴐhᴐ ni wɛ? Yee ya yaa na lee cɛ, bani yee piimu ni nɛ yu mɛ ge, yee ya saliya wu cɛ xᴐ.
45007002	Li ɲɛ ba gbaga shᴐ ɲɛ wɛ, wemu furu ya pᴐ ge. Na saha ni saliya wu ni, wu poo wu ya ga xhu wɛ, wu da j'a gbaga katii je wɛ. Ga wu poo wu ga xhu, w'a ɲɛri pye wuyɛ wo, wee saliya we fanha ɲɛ nige wu na wɛ.
45007003	Ayiwa, wu bu shɛ gbaga je n'a watii mu, na ta wu poo wu sanha xhu wɛ, dᴐdᴐᴐrᴐ w'a pye. Ga wu poo wu bu xhu, saliya wu fanha ɲɛ nige wu na lee shizhaa na wɛ. Wu bu gbaga je n'a watii mu, tee ɲɛ dᴐdᴐᴐrᴐ wɛ.
45007004	Ayiwa na cebooloo, mu li wa yee bɛ shizhaa na. Kirisa na xu, yee ya pye kanna yee bɛ p'a xu saliya wu ɲaari wu shizhaa na. Lee funŋᴐ ni, yee ya pye nimɛ Yesu Kirisa wuu, Kilɛ ya wemu ɲɛ na yeege xu ni ge, kᴐnhᴐ yi da kasaaŋaa pyi Kilɛ mu.
45007005	Can na w`ee bi ɲaari na sahaŋi ni w`uyɛ pyaa ɲidaan ni tuun wemu ni ge, saliya w'a bi keree kii shɛɛ w`ee na na kee ya ɲᴐ wɛ. Ga lee bɛ na w`ee di kee shaa na byi. Kee lakuuŋᴐ ki bye w`ee funyᴐ ni, na w`ee yɛri kapyebaagaa na, kee di w`ee leni xu ni.
45007006	Nimɛ, w`ee ya saliya wu ɲaari wu ɲᴐ yaha, bani wemu wo fanha nᴐhᴐ ni w`ee di bye ge, w`ee ya pye kanna w`ee ya xu na foro wee wo fanha ki nᴐhᴐ ni. Lee na, w`ee na j'a kapyeŋɛɛ pye Kilɛ mu pyegafonᴐ na Kilɛ Munaa gbᴐᴐrᴐ ni. Kolɛɛ lemu wo keree k'a ka saliya wu ni ge, w`ee ya kee pyi na saha ni lee ni nige wɛ.
45007007	Ayiwa, ta lee wa li shɛɛ na Musa wo saliya wu w'a sipyii pu pye pu na jurumu pyi? Bada! Ga saliya wu w'a nɛ pye nɛ na jurumu cɛ. Na ɲii yeege wa yaaga fɛni, nɛ bi da ga lee cɛ jurumu wɛ, ka ɲɛ saliya wu ya li shɛ na: "Ma ɲii ganha bu da voro wa yaaga fɛni wɛ."
45007008	Lee funŋᴐ ni jurumu w'a kaɲuŋᴐ ta, na lakuuŋᴐ tuugo bɛɛri leŋɛ nɛ zᴐ wu ni saliya wu gbᴐᴐrᴐ ni. Saliya wu kaa bɛ wɛ, w`ee bi sanha w`u jurumu cɛ wɛ.
45007009	Fo tuun wemu ni nɛ bye nɛ sanha saliya wu cɛ_ɛ ge, nɛ bye ɲ`ii na nayɛ ɲaha t`aan. Ga ba nɛ pa saliya wu cɛ wɛ, a jurumu bye la di j'e nɛ ni.
45007010	Ga, a nɛ bye kanna nɛ xu. Kilɛ ya saliya wemu kan, kᴐnhᴐ w`u ɲ`ii sicuumᴐ see wo ta ge, wee ya xu nᴐ nɛ na.
45007011	Bani jurumu w'a kaɲuŋᴐ ta, na nɛ faanna, na xu bɛ nᴐ nɛ na wee saliya we gbᴐᴐrᴐ ni.
45007012	Ayiwa, saliya wu ɲɛ fɛɛfɛɛ; Kilɛ ya ɲᴐmɛhɛɛ kiimu jo ge, kee bɛɛri ki ɲɛ fɛɛfɛɛ, na dii, na nᴐhᴐ ɲᴐ bɛ.
45007013	Ni li wa mu, ta lee wa li shɛɛ na saliya wemu wu ɲɛ yasaaŋa ge, na wee w'a pye kaɲuŋᴐ na xu nᴐ nɛ na ya? Bada! Jurumu w'a pye kaɲuŋᴐ kee yasaaŋa ke baraga ni na nɛ piinŋɛ, na xu nᴐ nɛ na. Lee ya pye mu kᴐnhᴐ jurumu di j'a shɛ fiinŋɛ. Lee funŋᴐ ni saliya wu baraga ni l'a cɛ na fiinŋɛ na jo yakuudiige can can wogo ki ɲɛ jurumu.
45007014	Ayiwa nakaara baa, w`ee ya li cɛ na Kilɛ ni saliya w'a foro. Ga nɛ kunni, nɛ ceepuuro ti fanha k'a c`ɛrɛ, a nɛ bye ba jurumu wo bulo ɲɛ wɛ.
45007015	Bani nɛ kunni ya sii na kapyegee ki ɲaha cɛ wɛ; kasaaŋaa kiimu wo bye funŋᴐ ki ɲɛ nɛ mu ge, nɛ kee pyi wɛ. Keree kiimu ya dan nɛ ni bada wɛ, a nɛ dɛrɛɛ na kee pyi.
45007016	Ayiwa, keree kiimu ya dan nɛ ni wɛ, nɛ ba kee pyi, lee ya li shɛɛ na ye saliya w'a yu ge, nɛ sᴐᴐ li na na yee ɲɛ can.
45007017	Lee na, kakuuŋᴐᴐ kiimu nɛ byi ge, kee ɲɛ nɛyɛ pyaa ɲidaan wɛ. Jurumu wemu wu wa nɛ zᴐ wu ni ge, wee wo fanha ke k'a nɛ yɛri kee bye na.
45007018	Nɛ li cɛ jo kasaana la shishiin wa nɛ ni wɛ, bani nɛ ɲɛ yɛ sipya, fanha ɲɛ wu ni wɛ. Can yɛ pyaa na nɛ giin da kasaaŋaa pyi, ga nɛ da j'a wɛ.
45007019	Kasaaŋaa kiimu nɛ giin da byi ge, nɛ kee pyi wɛ. Ga kakuuŋᴐᴐ kiimu bye kaa ɲɛ nɛ na_ɛ ge, kee nɛ byi.
45007020	Ayiwa, keree kiimu bye kaa ɲɛ nɛ na wɛ, nɛ ba kee pyi, wee tuun wu ni lee ɲɛ nɛyɛ pyaa ɲidaan nige wɛ. Ga jurumu wemu wo se wu ɲɛ nɛ na ge, wee w'a lee pyi.
45007021	Mu nɛ kee fanha ke ɲaa nayɛ na, nɛ ba giin nɛ kasaana pye tuun bɛɛri ni, kakuunᴐ bye kaa na nɛ ta.
45007022	Kilɛ wo saliya wu kaa ya dan nɛ ni xuuni na zᴐ wu na.
45007023	Ga fanha katii nɛ ɲaa nayɛ ni kemu ya yogo tunni ni nɛ wo fungᴐngᴐ ki wo fanha ki ni ge. Kee fanha ke ki ɲɛ nɛ na ge, kee k'a nɛ pye jurumu wu wo fanha ki nᴐhᴐ ni.
45007024	Ee! We ɲɛ ɲaa nɛ mu dɛ! Kee fanha ke k'a nɛ ceepuuro kilee na leni jurumu ni, na xu nᴐni ti na ge, jᴐgᴐ wu d'a ba nɛ shᴐ kee na wɛ?
45007025	Baraga Kilɛ, w`u Kafᴐᴐ Yesu Kirisa gbᴐᴐrᴐ ni, mu na ba nɛ shᴐ! Ayiwa, na fungᴐngᴐ ni, nɛ ɲidaan wu ɲɛ na kapyeŋɛɛ pyi Kilɛ mu, na sᴐᴐ wu saliya wu na. Ga fanha kemu ki wa nɛ na ge, kee k'a giin k'i nɛ pye jurumu wo bulo.
45008001	Ayiwa nimɛ kunni, piimu pu ɲɛ Yesu Kirisa wuu ge, jaagi xuu wa yafiin ɲɛ nige pee na wɛ.
45008002	Bani Kilɛ Munaa li l'a ɲiifɛɛrɛ see wuuro ti kaan Yesu Kirisa wo kariɲɛɛgɛ ki funŋᴐ ni ge, lee wo fanha k'a nɛ shᴐ jurumu ni xu wo fanha ki na.
45008003	Kilɛ tudunmᴐᴐ Musa wo saliya wu bi da ga j'a lee pye wɛ, bani fanhaxhᴐᴐrᴐ ti ɲɛ w`ee Adama nagoo wuuro. Lee na saliya wu bi da j'a lemu pye_e ge, lee Kilɛ ya pye. Kilɛ ya wu Ja wu tun na pa, w'a pa bye sipya ba w`ee jurumupyii ɲɛ wɛ. Jurumu wemu wo fanha nᴐhᴐ ni w`ee di bi bye ge, w'a wuyɛ kan na pye saraga, na wee wo fanha ki kyɛɛgi.
45008004	Kilɛ ya lee pye kᴐnhᴐ saliya w'a tiimɛ pemu bɛɛri kaa yu ge, w`u j'a w'`a pee bɛɛri ɲᴐ fani, w`ee piimu ya ɲaari na sahaŋi ni w`uyɛ pyaa ɲidaan ni wɛ, fo Kilɛ Munaa li wo ɲidaan ge.
45008005	Bani piimu p'a ɲaari na sahaŋi ni puyɛ pyaa ɲidaan ni ge, pee ya pu funyᴐ shaa ni puyɛ pyaa ɲidaan keree ni. Ga piimu p'a ɲaari na sahaŋi ni Kilɛ Munaa ɲidaan ni ge, pee ya pu funyᴐ shaa ni Kilɛ Munaa ɲidaan keree ni.
45008006	Na taha ceepuuro ɲidaan fɛni, lee w'a ma ni xu ni. Ga na taha Kilɛ Munaa ɲidaan fɛni, lee w'a ɲ`ii sicuumᴐ see wo ni ɲaɲiŋɛ kaan sipya mu.
45008007	Piimu p'a pu funyᴐ shaa ni puyɛ pyaa ɲidaan ni ge, pee ɲɛ Kilɛ wo pɛɛn. Bani pu ya sᴐᴐ p'a Kilɛ wo saliya wu ɲᴐmɛɛ coni wɛ, pu yɛrɛ di wa da j'a bɛ lee na wɛ.
45008008	Lee wuu na piimu p'a ɲaari na sahaŋi ni puyɛ pyaa ɲidaan ni ge, pee keree da ga j'a daan Kilɛ mu wɛ.
45008009	Yee kunni ya ɲaari na sahaŋi ni yiyɛ pyaa ɲidaan ni wɛ, ga Kilɛ Munaa ɲidaan ni yee ya ɲaari na sahaŋi, bani Kilɛ Munaa li wa yee funyᴐ ni. Kirisa wo Munaa li ɲɛ sipya wemu funŋᴐ ni wɛ, weefᴐᴐ ɲɛ Kirisa wo wɛ.
45008010	Kirisa bu bye yee funyᴐ ni, yee ceepuuro ti na ba xhu jurumu wu wuu na, ga Kilɛ Munaa li na ɲ`ii sicuumᴐ kan yi mu, bani Kilɛ ya yee jate sipyitiimɛɛ.
45008011	Kilɛ wemu w'a Yesu Kirisa ɲɛ na yeege xu ni ge, wee wo Munaa li bu bye yee funyᴐ ni can na, wu na ba yee bɛ wo ceepuuro ti ɲɛ na yeege xu ni. Wu na ba lee pye wu Munaa li gbᴐᴐrᴐ ni, lee lemu li wa yee zᴐlᴐᴐ pu ni ge.
45008012	Lee wuu na na cebooloo, w`ee ya yaa na w`uyɛ ɲidaan pyi nige wɛ, bani jurumu foo ɲɛ nige w`ee na wɛ.
45008013	Bani yi ba ɲaari na sahaŋi ni yiyɛ pyaa ɲidaan ni y'a da ba xhu. Ga yee bu yi kapyegee niguuŋᴐᴐ ki ɲa na ki yaha fɛɛfɛɛ Kilɛ Munaa gbᴐᴐrᴐ ni, yee na ba ɲ`ii sicuumᴐ ta.
45008014	Bani Kilɛ Munaa l'a piimu ɲaha co ge, pee bɛɛri ɲɛ Kilɛ nagoo.
45008015	Bani Kilɛ Munaa lemu yee ya ta ge, lee da ga yee pye buloo wɛ, l'i wa da ga ba fyaara leŋɛ yi ni bɛ wɛ. Ga lee Munaa li l'a w`ee pye Kilɛ nagoo. Lee gbᴐᴐrᴐ ni w`ee ya Kilɛ pyi: "W`u To."
45008016	Lee Kilɛ Munaa le l'a yi fiinŋɛ na yu w`ee mu can na w`u zᴐlᴐᴐ pu na, na Kilɛ nagoo w`ee ɲɛ.
45008017	Ayiwa, ma na jo w`ee ɲɛ Kilɛ nagoo, cɛn wemu ɲᴐmɛɛ w'a lᴐ w`ee mu ge, wu na ba wee kan w`u mu. W`ee ni Kirisa w'a da ba wee ta shiizhan, bani w`u bu da w'`a pinnɛ na gana ni wu ni, w`u na ba pɛɛŋɛ bɛ ta ni wu ni shiizhan.
45008018	Nɛ kunni ya d`a li na jo kanhama pemu ni w`ee wa nimɛ ge, pee da ga j'a daanna ni ɲiga wo pɛɛŋɛ ke ni bada wɛ, kee kemu ki da ba bye w`ee wogo ge.
45008019	Kilɛ na ba wu nagoo pu pɛɛŋɛ ki shɛ caŋa kemu ge, Kilɛ wo yaŋmuyaaya yi bɛɛri y'a kee caŋa ki sige kanha k'i nᴐ.
45008020	Kilɛ wo yaŋmuyaaya yi bɛɛri y'a pye kaɲuŋᴐ baa wo fanha ki nᴐhᴐ ni. Li ya ta taan yi ni yi pye mu wɛ, ga Kilɛ yɛ pyaa k'a yi pye mu. Ga lee bɛ na tadaŋa wa sanha.
45008021	Bani caŋa ka wa ma, Kilɛ na ba wu yaŋmuyaaya yi bɛɛri yeege xu bulooro ni. Kilɛ nagoo p'a ɲuwuuro temu ta, na bye puyɛ wuu, na pɛɛŋɛ kemu ta ge, yee yaŋmuyᴐ ye bɛ na da kee ni.
45008022	W`ee ya li cɛ, fo na pa gbara niɲaa na jo Kilɛ wo yaŋmuyaaya yi bɛɛri y'a zhiin kanhama keŋɛ ni, ba layama ɲɛ wɛ.
45008023	Yee yaŋmuyᴐ ye yɛ bɛ wɛ, ga Kilɛ Munaa l'a kan w`ee piimu mu, na pye ba Kilɛ wo niimɛ wu nizhiimɛ ɲɛ_ɛ ge, w`ee bɛ pu wa zhiin w`u funyᴐ ni. Caŋa kemu Kilɛ da ba w`ee pye wu nagoo, wu w`u ceepuuro ti yeege bulooro ti ni fɛɛfɛɛ ge, w`ee bɛ pu wa kee caŋa ki sigee.
45008024	Bani w`ee ya shᴐ, ga tee ɲuwuuro te di ɲɛ tadaŋa. Ga tadaŋa kemu bɛɛri sipya ya ɲaa ge, kee ɲɛ nige tadaŋa wɛ. Yaaga bɛɛri m'a ɲaa na xᴐ ge, tadaŋa yɛ nigin kee ɲɛ sanha ya?
45008025	Ga, yaaga kemu ki ɲɛ w`ee ya ki ɲaa_i ge, kee bu bye w`ee tadaŋa, w`u na j'a luu gbo na kee sige.
45008026	W`ee fanha bu jɛrɛ tuun wemu ni, mu Kilɛ Munaa bɛ ya w`ee tɛri. W`ee ya yaa na Kilɛ ɲɛɛri keree kiimu na ge, w`eeyɛ pyaa ya kee cɛ wɛ. Ga Kilɛ Munaa l'a ɲɛrɛgɛ pyi w`ee mu ni shiinnɛ ni, shiinnɛ lemu li ɲɛ w`ee da j'a li ɲaha jo xhᴐ_ɛ ge.
45008027	Kilɛ wemu w'a sipyii funyᴐ keree bɛɛri cɛ ge, wee ya Kilɛ Munaa fungᴐngᴐ cɛ, bani Kilɛ ya sipyii piimu pye fɛɛfɛɛ ge, Kilɛ Munaa ya ɲɛrɛgɛ pyi pee mu, na bɛ ni Kilɛ ɲidaan ni.
45008028	W`ee ya li cɛ jo Kilɛ kaa ya dan sipyii piimu ni ge, keree bɛɛri k'a nᴐni pee na ge, Kilɛ ma ba kee bɛɛri wo taxᴐgᴐ pye nizaana pee mu. W'a pee yiri na bɛ ni wu keree ki teŋɛgana li ni.
45008029	Kilɛ ya fɛnhɛ piimu ɲaha bulo na pye wu sipyii ge, w'a pee keree teŋɛ xᴐ, na pee pye ba wu Ja wu ɲɛ wɛ, kᴐnhᴐ wee Ja wu bye nizhiimɛ wu cebooloo niɲɛhɛmɛɛ niŋɛ ni.
45008030	Sipyii piimu wo keree w'a teŋɛ ge, w'a pee yiri. Ba w'a pu yiri wɛ, na pu jate bɛ sipyitiimɛɛ. Ba w'a pu jate sipyitiimɛɛ wɛ, na nᴐᴐrᴐ taha bɛ pu na.
45008031	Ayiwa ni li wa mu, yekɛ w'`a da jo sanha wɛ? Kilɛ bi ɲɛ ni w`ee ni, jᴐgᴐ na j'a sanha w`ee na wɛ?
45008032	Kilɛ ya ta ɲuŋᴐ ɲaari wu Ja wu na wɛ, ga na wu pye saraga w`ee bɛɛri wuu na. Ayiwa nakaara baa, Kilɛ na ba yaŋmuyᴐ yi bɛɛri kan w`ee mu ma ni wu Ja wu gbᴐᴐrᴐ ni.
45008033	Kilɛ ya piimu ɲaha bulo ge, jᴐgᴐ wu d'a j'a pee jaagi wɛ? Wa shishiin bɛ wɛ, bani Kilɛ w'a pu pye sipyitiimɛɛ.
45008034	Lee wuu na wa shishiin da ba j'a pu jaagi wɛ, bani Yesu Kirisa ya xu, lee yɛ bɛ wɛ, w'a ɲɛ na foro xu ni. Wu nidɛɛngɛ ki wa saanra tatɛɛngɛ ki ni Kilɛ kanige cɛ na Kilɛ ɲɛɛri w`ee mu.
45008035	Lekɛ li da j'a w`ee waa laha Kirisa wo taanɲɛɛgɛ ke na wɛ? Ɲakpaan gɛ, kelee fyaara, kelee kanhama, kelee xuugbᴐhᴐ, kelee funmᴐ fɛɛrɛ, kelee farati, kelee gbuuro gɛ? Le la shishiin wa da j'a w`ee laha Kirisa na wɛ.
45008036	Ma na jo ba l'a ka Kilɛ Kafila wu ni wɛ na: "Kilɛ, mu wuu na p'a w`ee shaa tuun bɛɛri ni di gbo; p'a w`ee wii ba dubyaa ɲɛ wɛ, piimu ya yaha gbo kaa na ge."
45008037	Ga, pee kanhama pu bɛɛri funŋᴐ ni, w`ee pu ɲɛ can can na se tavɛɛ pee, w`u taanrafᴐᴐ Kilɛ gbᴐᴐrᴐ ni.
45008038	Nɛ d`a li na jo w`ee ya xu yoo, w`ee ya pye ɲ`ii na yoo, yafiin da ga j'a w`ee waa laha Kilɛ wo taanɲɛɛgɛ ki na wɛ: Mɛlɛkɛɛ yoo, jinaa yoo, sefɛɛrɛ tatii bɛ yoo, nimɛ wo yaŋmuyᴐ ye yoo, cabaya woyo ye yoo,
45008039	fugba yaŋmuyᴐ fanha woyo ye yoo, ɲiŋɛ yaŋmuyᴐ fanha woyo ye yoo, Kilɛ wo yayaaga ka shishiin wa da j'a w`ee waa laha Kilɛ wo taanɲɛɛgɛ ki na wɛ. W`u Kafᴐᴐ Yesu Kirisa keŋɛ kurogo Kilɛ ya kee taanɲɛɛgɛ ke shɛ w`ee na.
45009001	Can yɛ pyaa nɛ yu mɛ, yi wa kafinɛyɛ wɛ, bani Kirisa wo nɛ ɲɛ. Nɛ li cɛ bɛ na zᴐ wu na Fɛfɛɛrɛ Munaa li gbᴐᴐrᴐ ni jo can nɛ yu.
45009002	Nɛ ɲaha ke bɛɛri k'a tanha xuuni, nɛ zᴐ wu bɛ d'a tanha tuun bɛɛri ni
45009003	na cebooloo Izirayɛli shɛɛn pu wuu na. Bani ali nɛ ɲɛhɛ da ba laŋi pu tɛgɛ, na waa laha Kirisa na, kᴐnhᴐ pee di shᴐ, nɛ bi da zᴐᴐ lee na.
45009004	Pee Izirayɛli shɛɛn pee Kilɛ ya pye wu nagoo, na wu nᴐᴐrᴐ wu taha pu na, na kariɲɛɛgɛ ɲᴐmɛhɛɛ lᴐ pu mu, na saliya wu kan pu mu, na wu pɛlɛgana shɛ pu na, na ɲᴐmɛhɛɛ bɛ lᴐ pu mu. W'a kii bɛɛri pye pu mu.
45009005	Lee bɛɛri kadugo na, pee ni w`u sefɛlɛɛ p'a foro. Sipyii wo kabaŋa y'iri, pee ni Kirisa bɛ ya foro. Kilɛ wu ɲɛ wii, na ɲɛ yaŋmuyᴐ yi bɛɛri ɲuŋᴐ ni. Kilɛ w'a bɛlɛ tuun bɛɛri ni! Amiina.
45009006	Ayiwa, lee wa li shɛɛ na Kilɛ ya ɲᴐmɛhɛɛ kiimu lᴐ ge, na kee ya ɲɛri ɲuŋᴐ baa wɛ dɛ! Bani piimu bɛɛri p'a foro Izirayɛli shi wu ni ge, pee bɛɛri ɲɛ Izirayɛli nagoo yɛ pyaa pyaa wɛ.
45009007	Piimu bɛɛri p'a foro Ibirayima ni ge, pee bɛ bɛɛri ɲɛ Ibirayima nagoo puyɛ pyaa pyaa wɛ. Bani Kilɛ ya li shɛ Ibirayima na na: "Ishaaga yɛ ni ma kadugo nagoo p'a da ba foro."
45009008	Lee ya li shɛɛ na nagoo piimu sipyii ya daa sipya wo ɲidaan funŋᴐ ni ge, pee ɲɛ Kilɛ nagoo wɛ. Ga piimu p'a se Kilɛ wo ɲᴐmɛɛ li funŋᴐ ni ge, pee pu ɲɛ Ibirayima wo nagoo puyɛ pyaa pyaa.
45009009	Bani yemu Kilɛ ya jo wu ɲᴐmɛɛ li ni ge, yee yi wa mɛ na: "Nɛ na ba guri ba yee la nimɛ tashiin. Wee tuun we ni Sara da ba ja ta."
45009010	Ayiwa, lee yɛ bɛ wɛ, ga mu l'a pye Erebeka bɛ shizhaa na, wee wemu w'a yere ŋmamaa yacɛrɛ na w`u tolɛ Ishaaga mu ge.
45009011	Na laa li ta li sanha se pya wa wu ta kasaana kelee kakuunᴐ pye wɛ, a Kilɛ di jo ni Erebeka ni, kᴐnhᴐ Kilɛ yɛ pyaa bi giin di wemu ɲaha bulo na bɛ ni wee Kilɛ keree gbegelegana ni ge, l'i bye mu. Li ganha bu da bye sipyii wo kapyegee baraga ni wɛ, ga l'i bye na bɛ ni Kilɛ yɛ pyaa ɲidaan ni.
45009012	A Kilɛ di Erebeka pye: "Cuunvᴐᴐ wu w'a da ba bye ɲahafᴐᴐ wu ɲuŋᴐ ni."
45009013	Ba l'a ka kagana lemu na Kilɛ Kafila wu ni wɛ na: "Nɛ Yakuba ɲaha bulo, ga na Ezawu yaha w`a."
45009014	Ayiwa, ta w`ee na j'a jo na katiibaagaa ki wa Kilɛ ni gɛ? Bada!
45009015	Bani Kilɛ ya Kilɛ tudunmᴐᴐ Musa pye: "Nɛ bu jo nɛ ɲuŋᴐ ɲaari sipya wemu na, wee na n'a da ɲuŋᴐ ɲaari. Nɛ bu jo nɛ ɲuŋᴐ peŋi ni sipya wemu ni wee ni n'a da ɲuŋᴐ peŋi."
45009016	Lee na sipya ɲidaan kelee wu kapyegee da j'a Kilɛ pye wu ɲuŋᴐ ɲaari wu na wɛ. Ga wuyɛ pyaa wo ɲidaan funŋᴐ ni Kilɛ ya ɲuŋᴐ ɲaari sipya na.
45009017	Kilɛ Kafila wu ni Kilɛ ya yi jo Farawᴐn mu na: "Lemu yɛ kaa na nɛ mu teŋɛ saanra ti na ge, lee li wa mɛ. N'a da ma taga na sefɛɛrɛ ti shɛ, kᴐnhᴐ na mɛgɛ k'i nᴐ ɲiŋɛ ki kabaya yi bɛɛri na."
45009018	Lee na Kilɛ kunni bu jo wu ɲuŋᴐ ɲaari wemu na, wee na w'a ɲuŋᴐ ɲaari. Wu bu jo wu wemu nige waha, w'a kee bɛ waha.
45009019	Pii na ba jo na: "Ayiwa ni li ɲɛ mu, ɲaha na Kilɛ di sipyii jaagi sanha wɛ? Jᴐgᴐ wu d'a j'a zhe Kilɛ ɲidaan ni wɛ?"
45009020	Ayiwa, mu wemu w'a ye yu ge, mu sipyitiimɛ, mu di ɲɛ ɲaha, fo mu w'a Kilɛ kaala wɛ? Ta puuro shᴐᴐ na j'a li yaavᴐᴐ pye: "Ɲaha na ma da na y`aa le yaagana le na wɛ?"
45009021	Ta cogo faanrivᴐᴐ wogo bɛ ki ɲɛ wu cogo wɛ? Wu bu jo wu pɛɛwa shᴐᴐ y`aa, kelee shᴐtiire, lee w'a da y`aa ni wu cogo ke ninuŋᴐ ni.
45009022	Ayiwa, Kilɛ funŋᴐ ya pye na wu loyire ni wu sefɛɛrɛ ti shɛ. Lee wuu na, piimu p'a wu luu yirige, pee d'a kemɛ yaha gyɛɛgi kaa na ge, w'a luu gbo pee t`aan fo xuuni.
45009023	Ayiwa, w'a ɲuŋᴐ ɲaari w`ee piimu bɛ na, na w`ee gbegele na yaha wu nᴐᴐrᴐ wu kaa na ge, wu bu jo wu wee nᴐᴐrᴐ we niɲɛhɛmɛ shɛ w`ee bɛ shizhaa na, ta yee kajuu wa yee ni?
45009024	Bani w`ee pu ɲɛ wu sipyiyirilee, wu ya ta w`ee yiri na foro Yawutuu pu wo shi wu yɛ nigin ni_i dɛ! W'a w`ee yiri na foro shi wu sama bɛ ni.
45009025	Yee y'a jo Kilɛ tudunmᴐᴐ Oze wo Kitabu wu ni na Kilɛ ya jo na: "Piimu bye nɛ sipyii taashiinɛ li ni wɛ, nɛ na ba pee yiri 'na sipyii'. Shi wemu kaa bi dan nɛ ni_i ge, nɛ na ba wee yiri 'na taanɲiinɛɛ.' "
45009026	"Xuu wemu ni p'a pu pye ge na: 'Yee ɲɛ nɛ sipyii wɛ.' Pu na ba yiri wee xuu wuyɛ pyaa ni na: 'Kilɛ ɲ`ii wo wuyɛ pyaa wo nagoo.' "
45009027	Kilɛ tudunmᴐᴐ Ezayi bɛ ya jo ni mujuugbᴐᴐ ni Izirayɛli nagoo shizhaa na na: "Ali Izirayɛli nagoo ɲɛhɛ ɲɛhɛ ba suumᴐ lᴐhᴐ ɲᴐ gbazhɛnhɛ ɲɛ wɛ, lee bɛ na sipyii nigin nigin yɛ pu da ba ɲuwuuro ta.
45009028	Bani Kafᴐᴐ ya kiiri wemu gbegele ge, wu na ba wee kiiri wu bɛɛri kᴐn tᴐvuyo na, na wu xᴐ fɛɛfɛɛ koŋᴐ ki sipyii pu na."
45009029	Kilɛ tudunmᴐᴐ Ezayi ya fɛnhɛ yi jo bɛ sanha fo taashiinɛ ni na: "Kilɛ-gbᴐtabaaga da bye wu ya ɲuŋᴐ ɲaari w`ee na, na pii yaha w`a w`u sefɛɛ pu ni wɛ, w`ee bi da xhᴐ fɛɛfɛɛ, ba Sodᴐmu kulo li sipyii p'a pye wɛ. W`ee bi da bye ba Gᴐmᴐᴐri shɛɛn ya pye wɛ."
45009030	Ayiwa, shi wu sama wemu w'a pye wu jate ya nᴐ tiimɛ koo li zha wu na_ɛ ge, Kilɛ ya pee jate sipyii piimu p'a tii ge. Pu n'a daa wu gbᴐᴐrᴐ ni p'a pee tiimɛ pu ta.
45009031	Na ta Izirayɛli nagoo di bi la le puyɛ ni, kᴐnhᴐ p'i bye sipyitiimɛɛ Kilɛ wo saliya wu koo li ɲaari wu funŋᴐ ni. Ga pu ya lee ta wɛ.
45009032	Ɲaha na wɛ? Bani Izirayɛli nagoo pu ya tiimɛ pu sha n'a daa gbᴐᴐrᴐ ni wɛ. Pu bi giin na pee wo kapyegee ki da pee pye sipyitiimɛɛ. Lee funŋᴐ ni a p'i guruŋᴐ to "ke kagereŋɛ ke" na.
45009033	Ma na jo ba l'a ka kee kagereŋɛ ki shizhaa na kagana lemu na wɛ na Kilɛ ya jo: "Li wii, kagereŋɛ ka nɛ yaha Siyᴐn kulo li ni, sipyii na ba guruŋᴐ kemu na ge. Ki na ba sipyii shaan. Ga, sipya wemu bu d`a kee na, Kilɛ da ga ba weefᴐᴐ nᴐhᴐ yaha bada wɛ."
45010001	Ayiwa na cebooloo, kaa lemu l'a sii nɛ wo ɲidaan, ni lemu na nɛ Kilɛ ɲɛɛri Izirayɛli shɛɛn mu ge, lee li wa mɛ nago Kilɛ wu pu ɲuŋᴐ wolo.
45010002	Bani nɛ wa li sɛɛri jo luu wa pu ni Kilɛ keree na fo xuuni, ga li fungᴐngᴐ fɛɛrɛ di ɲɛ pu mu wɛ.
45010003	Pu ya ta Kilɛ wo tiimɛ pu cɛ wɛ, a p'i ganha na giin p'i puyɛ pye sipyitiimɛɛ. Pu ya ta kuu Kilɛ wo tiimɛ pu mu wɛ.
45010004	Kirisa w'a saliya wu keree ki bɛɛri ɲᴐ fa, kᴐnhᴐ sipyaa sipya w'a d`a wu na ge, Kilɛ di weefᴐᴐ jate sipyitiimɛ.
45010005	Ayiwa, lemu li da j'a sipya pye ma jate sipyitiimɛ saliya wu baraga ni ge, Kilɛ tudunmᴐᴐ Musa ya lee jo na: "Sipya wemu w'a saliya wu bɛɛri koo ɲaari ge, weefᴐᴐ na ba ɲ`ii sicuumᴐ ta."
45010006	Sipya na j'a tiimɛ pemu ta n'a daa gbᴐᴐrᴐ ni ge, l'a ka na ma ba pee kaa yu, "Ɲuŋᴐ wa li na m'a mayɛ yegee wɛ na: 'Jᴐgᴐ wu d'a ba dugi di zhɛ fugba wu ni wɛ?' (Lee kᴐri ɲɛ kanna Kirisa m'a zhaa di dirige.)
45010007	Kelee 'Jᴐgᴐ wu d'a ba digi ɲiŋɛ ki nᴐhᴐdaan wɛ?' " (Lee kᴐri ɲɛ kanna Kirisa m'a zhaa di yirige xuu pu tɛ ni di durogo.)
45010008	Ayiwa, yekɛ Kilɛ Kafila wu d'a jo wɛ? W'a jo na: "Jomᴐ pu wa ma t`aan, pu wa ma ɲᴐ na, pu wa ma zᴐ wu bɛ na." Pee Jozaama pe w`ee ya yu sipyii pu mu jo pu d`a Yesu na.
45010009	Ma bu yere li na, na yi jo ma ɲᴐ ki ni na Kafᴐᴐ wu ɲɛ Yesu, na d`a bɛ li na ma zᴐ wu na, na Kilɛ ya wu ɲɛ na yeege xu ni, ma na ba shᴐ.
45010010	Bani na d`a Yesu na ma zᴐ wu na, lee funŋᴐ ni Kilɛ ya sipya jateni sipyitiimɛ. Ma bu yi jo ma ɲᴐ ki bɛ ni, w'a ma ɲuŋᴐ wolo.
45010011	L'a ka Kilɛ Kafila wu ni na: "Sipyaa sipya w'a d`a Kilɛ na ge, wu da ga ba weefᴐᴐ shiige bada wɛ."
45010012	Lee wuu na, Yawutuu yoo, shi wu sama yoo, pu bɛɛri ɲɛ nigin. Kafᴐᴐ nigin wu ɲɛ pu bɛɛri Ɲuŋᴐfᴐᴐ. Piimu bɛɛri p'a wu mɛgɛ yiri ge, w'a saama niɲɛhɛmɛ pyi pee bɛɛri mu.
45010013	Bani li wa Kilɛ Kafila wu ni na: "Sipya bɛɛri w'a Kafᴐᴐ mɛgɛ yiri ge, weefᴐᴐ na ba ɲuwuuro ta."
45010014	Ga yirigana lekɛ na p'i da j'a wu mɛgɛ ki yiri, na ta pu ya d`a wu na_ɛ wɛ? Dii p'i da j'a d`a wu na, na ta pu ya wu kaa logo_e wɛ? P'a wu kaa logo dii ni pii ya Kilɛ Jozaama pu yɛrɛ li pye pu mu_i wɛ?
45010015	P'a j'a Kilɛ Jozaama pu yɛrɛ li pye pyegana lekɛ na wɛ? Fo pu bu pii tun, ma na jo ba l'a ka Kilɛ Kafila wu ni wɛ na: "Piimu p'a ma ni jomᴐ nizaama pu ni ge, pee pama ya ɲᴐ xuu wu bɛɛri ni."
45010016	Lee bɛ na sipyii bɛɛri ya ta sᴐᴐ pee Kilɛ Jozaama pu na wɛ. Yee Kilɛ tudunmᴐᴐ Ezayi bɛ ya fɛnhɛ jo na: "W`u Kafᴐᴐ, jᴐgᴐ wu da d`a w`ee wo jomᴐ nizaama pu na wɛ?"
45010017	Ayiwa, Kilɛ Jozaama pu wo logo funŋᴐ ni n'a daa ya daa. Pee Jozaama pe, Kirisa kaa pee ya yu.
45010018	Ayiwa nɛ jo, li bu da mu, ta Izirayɛli shɛɛn pu ya pee Jozaama pu logo wɛ? P'a pu logo cᴐ! Bani li wa Kilɛ Kafila wu ni na: "Pe jomᴐ pe ya nᴐ ɲiŋɛ ki bɛɛri na. Pe jomᴐ pe ya nᴐ fo koŋᴐ ki kabaya yi bɛɛri na."
45010019	Ayiwa, n'a da yi jo sanha jo ta Izirayɛli shɛɛn ya jomᴐ pu ɲaha cɛ ta? Kilɛ tudunmᴐᴐ Musa ya fɛnhɛ li shɛ na Kilɛ ya jo na: "Yee ya shi wemu wii yafiin bɛ_ɛ ge, nɛ na ba w`ee keree ɲɛpɛɛn leŋɛ yee ni. Shi wemu yee ya wii fungᴐngᴐ baa fɛɛ ge, nɛ na ba wee shi we wo keree pye yee mu loyire."
45010020	Lee bɛɛri kadugo na Kilɛ tudunmᴐᴐ Ezayi ya lowaa ta na li shɛ sanha na Kilɛ ya jo na: "Piimu bye pu ya nɛ shaa_i ge, pee ya nɛ ɲa. Piimu p'a pye pu ya kaa la shishiin shaa di jɛ nɛ shizhaa na_ɛ ge, nɛ nayɛ shɛ pee na."
45010021	Ga Kilɛ ya jo Izirayɛli shɛɛn shizhaa na na: "Nɛ na keye sanha yaha shi wa mu fo na shɛ caŋa ɲii li xᴐ Niwewagaa sipyii pu ɲɛ pii ni n'a she fɛɛ."
45011001	Ayiwa nɛ jo, ta Kilɛ ya wu sipyii pu w'a fɛɛfɛɛ? Bada! Bani Izirayɛli shɛn nɛ bɛ ɲɛ, Ibirayima kadugo pya wa, na foro Bɛnzhamɛ wo kpᴐᴐn li ni.
45011002	Sipyii piimu ɲaha Kilɛ ya bulo fo taashiinɛ li ni ge, wu ya ta pee w'a wɛ. Kilɛ tudunmᴐᴐ Eli ya Kilɛ ɲɛɛri Izirayɛli shɛɛn fɛni ɲɛɛrigana lemu na ge, yemu Kilɛ Kafila w'a jo yee shizhaa na ge, ta yee sanha yee kalaa wɛ?
45011003	W'a jo: "W`u Kafᴐᴐ, p'a mu tudunmᴐᴐ pu gbo, na ma saraya yi tawoloyo yi bɛ ja. Nɛ yɛ w'a kori, p'i wa giin p'i nɛ bɛ gbo."
45011004	Ga dii Kilɛ d'a wu ɲᴐ shᴐ wɛ? W'a jo: "Namaa kabᴐfoŋᴐᴐ gbarashuun (7000) nɛ yaha nayɛ mu. Wee wa shishiin sanha nuguro sin ɲa yapɛrɛɛ Baali fɛɛ ni wɛ."
45011005	Mu li wa niɲaa wo caŋa ɲii le bɛ ni, Izirayɛli nagoo pu samaa nigin nigin wa w`a, Kilɛ ya piimu ɲaha bulo na saha ni wuyɛ pyaa wo niimɛ wu ni ge.
45011006	Ayiwa, Kilɛ bi ta w'a pee ɲaha bulo na saha ni wuyɛ pyaa wo niimɛ wu ni, wee tuun wu ni lee ya foro puyɛ pyaa kapyegee ni_i dɛ! Ni lee bɛ wɛ, niimɛ wu da j'a bye nige niimɛ wɛ.
45011007	Y'i wa dii wɛ? Lemu Izirayɛli shɛɛn ya zhaa ge, pu ya lee ta wɛ. Ga Kilɛ ya piimu ɲaha bulo ge, pee yɛ p'a lee ta. A sipyii pu samaa niwegee di waha.
45011008	Ma na jo ba l'a ka kagana lemu na Kilɛ Kafila wu ni wɛ na: "Kilɛ ya pu zᴐlᴐᴐ fungᴐnyᴐ tᴐ; w'a fanfanga pari pu ɲ`ii na na pu niwegee tᴐ fo na pa nᴐ niɲaa na."
45011009	A saannaa Dawuda bɛ di jo: "Kaleŋɛɛ yaligee kii p'a li ge, kee ki pye pu co co tifuuyo, ni pu co co mɛɛrɛ, ni pu ɲugyɛɛgi yaaya, kᴐnhᴐ p'i lee wo saraa ta.
45011010	Fanfanga ki pari pu ɲ`ii na, kᴐnhᴐ pu ganha ba ɲaa wɛ! Kilɛ wu pu tikunŋᴐᴐ kuri yaha tuun bɛɛri ni!"
45011011	Ayiwa nɛ jo, Izirayɛli shɛɛn ya kuruŋᴐ ge, ta p'a to fɛɛfɛɛ? Ahayi dɛ! Ga pee wo piinŋɛ ki funŋᴐ ni shi wu sama ya ɲuwuuro ta, kᴐnhᴐ wee shi we wo ɲɛpɛɛn di j'e Izirayɛli ni.
45011012	Ayiwa, ni Izirayɛli wo piinŋɛ k'a pye kaɲuŋᴐ a koŋᴐ sipyii di kuduun nigbᴐ ta, ni pu dirige w'a shi wu sama pye w'a kuduun nigbᴐ ta, wee tuun wu ni pu bɛɛri ba ɲɛri, na guri pa Kilɛ mu do? Ta lee da bye kagbᴐᴐ na toro ki saŋaa bɛɛri t`aan wɛ?
45011013	Yee piimu pu ɲɛ shi wu sama sipyii ge, yee ni nɛ w'a yu nimɛ. Kilɛ w'a nɛ pye tudunmᴐ shi wu sama mu, a nɛ bɛ shiin di gbᴐᴐrᴐ taha na labye wu na.
45011014	Kᴐnhᴐ lee bu da li na j'a bye, ɲɛpɛɛn di j'e nɛ wo shi wu sipyii pu ni, fo p'i ɲɛri kᴐnhᴐ pii di shᴐ pu ni.
45011015	Kilɛ na pu yaha kabanugo, a lee di bye kaɲuŋᴐ na bɛ le koŋᴐ sipyii ni Kilɛ tɛ ni. Wee tuun wu ni Kilɛ ba sᴐᴐ pu na sanha, na pu yaha pu talɛgɛ ni do? Ma cɛ lee na ba bye kakanhana dɛ, ma na giin wa w'a ɲɛ na foro xu ni!
45011016	Shinmashiimɛ wu bu gan xᴐ Kilɛ mu, wu sama bɛɛri ya pye fɛɛfɛɛ. Tige niŋɛ bu bye fɛɛfɛɛ, ki geye yi bɛɛri yi ɲɛ fɛɛfɛɛ.
45011017	Izirayɛli nagoo pu ɲɛ ba oliviye tige ɲɛ wɛ. A Kilɛ di ki geye ya kᴐn laha w`a, na mu sogi w`a ka takᴐngᴐ ni, mu shi watii shɛn, mu wemu wu ɲɛ sige wo oliviye tige geŋɛ ge. Kee oliviye tige ki wo niyɛ y'a tᴐn pemu taa ge, a pee di ganha na mu bɛ ɲᴐ shaa.
45011018	Lee wuu na, oliviye geye yemu p'a kᴐn ge, ma ganha ba ɲᴐsanga pyi yee na wɛ. Kee tabaara fungᴐngᴐ ke bu digi ma mu, m'a yaa na li cɛ na mu ya ta yere ni niyɛ yi ni_i dɛ, ga niyɛ yi y'a yere ni mu ni.
45011019	Ma na ba nɛ pye na: "Ta pu ya yee geye yi kᴐn laha w`a, kᴐnhᴐ p'i nɛ sogi yi takᴐngᴐ ki ni wɛ?"
45011020	Nakaara baa! Yi n'a daa baara wuu na p'a yi kᴐn laha w`a, na mu sogi w`a yi tɛgɛ ma n'a daa wuu na. Ga ma ganha ba ɲᴐsanga pyi wɛ, ta fyagi Kilɛ na!
45011021	Bani Kilɛ bu bye wu ya ta ɲuŋᴐ ɲaari oliviye tige see see wogo ki geye yi na wɛ, wu da ga ba ɲuŋᴐ ɲaari mu bɛ na wɛ.
45011022	Kilɛ ya wu saama pu shɛɛ, na wu fariya wu bɛ shɛɛ shɛgana lemu na ge, yi lee wii: Piimu p'a wu koo li yaha ge, w'a wu fariya wu shɛ pee na, na wu saama pu shɛ mu na. Ga fo ma bɛ bu gori yaha pee saama pe ni, lee bɛ wɛ, pu na ba ma bɛ kᴐn laha w`a.
45011023	Izirayɛli shɛɛn bɛ bu pu n'a daa baara ti koo yaha, Kilɛ na ba pu sogi sanha pu talɛgɛ ni, bani se wa Kilɛ ni na kuri pu sogi sanha.
45011024	Mu kunni ya kᴐn laha sige oliviye tige na, na ba sogi oliviye see see wogo ki na, na ta mu ni kee di ɲɛ tinuyᴐ wɛ. Pee piimu pu ɲɛ oliviye see see wogo ki geye yi ge, ta yee sogomᴐ da ba daan sanha xuuni yiyɛ pyaa wo tige ki na wɛ?
45011025	Ayiwa na cebooloo, nɛ funŋᴐ ki wa y'i le Kilɛ kaŋmᴐhᴐnᴐ le cɛ nimɛ, kᴐnhᴐ yi ganha ba yiyɛ wii fungᴐnyᴐ fɛɛ wɛ. Izirayɛli shɛɛn pii wo niwegee k'a waha, kᴐnhᴐ shi wu sama wo sipyii piimu ɲaha Kilɛ ya bulo ge, pee bɛɛri di fɛnhɛ ɲuwuuro ta.
45011026	Mu Izirayɛli shɛɛn pu bɛɛri da ba shᴐ ma na jo ba l'a ka Kilɛ Kafila wu ni wɛ, na Kilɛ ya jo na: "Siyᴐn kulo li ni Shᴐvᴐᴐ w'a da ba foro, wu na ba Yakuba nagoo pu nahama pu xᴐ.
45011027	Lee wa kariɲɛɛgɛ ɲᴐmɛɛ nɛ ni pu tɛ ni, nɛ ba pu wo jurumu wu jᴐgᴐ laha w`a tuun wemu ni."
45011028	Ayiwa, Kilɛ wo Jozaama pu wo kabaŋa na, Izirayɛli y'a pye Kilɛ wo pɛɛn, a yee wo kuduun di foro lee ni. Ga ɲaha bulooro ti wo kabaŋa na, pee kaa l'a dan Kilɛ ni pu sefɛlɛɛ pu wuu na.
45011029	Bani Kilɛ bu yaaga kemu kan, wu ya kee shuu nige wɛ. Wu bu ma yiri, w'a ma yiri. Kilɛ ya wu ɲᴐmɛɛ ɲɛri wɛ.
45011030	Yee bi ta Kilɛ ɲᴐmɛɛ co taashiinɛ li ni wɛ. Ga nimɛ, Kilɛ ya ɲuŋᴐ ɲaari yee na, na li kaɲuŋᴐ pye Izirayɛli shɛɛn ya Kilɛ ɲᴐmɛɛ yaha.
45011031	Mu Izirayɛli shɛɛn ya Kilɛ ɲᴐmɛɛ li yaha nimɛ lee yahagana li na, kᴐnhᴐ Kilɛ di ɲuŋᴐ ɲaari yee na. Ga ba Kilɛ ya ɲuŋᴐ ɲaari yee na wɛ, mu w'a da ba ɲuŋᴐ ɲaari pu bɛ na.
45011032	Bani Kilɛ ya sipyii pu bɛɛri yaha ɲᴐmɛɛyahana li wo fanha ki nᴐhᴐ ni, kᴐnhᴐ wu ɲuŋᴐ ɲaari pu bɛɛri na.
45011033	Ee! Can na tɛhɛnɛ ɲɛ Kilɛ wo naafuu fɛɛrɛ te, ni wu fungᴐngᴐ fɛɛrɛ te, ni wu lajɛ wu na wɛ! Wu kiiri keree k'a ye sipya fungᴐngᴐ fɛɛrɛ na na kanha! Sipya da ga j'a wu keree pyegaŋaa cɛ wɛ!
45011034	"Jᴐgᴐ wu d'a Kafᴐᴐ fungᴐngᴐ cɛ wɛ? Jᴐgᴐ wu d'a pye wu yɛrivᴐᴐ wɛ?
45011035	Jᴐgᴐ wu d'a fɛnhɛ yaaga kan wu mu, kᴐnhᴐ wu ba kee foo tᴐ wɛ?"
45011036	Bani yaŋmuyᴐ yi bɛɛri y'a foro Kilɛ ni. Yaŋmuyᴐ yi bɛɛri yi ɲɛ wee gbᴐᴐrᴐ ni. Yaŋmuyᴐ bɛɛri yi ɲɛ wu woyo pɛɛŋɛ k'a dɛri wu mɛgɛ na tuun bɛɛri ni, tɛhɛnɛ baa! Amiina.
45012001	Lee wuu na na cebooloo, Kilɛ ya ɲiɲaara temu ta w`ee na ge, tee wuu na n'a yi ɲɛɛri jo yi yiyɛ bɛɛri kan Kilɛ mu ba saraga ɲ`ii wogo ɲɛ wɛ, kemu ki ɲɛ fɛɛfɛɛ ge. Lee l'a dan Kilɛ ni, lee li ɲɛ bɛ sanha Kilɛ-pɛɛŋɛ ki see see wogo.
45012002	Yi ganha bu yi kapyegee yaha ki pinnɛ nige ni ke koŋᴐ ke wogoo ni wɛ. Ga yi yi yahagana li ɲɛri na saha ni yi fungᴐngᴐ fɛɛrɛ nivᴐrᴐ ti ni, kᴐnhᴐ Kilɛ ɲidaan nijemɛ wemu w'a taan, wemu ɲᴐ k'a fa ge, y'i wee cɛ shᴐᴐnri.
45012003	Kilɛ ya niimɛ wemu kan nɛ mu ge, wee gbᴐᴐrᴐ ni n'a da yi jo yi bɛɛri nigin nigin mu jo wa shishiin ganha da wuyɛ pɛlɛ di doro wu ɲuŋᴐ kana t`aan wɛ. Ga n'a daa we Kilɛ ya kan yi bɛɛri nigin nigin mu ge, yi yiyɛ tirige, y'i da wee wo ɲuŋᴐ kana wo keree pyi.
45012004	Sipya bɛɛri ceepuuro ti ɲɛ ni yatɛnyɛ niɲɛhɛyɛ ni, ga yatɛngɛ ka bɛɛri ni ki nibyii li ɲɛ.
45012005	Mu w`ee bɛ ya ɲɛhɛ, ga w`ee bɛɛri di ɲɛ ceepuuro nigin Kirisa wo kariɲɛɛgɛ ki ni. W`ee bɛɛri nigin nigin wu ɲɛ wu ceepuuro ti yatɛnyɛ ya.
45012006	Loolodahaa kiimu Kilɛ ya kan w`ee mu na bɛ ni wu niimɛ wu ni ge, kee tuuyo ya ɲɛhɛ, kᴐnhᴐ w`ee di da Kilɛ wo labye wu pyi ni kee ni. Li bi ɲɛ na Kilɛ tuduro pyi, ta tee pyi ni ma wo n'a daa wu ɲuŋᴐ kana li ni!
45012007	Li bi ɲɛ na kapyeŋɛɛ pyi ma sipyiɲii mu, ta kee pyi! Ma wuu li bi ɲɛ na sipyii kalaa, la le mayɛ ni ma da pee kalaa!
45012008	Wemu w'a Kilɛ Kafila yɛrɛ pyi ge, weefᴐᴐ w'a lee pyi! Wemu ɲɛ sipyii kanvᴐᴐ ge, weefᴐᴐ w'a sipyii kaan ni funvahaŋa ni! Wemu wu ɲɛ ɲahagbaa fɛɛrɛ na ge, weefᴐᴐ w'a tee pyi xuuni! Wemu wo loolodaa li ɲɛ na ɲuŋᴐ ɲaari ge, weefᴐᴐ w'a lee pyi ni fundanga ni!
45012009	Yi ganha ba yi taanɲɛɛgɛ pyi ni shuun shuun juuro ni wɛ! Yi kakuuŋᴐᴐ yaha k'i bye yi tanhaŋa keree, y'i nᴐrᴐ yaha xuuni kasaaŋaa na y'a byi!
45012010	Y'i daan ni yiyɛ ni xuuni ba cebooloo ɲɛ wɛ! Yi da yiyɛ shaanri gbᴐᴐrᴐ daha na yi sipyiɲii na!
45012011	Yi la le yiyɛ ni, yi ganha bu da bye saa fɛɛ wɛ! Yi da kapyeŋɛɛ pyi Kafᴐᴐ mu ni yi zᴐlᴐᴐ pu bɛɛri ni!
45012012	Yi fundanga ta yi tadaŋa ki wuu na, yi pye kanhama sorovɛɛ, y'i samᴐhᴐrᴐ le yiyɛ ni ɲɛrɛgɛ fɛni!
45012013	Y'a n'a daa fɛɛ cebooloo pu tɛri pu da pu mago keree yari, yi da nabuun bɛ tirige!
45012014	Piimu p'a yi kana ge, yi da duba pyi pee mu! Y'a duba pyi, yi ganha ba laŋi pyi wɛ!
45012015	Piimu pu ɲɛ fundanga na ge, y'a fundanga pyi ni pee ni shiizhan, piimu p'a mɛhɛɛ suu ge, y'a mɛhɛɛ suu ni pee bɛ ni!
45012016	Yi yi fungᴐnyᴐ yaha y'i bye ninuyᴐ, yi ganha bu da tabaara yaha ti j'e yi ni wɛ! Ga piimu p'a puyɛ tirige ge, yi fara pee na! Yi ganha ba yiyɛ wii fungᴐnyᴐ fɛɛ_i dɛ!
45012017	Wa bu kakuunᴐ pye wa na yi ni, yi ganha bu kakuunᴐ la taga lee kakuunᴐ le foo tᴐ wɛ! Yi la le yiyɛ ni yi da kasaaŋaa pyi sipyii pu bɛɛri ɲaha t`aan!
45012018	Yi la le yiyɛ ni y'i da yi se bɛɛri pyi, kᴐnhᴐ ɲaɲiŋɛ di bye yi ni sipyii pu samaa bɛɛri tɛ ni, lee bu da li na da j'a bye!
45012019	Na taanɲiinɛɛ, yi ganha ba yi loyirigee niinɛ wɛ, ga yi lee yaha Kilɛ keŋɛ ni! Bani l'a ka Kilɛ Kafila wu ni na: "Nɛ w'a da ba yee wo loyirigee ki kᴐri, na pu wo jurumu wu foo tᴐ pu mu. Kafᴐᴐ Kilɛ w'a jo mu."
45012020	Kilɛ Kafila w'a li shɛ sanha na: "Ma bu ma pɛn kuugo wo ɲa, wu kan wu li, ma bu wu waga wo ɲa, wu kan wu gba. Ma ba lee pyi, l'a bye kanna naganhaa m'a dɛri wu ɲuŋᴐ ni."
45012021	Ma ganha bu kakuuyo yaha yi ma tɛhɛnɛ ta wɛ, ga la le mayɛ ni m'a se ta kakuuyo yi na kasaaŋaa wo bye funŋᴐ ni.
45013001	Ayiwa, sipyii bɛɛri ya yaa na kuu fanhafɛɛ mu, bani fanha ka shishiin ɲɛ kemu ya foro Kilɛ ni wɛ. Piimu pu ɲɛ fanhafɛɛ pu ge, Kilɛ w'a pu teŋɛ.
45013002	Lee na sipya wemu w'a fanha ɲᴐmɛɛ she ge, Kilɛ ɲᴐmɛɛ weefᴐᴐ ya she. Piimu shiin pu wa fanha ki ɲᴐmɛhɛɛ shege ge, Kilɛ wo kiiri wu pee wa gilee na zhaan puyɛ ɲuŋᴐ ni.
45013003	Ma ba kasaaŋaa pyi, mu kafyana ɲuŋᴐ ɲɛ fanha na wɛ. Ga ma ba kakuuŋᴐᴐ pyi, lee li da ma pye ma na fyagi fanha na. Ma funŋᴐ bi ɲɛ nago ma ganha ba fyagi fanha na wɛ, wee tuun wu ni ta kasaaŋaa pyi. Ma ba kasaaŋaa pyi, fanha ki na da ma sᴐni.
45013004	Labye wemu fanhafɛɛ p'a byi ge, Kilɛ mu p'a wu pyi yeeyɛ pyaa ki wo laɲᴐ kaa na. Ga ma bu kakuunᴐ pye, ta fyagi pu ɲaha na dɛ, bani yalᴐyᴐ ye yi wa pu mu ge, yee wa pu mu tawaga ni wɛ. Kilɛ wo labye p'a byi. P'a kakuubyii wo kakuuyo yi fᴐhᴐᴐ tᴐni pu mu, na pu kuuni.
45013005	Lee wuu na y'a yaa na kuu fanha ki mu. Fanha k'a kanhama pemu nᴐni yi na ge, yi ganha bu guu ki mu pee wo ɲ`ii fyaara yɛ wuu na wɛ, ga yi kuu pu mu. Bani y'a li cɛ yi zᴐlᴐᴐ pu na na kasaana li ɲɛ lii.
45013006	Lee wuu na bɛ yee ya munaa pɛrɛmɛ kaan. Bani Kilɛ wo kapyebyii pu ɲɛ fanhafɛɛ. P'a puyɛ pᴐ wee labye we kaa na.
45013007	Ayiwa, sipya wemu ya yaa ni lemu ni ge, y'a lee kaan wee mu. Wemu w'a munaa pɛrɛmɛ pu shuu ge, y'a pee kaan wee mu. Wemu w'a katahaŋaa ki wo wari wu shuu ge, yi da wee bɛ kaan wee mu. M'a yaa na fyagi wemu na ge, ma da fyagi wee na. M'a yaa na gbᴐᴐrᴐ tɛri wemu na ge, ma da gbᴐᴐrᴐ tɛri wee na.
45013008	Ayiwa, kaa lemu wo foo l'a yaa na pye yee na ge, lee ɲɛ yi sipyiɲii wo taanɲɛɛgɛ. Sipya wemu wo sipyiɲii kaa l'a dan wu ni ge, weefᴐᴐ w'a Kilɛ wo saliya wu bɛɛri ɲᴐ fa.
45013009	Bani saliya wu ɲᴐmɛhɛɛ kiimu k'a yu na: "Ma ganha ga dᴐdᴐᴐrᴐ pye wɛ, ma ganha ga sipya gbo wɛ, ma ganha ga nagaara pye wɛ, ma ganha ga ɲii yeege wa yaaga fɛni wɛ," kee ɲᴐmɛhɛɛ kee, ni saliya wu ɲᴐmɛhɛɛ ki saŋaa bɛɛri ki wa le ɲᴐmɛɛ nigin we funŋᴐ ni na: "Ma sipyiɲii di daan ma mu ba mayɛ pyaa ki ɲɛ wɛ."
45013010	Ma sipyiɲii bu daan ma mu, mu da ga kakuunᴐ pye wu na wɛ. Lee wuu na ma sipyiɲii bu daan ma mu, Kilɛ wo saliya wu bɛɛri koo m'a ɲaari.
45013011	Ayiwa, y'a yaa na pe jomᴐ pe jateni, bani tuun wemu ni w`u ɲɛ nimɛ ge, yiyɛ pyaa k'a wee cɛ. Yi ɲɛduun w'a nᴐ nimɛ ŋmunumᴐ pu na, bani caŋa ɲii lemu ni w`ee ya d`a Yesu na ge, ɲuwuuro ti wo caŋa ɲii l'a w`ee tɛɛŋɛ nimɛ na toro lee caŋa ɲii le na.
45013012	Piige ki jɛri w'a toro dɛ! Ɲimuguɲᴐ w'a tɛɛŋɛ. Kapyeguuŋᴐᴐ kiimu bɛɛri w'`a byi womᴐ ni ge, w`u kee bɛɛri ɲᴐ yaha fɛɛfɛɛ, w`u gbegele w`u da ɲaari kpɛngɛ ki na.
45013013	W'`a yaa na w`u ɲaarigana li tii, na li fiinŋɛ ba w'`a keree pyi caŋa ni wɛ. W`u ganha bu da w`uyɛ yaha ligbᴐhᴐ yɛ na di kasa ye wɛ. W`u da w`uyɛ kasɛri singbaa na, ni dᴐdᴐᴐrᴐ, ni kaakaara, ni yokᴐᴐnrᴐ, ni ɲɛpɛɛn.
45013014	Yi Kafᴐᴐ Yesu Kirisa le yiyɛ na ba fadeŋɛ ɲɛ wɛ, yi ganha bu ceepuuro la keree ɲaha teŋɛ wɛ.
45014001	Piimu wo fanha k'a c`ɛrɛ n'a daa ni ge, yi sᴐᴐ pee bɛ na, yi pu co ɲᴐ! Yi ganha ba zᴐjuuro pyi wɛ!
45014002	Sipyii pii wa d`a li na na ɲᴐyaliye bɛɛri yi ɲɛ niliye. Ga piimu wo fanha k'a c`ɛrɛ n'a daa ni ge, pii wa pee ni, pee ya li ta na faa yaŋmuyᴐ yɛ y'a yaa na li.
45014003	Piimu p'a ɲᴐ yaliye yi bɛɛri li ge, pee ya yaa p'a pii pu fanri wɛ, piimu pu ɲɛ pu ya yi bɛɛri li_i ge. Piimu pu ɲɛ pu ya yi bɛɛri li_i ge, pee bɛ ganha ba yi bɛɛri livɛɛ pu jaagi wɛ. Bani Kilɛ ya sᴐᴐ pu na.
45014004	Jᴐgᴐ mu di ɲɛ fo mu w'a watii wo kapyebye jaagi wɛ? W'a to la, w'a yere la, wu kafᴐᴐ wu mu lee wa. Ga wu na ba yere bɛ, bani se wa Kafᴐᴐ Kilɛ ni na baraga le wu ni.
45014005	Pii bɛ wa caya ya pᴐrᴐŋᴐ ya na, na ta caya yi bɛɛri di ɲɛ nigin pii bɛ mu. Wa bɛɛri wu sᴐᴐ wu fungᴐngᴐ na, wu ganha bu nakaara le ki ni wɛ!
45014006	Wemu w'a caya ya pᴐrᴐŋᴐ ya na ge, Kafᴐᴐ mu w'a lee pyi. Wemu bɛ w'a ɲᴐyaliye yi bɛɛri li ge, Kafᴐᴐ mu wu bɛ ya lee pyi, bani w'a li baraga tɛri Kilɛ na. Wemu bɛ wu ɲɛ wu ya ɲᴐyaliye yi bɛɛri li_i ge, Kafᴐᴐ mu wu bɛ ya li pyi, na li baraga bɛ tɛri Kilɛ na.
45014007	W`ee wa shishiin ya ɲiifɛɛrɛ pyi wuyɛ wuu na wɛ. W`ee wa shishiin di ya xhuli bɛ wuyɛ wuu na wɛ.
45014008	W`ee bu bye ɲiifɛɛrɛ ni, Kafᴐᴐ wuu na w`ee ɲɛ tee ɲiifɛɛrɛ te ni. W`ee bu xhu, Kafᴐᴐ wuu na w`ee ya xu. Lee wuu na w`ee ya pye ɲ`ii na la, w`ee ya xu la, Kafᴐᴐ wuu w`ee ɲɛ.
45014009	Lee l'a li pye Kirisa ya xu, na ɲɛ na foro xu ni, kᴐnhᴐ wu bye xuu ni wyii bɛɛri wo Kafᴐᴐ.
45014010	Mu kunni, ɲaha na mu di ma ceboro jaagi wɛ? Mu bɛ, ɲaha na mu bɛ di ma ceboro kaa yu wɛ? Na ta Kilɛ di wa da ba shɛ kiiri kᴐn w`ee bɛɛri nigin nigin na.
45014011	L'a ka Kilɛ Kafila wu ni na: "Kafᴐᴐ w'a jo mu: Nɛ ɲɛ ɲ`ii na. Sipyii pu bɛɛri p'a da ba nuguro sin nɛ fɛɛ ni. Sipyii pu bɛɛri p'a da ba Kilɛ sᴐ ni pu ɲilee ni."
45014012	Mu w`ee bɛɛri nigin nigin wu da ba w`uyɛ pyaa kapyegee tᴐrᴐ Kilɛ ɲaha t`aan.
45014013	Lee wuu na, w`u ganha ba w`uyɛ jaagi nige wɛ! Ga yi la le yiyɛ ni, kaa lemu bɛɛri l'a da j'a yi ceboro wa tᴐᴐgᴐ le kakuunᴐ ni, kelee na wu ɲuŋᴐ kyɛɛgi ge, yi ganha ga lee la shishiin pye bada wɛ!
45014014	Nɛ li cɛ, na d`a bɛ li na w`u Kafᴐᴐ Yesu baraga ni jo ɲᴐyaliye bɛɛri yi ɲɛ fɛɛfɛɛ. Ga sipya wa bu ka wii na kee k'a nᴐhᴐ, kee shiin k'a nᴐhᴐ weefᴐᴐ mu.
45014015	Ga ma ceboro ba ɲᴐyalige kemu tanha, mu ba kee li wu ɲii na, lee di ya bɛ wu mu wɛ, m'a taanɲɛɛgɛ ki koo yaha. Sipya wemu wuu na Kirisa ya xu ge, ma ganha bu da ma yaligee keree taga wee pye wu fᴐ ɲ`ii sicuumᴐ ni ɲiga na wɛ.
45014016	Keree kiimu k'a ɲᴐ yee mu ge, kee ya yaa na pye kaɲuŋᴐ watii di fanhara shan yi na wɛ.
45014017	Bani Kilɛ wo saanra ti kaɲuŋᴐ ɲɛ yaligee ni yagbaya wɛ. Ga fo tiimɛ, ni ɲaɲiŋɛ, ni fundanga kemu Fɛfɛɛrɛ Munaa ya gaan ge.
45014018	Sipya wemu w'a Kirisa wo labye wu pyi ni kee fungᴐngᴐ ki ni ge, weefᴐᴐ w'a dan Kilɛ ni; sipyii bɛ na ganha na wu mɛsaaŋa yu.
45014019	Lee wuu na na cebooloo, keree kiimu ki ɲɛ ɲaɲiŋɛ wogoo, ki d'a nᴐhᴐ na se ni w`u bɛɛri wo n'a daa wu ni ɲaha na ge, w`u la le w`u da kee pyi!
45014020	Ma ganha ba yaliye keree taga da Kilɛ wo labye wu kyɛɛgi wɛ. Can na ɲᴐyalige bɛɛri ki ɲɛ fɛɛfɛɛ. Ga yalige kemu wo li bu da lee na da ma ceboro tᴐᴐgᴐ le kakuunᴐ ni, kee wo li w'a kolo ma mu.
45014021	Lee wuu na ma bu j'a xaara yaha w`a, ma ya ti xaa wɛ, ma bu j'a sinmɛ yaha w`a ma ya pu gbuu wɛ, kaa bɛɛri li da j'a ma ceboro tᴐᴐgᴐ le kakuunᴐ ni ge, ma bu j'a kee bɛɛri ɲa na ki yaha w`a, lee ya ɲᴐ.
45014022	N'a daa wemu wu wa ma mu ge, wee mara yaha Kilɛ ɲaha t`aan. Sipya wemu w'a yalige wii na k'a ɲᴐ, na ki li, na ta nakaara ta shishiin ya ta wu zᴐ wu ni_i ge, wee ɲɛ duba pya.
45014023	Ga, wa ba yalige ka li, na ta nakaara di ɲɛ wu zᴐ wu ni ki keree na, weefᴐᴐ ya jaagi. Bani kaa w'a byi wuyɛ pyaa ya d`a lemu na na l'a saha wɛ. Kaa bɛɛri sipya ya byi mayɛ pyaa di ya d`a li na na kasaana li ɲɛ li_i ge, jurumu wu ɲɛ were.
45015001	W`ee piimu wo niyɛ y'a curi n'a daa ni ge, w`ee ya yaa na pu samaa wo keree xu, pee piimu wo fanha k'a c`ɛrɛ n'a daa ni ge. Wu ganha ba w`uyɛ pyaa wo ɲidaan keree pyi wɛ.
45015002	W`ee bɛɛri nigin nigin w'a yaa na w`u sipyiɲii wo ɲidaan keree pyi, puyɛ pyaa ki wo ɲᴐ kaa na, kᴐnhᴐ pu niyɛ di juri n'a daa wu ni.
45015003	Bani Kirisa bi ta na wuyɛ pyaa wo ɲidaan keree shaa na byi wɛ. Ga l'a pye ma na jo ba l'a ka Kilɛ Kafila wu ni wɛ na: "Piimu p'a mu fanha ge, nɛ ɲuŋᴐ ni pee wo fanhara t'a to."
45015004	Keree kiimu bɛɛri k'a ka Kilɛ Kafila wu ni fo taashiinɛ li ni ge, kee bɛɛri ya ka kᴐnhᴐ k'i w`ee kalaa loxulo ni, w`u logoo di ɲiŋɛ kᴐnhᴐ w`u tadaŋa ta.
45015005	Kilɛ wemu w'a loxulo kaan w`ee mu ge, Kilɛ wemu w'a se kaan w`ee mu lowaa funŋᴐ ni ge, wee wu bɛ yaha wu bye w`u tɛ ni, ma na jo ba Yesu Kirisa funŋᴐ wa li pye pyegana lemu na wɛ.
45015006	Kᴐnhᴐ w`u bɛɛri di binnɛ w`u mujoŋᴐᴐ ki pye nigin, w`u To Kilɛ sᴐ, wee wemu wu ɲɛ w`u Kafᴐᴐ Yesu Kirisa To wu ge.
45015007	Kirisa ya yee co cogana lemu na ge, yi bɛ pu yiyɛ co mu lee cogana li na! Lee l'a pɛɛŋɛ tɛri Kilɛ mɛgɛ na.
45015008	Nɛ kunni wa da yi jo can na jo Kirisa ya pa na ba bye Kilɛ wo kapyebye Yawutuu pu mu. Keree kiimu wo ɲᴐmɛhɛɛ Kilɛ bi lᴐ pu sefɛlɛɛ pu mu ge, a wu ba kee keree kii pye, na li shɛ lee funŋᴐ ni na ɲᴐmɛɛ fᴐᴐ wu ɲɛ Kilɛ.
45015009	Ba w'a pa wɛ, a shi wu sama bɛ di Kilɛ sᴐ lee wuu na, wu saama pu wuu na, ma na jo ba l'a ka Kilɛ Kafila wu ni wɛ na: "Lee wuu na n'a da ba ma sᴐ shi wu sama tɛ ni, n'a da ba yogo cee ma mu, di ma mɛgɛ ki pɛlɛ."
45015010	L'a ka sanha Kilɛ Kafila wu ni na: "Yee shi wu sama sipyii pu bɛɛri, yi pinnɛ funŋᴐ taan ni Kilɛ wo sipyii pu ni!"
45015011	L'a nᴐhᴐ ka sanha Kilɛ Kafila wu ni na: "Yee shi wu sama sipyii bɛɛri, y'a Kafᴐᴐ sᴐni. Sipyii pu bɛɛri p'a wu sᴐni!"
45015012	A Kilɛ tudunmᴐᴐ Ezayi bɛ di jo: "Sipya wa na ba foro Zhese wo kadugo nagoo pu ni, wee na ba bye shi wu bɛɛri bɛ ɲuŋᴐ ni. Wu na ba bye shi wu bɛɛri wo tadaŋa."
45015013	Kilɛ wemu wu ɲɛ tadaŋa kanvᴐᴐ sipya mu ge, wee wu yi bɛɛri ɲi fundanga ni ɲaɲiŋɛ na n'a daa funŋᴐ ni, kᴐnhᴐ y'i tadaŋa ta fo xuuni Fɛfɛɛrɛ Munaa li gbᴐᴐrᴐ ni.
45015014	Na cebooloo, nɛyɛ pyaa ya li cɛ na fiinŋɛ jo yee fungeree ki ɲɛ na kasaaŋaa pyi. Lajɛ tuugo bɛɛri ki ɲɛ yee mu. Yee na zii j'a da lowagaa kaan bɛ yiyɛ mu n'a daa wu shizhaa na.
45015015	Ga lowaa funŋᴐ ni nɛ bɛ ya keree kii ka yee mu tɛyɛ ya ni na wo sɛmɛ wu ni, di yi funŋᴐ to kee na. Nɛ lee pye bani Kilɛ ya niimɛ kan nɛ mu,
45015016	kᴐnhᴐ nɛ bye Yesu Kirisa wo kapyebye shi wu sama niŋɛ ni, shi wemu ɲɛ Yawutuu shi wɛ. Labye wemu Kilɛ ya kan nɛ mu ge, nɛ wee labye we pyi ba saraya ɲaha shᴐᴐnrivᴐᴐ ɲɛ wɛ, na Kilɛ wo Jozaama pu yu, kᴐnhᴐ yee piimu pu ɲɛ shi wu sama ge, yee kaa di daan Kilɛ ni, y'i bye Kilɛ wuu, y'i bye fɛɛfɛɛ Fɛfɛɛrɛ Munaa li gbᴐᴐrᴐ ni!
45015017	Lee wuu na, labye we nɛ byi Kilɛ mu ge, nɛ na j'a nayɛ pɛlɛ wee labye we wuu na Yesu Kirisa wo kariɲɛɛgɛ ki funŋᴐ ni.
45015018	Nɛ da ga lowaa ta di jo kaa la shishiin shizhaa na ni Kirisa ya lemu pye nɛ keŋɛ kurogo wɛ, kᴐnhᴐ shi wu sama bɛ di Kilɛ ɲᴐmɛɛ co. W'a nɛ tɛgɛ na ɲᴐ jomᴐ, ni na kapyegee ni,
45015019	Kilɛ Munaa li baraga ni, lee lemu wo sefɛɛrɛ t'a ɲaha shɛshɛɛrɛ ni kakanhaŋaa pye ge. Mu nɛ Kirisa wo Jozaama pu yɛrɛ li pye xuu wu bɛɛri ni, na li ɲᴐ kᴐn Zheruzalɛmu ni wu t`aan kulogoo ki bɛɛri na, fo na shɛ nᴐ Iliri fiige ki na.
45015020	Xuu wemu wu ɲɛ Kirisa mɛgɛ sanha yiri ɲa w`a_ɛ ge, nɛ funŋᴐ bye nɛ w'a Jozaama pu yu xuu watii ni ni wee xuu we bɛ wɛ, kᴐnhᴐ watii ganha bu shɛ da w'a wu wo labye nᴐhᴐ teŋɛ xᴐ w`a, a nɛ shɛ na wo wu pye wee ɲuŋᴐ ni wɛ.
45015021	Ma na jo ba l'a ka Kilɛ Kafila wu ni kagana lemu na wɛ na: "Piimu bi sanha wu mɛgɛ logo ɲa bada wɛ, pee na ba wu ɲa. Piimu bi sanha wu kaa logo ɲa bada wɛ, pee na ba yi ɲaha cɛ."
45015022	Ayiwa, kee keree kii k'a nɛ ɲaha kᴐn tɛɛgɛɛ niɲɛhɛŋɛɛ ni, nɛ da zhɛ foro yee y'iri wɛ.
45015023	Ga nimɛ nɛ wo labye w'a xᴐ yee fiiye yi ni. Ma na jo li yee wa ɲɛhɛ, nɛ bi giin na shɛ yee y'iri tɛɛgɛɛ kii ni.
45015024	Wee tuun wu ni, nɛ giin di ba doro yi y'iri na nigariwo Ɛsipaɲi fiige ki ni. Di bu shɛ yi la xᴐ jɛri, yi na na tɛgɛ, na na yaha nᴐ na tashɛyɛ ni.
45015025	Ga nimɛ, Zheruzalɛmu ni di wa se di zhɛ ma yara la kan n'a daa fɛɛ pu mu.
45015026	Bani Masedᴐni fiige ke ni Akayi fiige ki n'a daa fɛɛ p'a li kᴐn puyɛ funŋᴐ ni, na pu keye w'a yiyɛ na na tun Zheruzalɛmu wo n'a daa fɛɛ la baa fɛɛ pu mu.
45015027	Lee l'a bi sii taan pu mu, ga na nᴐhᴐ pye bɛ sanha pu nibyii. Bani ni shi wu sama bɛ d'a taa ta Yawutuu pu wo Kilɛ wu keree ki ni, pu bɛ ya yaa na Yawutuu pu tɛgɛ ni pu keŋɛ yaŋmuyᴐ ni.
45015028	Nɛ bu shɛ kee keree kii shᴐᴐnri xᴐ, na wee wari we kan pu mu, na nigariwo Ɛsipaɲi ni n'a da doro yi y'iri w`a.
45015029	Nɛ li cɛ jo nɛ ba se yee y'iri jo Kirisa wo niimɛ wu nigbᴐ ni n'a da zhɛ.
45015030	Ayiwa na cebooloo, na yi ɲɛɛri Kafᴐᴐ Yesu Kirisa wuu na, ni Kilɛ Munaa li wo taanɲɛɛgɛ ki wuu na, jo zhaanra temu n'a leni ge, yi na tɛgɛ tee na ni Kilɛ-ɲɛrɛgɛ ni,
45015031	kᴐnhᴐ piimu ɲɛ Kiricɛɛn Zhude fiige ki ni wɛ, di shᴐ pee na. Wari we bɛ n'a gaaŋi di zhɛ gan Zheruzalɛmu n'a daa fɛɛ pu mu ge, pu bɛ di shɛ wee shᴐ ni fundanga ni.
45015032	Lee funŋᴐ ni, Kilɛ bu sᴐᴐ nɛ na ba shɛ nᴐ yi y'iri ni fundanga ni, nɛ na ba taaŋmᴐnᴐ bɛ ta, na ŋmᴐ jɛri yi y'iri w`a.
45015033	Ɲaɲiŋɛ fᴐᴐ Kilɛ wu fara yi bɛɛri na! Amiina.
45016001	Ayiwa, n'a da w`u ceboroshᴐ Febe kaa jo yi mu jo sipyisaama wu ɲɛ wii. Sankere wo egilizi wu kapyebye wa wu ɲɛ wii. Wu ba nᴐ w`a yi y'iri,
45016002	y'i wu co ɲᴐ xuuni w`u Kafᴐᴐ wo kariɲɛɛgɛ ki wuu na! N'a daa fɛɛ ya yaa ni baraga kemu ni ge, yi kee taha wu na! Wu mago ba yere yaaga bɛɛri na, yi wu tɛgɛ wu kee ta! Bani w'a cebooloo niɲɛhɛmɛɛ tɛgɛ, w'a nɛyɛ pyaa ki bɛ tɛgɛ.
45016003	Yi Pirisili ni wu poo Akilasi shaari! Nɛ kapyebyeɲii pu wa pii Yesu Kirisa wo kariɲɛɛgɛ ki funŋᴐ ni.
45016004	Pee p'a nɛ shᴐ, fo jɛɛrɛ la kaa ya fᴐ puyɛ pyaa munahaa di gori li ni. Nɛ yɛ nigin ya ta pu shaari wɛ, ga shi wu sama wo egilizii pu bɛɛri p'a pu shaari.
45016005	N'a daa fɛɛ piimu bɛɛri p'a puyɛ pinnɛɛ pee y'iri ge, yi pee bɛɛri shaari! Yi na taanɲii Epayinɛti bɛ shaari! Wee w'a pye shɛnshiimɛ na sᴐᴐ Kirisa na Azi fiige ki ni.
45016006	Yi Mariyama bɛ shaari, wee wemu w'a labye niɲɛhɛmɛ pye yi mu ge.
45016007	Yi Andoronikusi ni Zhuniyasi yɛ shaari! Pee ɲɛ na shi shɛɛn, na nᴐhᴐ pye na kaso pyeɲii bɛ sanha. Pu bɛ kaa ya cɛ fo xuuni tudunmᴐᴐ pu tɛ ni, pu da nᴐhᴐ d`a bɛ Kirisa na nɛ ɲaha na.
45016008	Yi Anpiliyasi shaari, nɛ taanɲii wu ɲɛ wii Kafᴐᴐ wo kariɲɛɛgɛ ki funŋᴐ ni.
45016009	Yi Urubɛn shaari, wee ɲɛ w`u labyeɲii Kirisa wo kariɲɛɛgɛ ki ni. Yi na taanɲii Sitasisi shaari!
45016010	Yi Apɛlɛsi shaari, wee nᴐhᴐ ya wolo xuuni Kirisa mɛgɛ ki wuu na, ga, a wu mɛsaaŋa ta. Yi Aritobuli puga shɛɛn pu shaari!
45016011	Yi Hɛrᴐdiyᴐn shaari, na shi shɛn we. Narisisi puga shɛɛn piimu pu ɲɛ Kafᴐᴐ wo kariɲɛɛgɛ ki ni ge, yi pee bɛ shaari!
45016012	Yi Tirifɛnɛ ni Tirifozi shaari, pee c`ee shuun we, pee ya puyɛ pᴐ Kafᴐᴐ wo labye wu na. Yi w`u ceboroshᴐ w`u taanɲii Pɛrisidi bɛ shaari, wee bɛ ya la pye xuuni Kafᴐᴐ mu.
45016013	Yi Urufusi shaari, Kafᴐᴐ ya wemu ɲaha bulo ge. Yi wu nu wu bɛ sharri, wee wemu nɛ bɛ ya wii na nu ge.
45016014	Yi w`u f`o kan Asɛnkirite ni Filegᴐn ni Hɛrimɛsi ni Patorobasi ni Hɛrimasi mu! W`u cebooloo piimu bɛ pu wa pu y'iri ge, yi w`u f`o kan pee bɛ mu!
45016015	Yi w`u f`o kan Filologi ni Zhuli mu, ni Nɛrɛ ni wu ceboroshᴐ, ni Olɛnpe. N'a daa fɛɛ piimu bɛɛri pu wa pu y'iri ge, yi pee bɛ shaari.
45016016	Y'a yiyɛ shaari ni fɛfɛɛrɛ taanɲɛɛgɛ f`o ni! Kirisa wo egilizii pu bɛɛri ya yi shaari.
45016017	Ayiwa na cebooloo, kalaa wemu yee ya ta w`ee mu ge, piimu p'a wee she, na ganha na n'a daa fɛɛ pu waagi, na pu ɲuyᴐ kyɛɛgi ge, na yi ɲɛɛri jo y'a yiyɛ kasɛri pee na. Yi sii laraga yaha pu mu!
45016018	Bani pee sipyii pii ɲɛ w`u Kafᴐᴐ Kirisa wo kapyebyii wɛ, ga pu yacɛrɛɛ taɲiŋɛ pu ma zhaa. Sipyii piimu pu ɲɛ pu ya n'a daa wu keree cɛ xuuni_i ge, p'a ganha na ɲᴐtanga jomᴐ ni kafila lɛlɛɛgɛɛ taga na pee faanna.
45016019	Ga yee kunni, yee ya Kilɛ ɲᴐmɛɛ co cogana lemu na ge, sipyii pu bɛɛri wa lee cɛ. Lee wuu na nɛ funŋᴐ taan xuuni yee shizhaa na. Na funŋᴐ ki wa y'i bye fungᴐnyᴐ fɛɛ, yi da kasaaŋaa pyi, y'i bye fɛɛfɛɛ, kakuunᴐ la shishiin ganha ba ɲaa yi nibyegee ki ni wɛ.
45016020	Ayiwa, jɛri funŋᴐ ni ɲaɲiŋɛ fᴐᴐ Kilɛ w'a da ba Shitaanni wo sefɛɛrɛ ti bɛɛri kyɛɛgi na yeege yi tᴐᴐyᴐ ni. W`u Kafᴐᴐ Yesu Kirisa wu niimɛ kan yi mu!
45016021	Na kapyebyeɲii Timote ya yi shaari, ni na cebooloo Izirayɛli shɛɛn, pee piimu pu ɲɛ Lusisi, ni Zhasᴐn, ni Sosipatɛri ge, pu bɛ ya yi shaari.
45016022	Ayiwa, Tɛritusi wemu w'a we sɛmɛ we ka nɛ mu ge, wee bɛ ya yi shaari Kafᴐᴐ wo kariɲɛɛgɛ ki ni.
45016023	Na jatigina Gayusi ya yi shaari. Wee wu ɲɛ egilizi wu bɛɛri jatigi. Erasiti wemu wu ɲɛ Kulo li wariyahama wu ge, wee ni w`u ceborona Karitusi ni, pee bɛ ya yi shaari. [
45016024	W`u Kafᴐᴐ Yesu Kirisa wu niimɛ kan yi bɛɛri mu! Amiina.]
45016025	Kilɛ Jozaama pemu wo yɛrɛ nɛ pye Yesu Kirisa keree na ge, se wa Kilɛ ni wu baraga le yee ni pee shizhaa na. Lee kaŋmᴐhᴐnᴐ le l'a foro kpɛɛngɛ na. Li niŋmᴐhᴐŋᴐ ki bye fo yee niɲɛhɛŋɛɛ.
45016026	Ga lee ya foro nimɛ kpɛɛngɛ na, Kilɛ tudunmᴐᴐ pu wo kafila nigama wu funŋᴐ ni. Lee ya pye na saha ni Kilɛ kodayi wu wo ɲᴐmɛɛ ni, kᴐnhᴐ shi wu sama bɛɛri di Kilɛ wo Jozaama pu logo, p'i d`a Yesu na, p'i wu ɲᴐmɛɛ co.
45016027	Kilɛ yɛ nigin wu ɲɛ fungᴐngᴐ fᴐᴐ. Nᴐᴐrᴐ w'a dɛri wu mɛgɛ na tɛhɛnɛ ba Yesu Kirisa gbᴐᴐrᴐ ni. Amiina.
46001001	Nɛ Pᴐli, Kilɛ ya nɛ wemu yiri wu ɲidaan funŋᴐ ni, na pye Yesu Kirisa wo tudunmᴐ ge, nɛ ni w`u ceborona Sositɛnɛ, w`ee p'a we sɛmɛ we y`aa, na wu tun yee mu.
46001002	Yee piimu pu ɲɛ n'a daa fɛɛ Korɛnte kulo li ni ge, Kilɛ ya yee piimu yiri na pye wuyɛ wuu, na yi pye fɛɛfɛɛ Yesu Kirisa wo kariɲɛɛgɛ ki funŋᴐ ni ge. Na fara lee na, yee piimu bɛɛri p'a w`u Kafᴐᴐ Yesu Kirisa mɛgɛ ki pɛlɛ na yi yaha xuu wemu bɛɛri ni ge, yee bɛ mu w`ee ya wu tun. W`ee Kafᴐᴐ wu ɲɛ wii, na ɲɛ yee bɛ wo. W`ee ya yi shaari:
46001003	W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
46001004	Nɛ baraga tɛri Kilɛ na tuun bɛɛri ni yee wuu na. W'a yee le niimɛ ni Yesu Kirisa wo kariɲɛɛgɛ ki funŋᴐ ni, lee wuu na nɛ baraga tɛri wu na.
46001005	Yee na ɲɛ ni Kirisa ni kariɲɛɛgɛ ni, Kilɛ w'a yaŋmuyᴐ bɛɛri kan yee mu. W'a kafila jogana wo lajɛ kan yee mu, na Kilɛ koro li bɛ wo lajɛ kan yee mu.
46001006	Kirisa jomᴐ pu w`ee ya jo yee mu ge, yee ya pu kemɛ logo, na pu mara xuuni yi zᴐlᴐᴐ pu na.
46001007	Lee funŋᴐ ni, yee piimu p'a w`u Kafᴐᴐ Yesu Kirisa wo cabaŋa ki sigee ge, Kilɛ wo loolodaa la shishiin ya ta xuuŋᴐ yee na wɛ.
46001008	Wee Kilɛ yɛ pyaa ki da ba fanha kaan yee mu, fo na shɛ nᴐ w`u Kafᴐᴐ Yesu Kirisa cabaŋa ki na, kᴐnhᴐ jaagi xuu wa shishiin ganha ba da yi na kee caŋa wɛ.
46001009	Bani Kilɛ ɲɛ ɲᴐmɛɛ fᴐᴐ. W'a yee yiri na pa leŋɛ wu Ja Yesu Kirisa wo kariɲɛɛgɛ ki ni, wee wemu wu ɲɛ w`ee Kafᴐᴐ wu ge.
46001010	Ayiwa na cebooloo, na yi ɲɛɛri w`u Kafᴐᴐ Yesu Kirisa mɛgɛ ki wuu na. Yi bɛ ni yiyɛ ni! Yi ganha bu waagi wa shishiin yaha wu j'e yi tɛ ni wɛ! Yi bɛ yaha wu sii baraga ta yi tɛ ni! Y'i binnɛ ɲᴐmɛɛ na! Y'i binnɛ fungᴐnyᴐ yi bɛ na!
46001011	Bani na cebooloo, nɛ yi logo w`u ceboroshᴐ Kulowe wo sipyii pii ɲᴐ na na bɛganhara ti wa yee tɛ ni.
46001012	Na pii pu wa yu yee ni na Pᴐli wuu pee ɲɛ; pii di yu na Apᴐlᴐsi wuu pee ɲɛ; pii di yu na Pyɛɛri wuu pee ɲɛ; pii bɛ di yu na Kirisa wuu pee ɲɛ.
46001013	Wee tuun wu ni, yee wa giin na Kirisa wu bɛ w'a taa taa gɛ? Ta nɛ Pᴐli w'a xu yee wuu na korikoritige ki na? Kelee ta nɛ wo mɛgɛ ki na yɛrɛ yee ya batize?
46001014	Nɛ na pye nɛ sipya watii batize yee ni Kiripusi ni Gayusi kadugo na wɛ, nɛ Kilɛ shaari lee wuu na.
46001015	Lee funŋᴐ ni, sipya wa shishiin wa da j'a jo na nɛ mɛgɛ na wee ya batize wɛ.
46001016	Uun dɛ, can wi! Nɛ wa Sitefanasi wo puga shɛɛn pu bɛ batize. Li bu foro pii ni, nɛ sipya watii cɛ nige nɛ wemu batize yee ni wɛ.
46001017	Bani Kirisa ya ta nɛ tun na nɛ wa batizeli pyi wɛ, ga na nɛ wa Kilɛ Jozaama pu yɛrɛ li pyi. Nɛ di wa lee yɛrɛ li pyi ni sipyii wo fungᴐngᴐ fɛɛrɛ ni wɛ, kᴐnhᴐ Kirisa wo korikoritige ki xu wu ganha bu da bye kaɲuŋᴐ baa wɛ.
46001018	Bani sipyii piimu p'a piin ge, Yesu na xu korikoritige ki na, pee jomᴐ pe wo yɛrɛ li ɲɛ pee sipyii pii mu ba nahanahara ɲɛ wɛ. Ga na ɲɛ w`ee mu Kilɛ wo sefɛɛrɛ, w`ee piimu p'a shᴐ ge.
46001019	L'a ka bɛ Kilɛ Kafila wu ni na: "Nɛ na ba fungᴐnyᴐ fɛɛ wo fungᴐngᴐ fɛɛrɛ ti kyɛɛgi, na shizhiinmɛ fɛɛ wo lajɛ wu pye kaɲuŋᴐ baa."
46001020	Lee funŋᴐ ni, yekɛ fungᴐngᴐ fᴐᴐ w'i da j'a jo sanha wɛ? Yekɛ lajɛ fᴐᴐ w'i da j'a jo wɛ? Kelee sipya wemu wu ɲɛ ke koŋᴐ ke wo jomᴐ cɛvᴐᴐ ge, yekɛ wu bɛ di da j'a jo wɛ? Kilɛ ya ke koŋᴐ ke wo fungᴐngᴐ fɛɛrɛ ti ɲɛri pye nahanahara.
46001021	Bani ke koŋᴐ ke, ki ni ki wo fungᴐngᴐ fɛɛrɛ ti ni, ki ya j'a Kilɛ cɛ wu wo fungᴐngᴐ fɛɛrɛ ti funŋᴐ ni wɛ. Lee funŋᴐ ni, Kilɛ Jozaama pu wo yɛrɛ le li ɲɛ nahanahara ke koŋᴐ ke mu ge, l'a taan Kilɛ bɛ mu nago piimu p'a d`a wu na ge, wu pee shᴐ pee Jozaama pu wo yɛrɛ li funŋᴐ ni.
46001022	Ayiwa, Yawutuu pii wa ɲaha shɛshɛɛrɛ kakanhaŋaa shaa p'i kee ɲa ɲii na; Girɛkii pii di fungᴐngᴐ fɛɛrɛ shaa.
46001023	Ga w`ee kunni, Kirisa wemu p'a kori tige na ge, wee wo jomᴐ pu yɛrɛ w`ee ya byi. Pee jomᴐ pe ɲɛ ɲugyɛɛgi jomᴐ Yawutuu pu mu, na ɲɛ nahanahara shi wu sama mu.
46001024	Ga Kilɛ ya piimu yiri ge, p'a pye Yawutuu la, p'a pye Girɛkii la, Kirisa wu ɲɛ pee mu Kilɛ wo sefɛɛrɛ ni wu fungᴐngᴐ fɛɛrɛ.
46001025	Bani Kilɛ wo keree kiimu sipyii ya byi nahanahara ge, kee wo fungᴐngᴐ fɛɛrɛ t'a pɛlɛ sipyii wo fungᴐngᴐ fɛɛrɛ ti bɛɛri na; kiimu p'a byi baraga baa wogoo ge, kee baraga ya pɛlɛ sipyii pu bɛɛri wo baraga ki na.
46001026	Yi bu li sɛɛri na cebooloo, yee na li ta na Kilɛ ya yee piimu yiri ge, sipyii wo keree wiigana funŋᴐ ni, fungᴐnyᴐ fɛɛ niɲɛhɛmɛɛ wa yi ni wɛ, baraga fɛɛ niɲɛhɛmɛɛ di wa yi ni wɛ, sipyigbᴐᴐ niɲɛhɛmɛɛ bɛ di wa yi ni wɛ.
46001027	Ga keree kiimu sipyii ya wii nahanahara ge, kee Kilɛ ya shᴐᴐnri lᴐ na daga na ke koŋᴐ ke wo fungᴐnyᴐ fɛɛ pu shiige. Kiimu p'a wii baraga baa wogoo ge, kee Kilɛ ya shᴐᴐnri lᴐ na daga na baraga fɛɛ pu shiige.
46001028	Kaa lemu sipyii ya jɛrɛŋɛ ge, kaa lemu na sipyii ya ɲuguni ge, kaa lemu ɲɛ yafiin bɛ pu mu_i ge, lee Kilɛ ya shᴐᴐnri lᴐ na daga na sipyii wo keree ki kyɛɛgi, kiimu p'a wii ɲuŋᴐ na ge.
46001029	Lee funŋᴐ ni, sipya wa shishiin da j'a wuyɛ pɛlɛ Kilɛ ɲahagbaa na wɛ.
46001030	Wee Kafᴐᴐ Kilɛ baraga ni yee ya j'e Kirisa wo kariɲɛɛgɛ ki ni. Wee Kirisa we wu ɲɛ w`ee wo fungᴐngᴐ fɛɛrɛ te. Yesu Kirisa baraga ni w`ee ya pye sipyitiimɛɛ Kilɛ mu, na bye fɛɛfɛɛ, na ɲuwuuro ta na foro jurumu ni.
46001031	Lee wuu na l'a ka Kilɛ Kafila wu ni na: "Wemu ba da wuyɛ sᴐ, wufᴐᴐ wu wuyɛ sᴐ Kilɛ wo nibyegee kii funŋᴐ ni."
46002001	Na cebooloo, nɛ kunni ya shɛ Kilɛ wo Jozaama pu jo yee mu tuun wemu ni ge, nɛ ta na wo kafilacɛnɛ, kelee na wo fungᴐngᴐ fɛɛrɛ shɛ yee na pu tajogo ni wɛ.
46002002	Bani tuun wemu ni nɛ bye ni yee ni ge, kaa la shishiin funŋᴐ ya tigi nige nɛ mu ni Yesu Kirisa yɛ bɛ wɛ, Yesu Kirisa wemu p'a kori tige na ge, fo wee yɛ.
46002003	Na fara lee na, na nɛ yaha yee tɛ ni baraga bye nɛ ni wɛ. Nɛ bi fyagi bɛ fo na fuguri.
46002004	Nɛ Kilɛ Jozaama pu yɛrɛ li pye na kalaa wemu kan ge, wee ya ta pye sipyii wo fungᴐngᴐ fɛɛrɛ jomᴐ wɛ. Ga nɛ bi na jomᴐ pu yu, Kilɛ Munaa l'i li wo sefɛɛrɛ ti shɛɛ.
46002005	Kᴐnhᴐ yee wo n'a daa wu nᴐhᴐ ganha bu deŋɛ sipyii wo fungᴐngᴐ fɛɛrɛ na wɛ, ga wu nᴐhᴐ di deŋɛ Kilɛ yɛ pyaa wo sefɛɛrɛ ti na.
46002006	Ga lee bɛ na, sipyii piimu p'a fanha ta n'a daa wu ni ge, w`ee wo kalaa wu ɲɛ pee mu fungᴐngᴐ fɛɛrɛ. Tee ɲɛ ke koŋᴐ ke wo fungᴐngᴐ fɛɛrɛ wɛ. Sefɛɛrɛ te ti wa ke koŋᴐ ke ɲuŋᴐ ni ge, t'i ɲɛ tee bɛ wuuro wɛ. Koŋᴐ ke ni ki sefɛɛrɛ ti wo fungᴐngᴐ fɛɛrɛ ti na ba doro.
46002007	Ga Kilɛ wo fungᴐngᴐ fɛɛrɛ ti wo yɛrɛ w`ee ya byi. Kaŋmᴐhᴐnᴐ li ɲɛ tee fungᴐngᴐ fɛɛrɛ te. T'a ŋmᴐhᴐ ke koŋᴐ ke sipyii na. Kilɛ ya ti gbegele yaha w`ee mu fo na ta koŋᴐ nᴐhᴐ sanha zhan wɛ, kᴐnhᴐ w`ee di ba pɛɛŋɛ ta.
46002008	Ke koŋᴐ ke wo sefɛɛrɛ ta shishiin ya tee fungᴐngᴐ fɛɛrɛ ti cɛ wɛ. Pu da bi ta p'a ti cɛ, pu bi da ga Kafᴐᴐ, Nᴐᴐrᴐ Fᴐᴐ, wu kan pu kori tige na wɛ.
46002009	Ga ma na jo ba y'a ka Kilɛ Kafila wu ni wɛ na tee fungᴐngᴐ fɛɛrɛ te ɲɛ kaa la: "Sipya ɲii sanha daha ɲa lemu na wɛ; Sipya niwii sanha li logo wɛ; Sipya sanha wu funŋᴐ bɛ sha su li na wɛ; Kilɛ kaa ya dan piimu ni ge, pee kaa na w'a li gbegele."
46002010	Na ta Kilɛ d'a lee shɛ w`ee na Fɛfɛɛrɛ Munaa baraga ni. Bani Kilɛ Munaa ya keree bɛɛri sɛɛri fo na ki cɛni, ali Kilɛ wo kaŋmᴐhᴐŋᴐᴐ ki bɛɛri.
46002011	Ma bu sipya wii, munaa le li ɲɛ wu ni ge, lee l'a wu fungᴐngᴐ cɛni; ni lee ni wɛ, sipya watii da j'a ki cɛ wɛ. Mu li wa Kilɛ bɛ shizhaa na, lemu li ɲɛ Kilɛ ni ge, sipya wa shishiin da ga lee cɛ wɛ, fo Kilɛ Munaa li yɛ nigin.
46002012	Na ta w`ee kunni ya Kilɛ Munaa lemu ta ge, lee ya ta pye ke koŋᴐ ke wuu wɛ, ga Kilɛ yɛ pyaa ni lee ya y`iri, kᴐnhᴐ Kilɛ ya kasaaŋaa kiimu bɛɛri loolo kan w`u mu ge, w`u kee bɛɛri cɛ.
46002013	Lee wo kafila w`ee wa yu. W`ee di wa ta na wu yu na bɛ ni sipyii wo fungᴐngᴐ fɛɛrɛ ni wɛ, ga yemu Kilɛ Munaa l'a yu w`u mu ge, yee w`ee ya yu. Lee shɛgana le na w`ee wa Kilɛ Munaa li wo can wu shɛɛ na bɛ ni liyɛ pyaa wo kafilajo wu ni.
46002014	Ga Kilɛ Munaa ɲɛ sipya wemu ni wɛ, weefᴐᴐ da ga gbara lee Munaa le wo keree ki na wɛ, bani wu ma kee wii nahanahara keree wuyɛ ɲii ni. W'a da j'a ki ɲaha cɛ bɛ yɛrɛ wɛ, bani Kilɛ Munaa yɛ nigin gbᴐᴐrᴐ ni sipya ya kee ɲaha cɛni.
46002015	Lee Munaa le bu bye sipya wemu ni, weefᴐᴐ na j'a da keree bɛɛri ɲaha shᴐᴐnri. Sipya wa shishiin di wa da j'a jaagi shan bɛ wu na wɛ.
46002016	Ma na jo ba l'a ka Kilɛ Kafila wu ni wɛ na: "Sipya wekɛ wu d'a Kafᴐᴐ fungᴐngᴐ cɛ, ni weefᴐᴐ na j'a wu kalaa wɛ?" Ga w`ee kunni, w`ee ya Kirisa wo fungᴐngᴐ ke ta.
46003001	Ayiwa na cebooloo, li can koo ni, sipyii piimu ya ɲaari na sahaŋi ni Fɛfɛɛrɛ Munaa ɲidaan ni ge, nɛ ta jo ni yee ni ba nɛ yaa na jo ni pee ni wɛ. Ga sipyii piimu p'a ɲaari ke koŋᴐ ke wo ɲidaan wu funŋᴐ ni ge, nɛ jo ni yee ni ba nɛ yaa na jo ni pee ni wɛ. Nɛ yee yaha ba nᴐhᴐpiire ɲɛ wɛ n'a daa wu shizhaa na Kirisa na.
46003002	Lee wuu na nɛ jirimɛ kan yee mu. Yalige kemu k'a gbile ge, nɛ ta kee kan yi mu wɛ, bani yi bi da ga j'a ki na wɛ. Ali niɲaa we bɛ ni yee wa da j'a yalitigbilege na wɛ,
46003003	bani ke koŋᴐ ke ɲaarigana na yee wa ɲaari sanha. Ɲɛpɛnwaa ni kafilaɲɛhɛrɛ te ti wa yee tɛ ni ge, na tee yaha w`a, ta yee ya ɲaari mɛ ke koŋᴐ ke wo ɲaarigana na wɛ? Ta yee ya ɲaari mɛ ceepuuro lakuuŋᴐ wo ɲaarigana li na wɛ?
46003004	Ɛn yee ba yu: "Pᴐli wo nɛ ɲɛ." kelee "Apᴐlᴐsi wo nɛ ɲɛ." Ta yee ya doroo mɛ sipyitiilee torogana na wɛ, piimu ɲɛ Kilɛ Munaa baa ge?
46003005	Wee tuun wu ni Apᴐlᴐsi ɲɛ jᴐgᴐ wɛ? Nɛ Pᴐli bɛ di ɲɛ jᴐgᴐ wɛ? Kilɛ wo kapyebyii yɛ w`ee ɲɛ, yee ya n'a daa wu ta piimu keŋɛ kurogo ge. Kafᴐᴐ ya kapyeŋɛɛ kiimu kan kan w`ee mu ge, kee w`ee wa bɛɛri ya byi.
46003006	Tige nɛ nᴐri, a Apᴐlᴐsi di ki lᴐhᴐ le, ga Kilɛ w'a ki pye k'a shᴐ, na lɛ.
46003007	Lee funŋᴐ ni, tige ki nᴐrivᴐᴐ wu yoo, ki lᴐhᴐ levᴐᴐ wu yoo, wee wa shishiin ɲɛ yaaga bɛ wɛ. Kilɛ wemu w'a ki pye k'a shᴐ, na lɛgi ge, wee wu ɲɛ ɲuŋᴐ ki na.
46003008	Tige ki nᴐrivᴐᴐ we, ni ki lᴐhᴐ levᴐᴐ wu ni, pu bɛɛri pu ɲɛ nigin. Kilɛ na ba pu saraa na bɛ ni pu bɛɛri nigin nigin wu nibyegee ni.
46003009	Bani w`ee bɛɛri pu ɲɛ kapyebyeɲii Kilɛ mu, yee di ɲɛ Kilɛ wo kɛrɛyɛ ye, kelee Kilɛ wo piyɛyɛ ye.
46003010	Ayiwa, Kilɛ ya niimɛ wemu kan nɛ mu ge, na saha ni wee ni, nɛ puga ki nᴐhᴐ shan yee mu ba popye ɲɛ wɛ, wemu ɲɛ fungᴐngᴐ fᴐᴐ ge. Watii w'a wu wo puuro ɲᴐ kᴐn na byi lee ɲidaa le na nimɛ. Ga fo wa bɛɛri bu kasɛɛgɛ yaha wu wo puuro ti pyegana na.
46003011	Bani ɲidaa lemu nᴐhᴐ k'a shan ge, lee ɲɛ Yesu Kirisa. Latii nᴐhᴐ wa da j'a zhan nige lee kadugo na wɛ.
46003012	Pii na ba sanni kelee wari kelee pɛɛwa faakageeye taga pu wo labye wu pye lee ɲidaa le na. Pii bɛ na ba pu wo labye wu pye ni tiye ni, kelee ɲ`a, kelee waha.
46003013	Kiiri wu wo caŋa ɲii li na ba wa bɛɛri wo labye tuugo shɛ na fiinŋɛ. Bani lee caŋa ɲii le wo na ki na ba wa bɛɛri wo labye wu nᴐhᴐ wolo, na wu shi shɛ.
46003014	Sipya wemu bu wu wo labye pye lee ɲidaa le na, na ki ba wee labye we nᴐhᴐ wolo k'i ya j'a yaaga kyɛɛgi wu mu wɛ, Kilɛ na ba weefᴐᴐ saraa.
46003015	Ga na ki bu wemu wo labye wu sorogo, weefᴐᴐ da ba kuduun ta wɛ. Wufᴐᴐ yɛ pyaa kii kunni na ba shᴐ. Ga wu shᴐgana li wa mɛ, ba na ma sipya paari, m'a ba da foro ki ni wɛ.
46003016	Ta yee ya li cɛ na jo yee pu ɲɛ Kilɛ wo pɛɛŋɛ pugbᴐhᴐ ki wɛ? Ta yee ya li cɛ na jo Kilɛ Munaa l'a tiin yee funyᴐ ni wɛ?
46003017	Sipya wemu bu Kilɛ wo pɛɛŋɛ pugbᴐhᴐ ki kyɛɛgi, Kilɛ bɛ na weefᴐᴐ kyɛɛgi. Bani fɛfɛɛrɛ puga ki ɲɛ Kilɛ wo pɛɛŋɛ pugbᴐhᴐ ke, yee di ɲɛ kee pɛɛŋɛ pugbᴐhᴐ ke.
46003018	Sipya wa shishiin ganha ba wuyɛ faanna wɛ! Wa ba wuyɛ wii na fungᴐngᴐ fᴐᴐ wee ɲɛ na saha ni ke koŋᴐ ke wo keree ni, wufᴐᴐ wu wuyɛ pye nahanaha, kᴐnhᴐ wufᴐᴐ di j'a fungᴐngᴐ fɛɛrɛ can can wuuro ti ta.
46003019	Bani ke koŋᴐ ke wo fungᴐngᴐ fɛɛrɛ ti ɲɛ nahanahara Kilɛ mu. L'a ka bɛ Kilɛ Kafila wu ni na: "Puyɛ pyaa wo shizhiinmɛ tifuuyo na Kilɛ ya fungᴐnyᴐ fɛɛ coni."
46003020	L'a ka sanha Kilɛ Kafila wu ni na: "Kafᴐᴐ ya fungᴐnyᴐ fɛɛ pu wo fungᴐnyᴐ yi bɛɛri cɛ. W'a li cɛ na kaɲᴐᴐ wa yi na wɛ."
46003021	Lee wuu na sipya wa shishiin ya yaa w'a wuyɛ pɛlɛ sipyii wuu na wɛ. Bani yaŋmuyᴐ yi bɛɛri yi ɲɛ yee woyo:
46003022	Nɛ Pᴐli yoo, Apᴐlᴐsi yoo, Pyɛɛri yoo, koŋᴐ ke yoo, ɲiifɛɛrɛ yoo, xu yoo, nimɛ wo keree kii yoo, kiimu k'a ma ge, kee yoo, yee bɛɛri ɲɛ yee woyo.
46003023	Ga yeeyɛ pyaa di ɲɛ Kirisa wuu; Kirisa di ɲɛ Kilɛ wo.
46004001	Ayiwa, p'a yaa na w`ee wii Kirisa wo kapyebyii, Kilɛ wo can niŋmᴐhᴐmᴐ wu kaa ya le piimu keŋɛ ni ge.
46004002	Pu bu kapyeŋɛɛ kaa le sipya wemu keŋɛ ni, lemu p'a zhaa wu mu ge, lee li wa mɛ. Wu pye ɲᴐmɛɛ fᴐᴐ kapyeŋɛɛ ki ni.
46004003	Nɛyɛ pyaa ki mu, yee na j'a yemu jo nɛ shizhaa na, kelee sipyii na j'a kiiri wemu kᴐn nɛ na ge, nɛ lee la wii nayɛ mu kaa latii wɛ. Nɛyɛ pyaa ki bɛ di wa da ga nayɛ jaagi wɛ.
46004004	Nɛ zᴐ kunni sanha nɛ jaagi kaa la na wɛ, ga lee di wa nago kanna sipyitiimɛ nɛ ɲɛ wɛ. Kafᴐᴐ wu ɲɛ nɛ kiiri kᴐnvᴐᴐ.
46004005	Lee wuu na, yi ganha bu da kiiri kᴐn sipya wa shishiin na, na tuun wu ta wu sanha nᴐ wɛ. Yi yere fo Kafᴐᴐ bu shɛ ba! Kaa kaa l'a ŋmᴐhᴐ womᴐ ni ge, wu na ba kee bɛɛri yeege kpɛɛngɛ na, na sipyii zᴐlᴐᴐ funŋᴐ keree bɛɛri shɛ. Wee tuun wu ni pɛɛŋɛ kemu ya yaa ni wemu ni ge, Kilɛ na ba kee kan weefᴐᴐ mu.
46004006	Ayiwa na cebooloo, nɛ keree kiimu jo na ni Apᴐlᴐsi shizhaa na ge, nɛ kee bɛɛri pye na shɛ yee na, k'i bye yi mu kalaa. Yemu y'a ka Kilɛ Kafila wu ni ge, kᴐnhᴐ yi ganha bu yee ye wɛ. Yee wa shishiin ya yaa w'a sipya wa wo mɛgɛ keree taga w'a wuyɛ pɛlɛ, wa tᴐn di bɛn wu mu wɛ.
46004007	Bani mu wu wa mayɛ pɛlɛ mu lee pɛlɛgana li na ge, lekɛ l'i wa mu mu na toro pu samaa taan wɛ? Lekɛ l'i wa mu mu Kilɛ ya ta lemu kan mu mu_i wɛ? Ayiwa, ni y'i ɲɛ Kilɛ wo niganya mu mu, wee tuun wu ni ɲaha na mu di mayɛ pɛlɛ, na li pye kanna Kilɛ ya ta yi kan mu mu_i wɛ?
46004008	Ayiwa na cebooloo, yee wo xuugo ki kunni ya xᴐ! Yee ya yaŋmuyᴐ yi bɛɛri ta na xᴐ! Yee ya ɲɛri saannaa, na ta w`ee di sanha saanra ta wɛ! Nɛ funŋᴐ ki wa y'i sii pye saannaa yɛ pyaa pyaa, kᴐnhᴐ w`ee bɛ di binnɛ pye saannaa ba yi ɲɛ wɛ.
46004009	Bani Kilɛ ɲɛ kanna kadugo y'iri w'a w`ee yaha, w`ee piimu pu ɲɛ Kirisa wo tudunmᴐᴐ pu ge. W`ee ɲɛ ba sipyii ɲɛ wɛ, p'a piimu wo kiiri kᴐn na yaha xu na ge. Bani w`ee ya ɲɛri yawiiye koŋᴐ bɛɛri mu ba pee ɲɛ wɛ. W`ee ya pye yawiiye sipyii mu, ni mɛlɛkɛɛ bɛ mu.
46004010	Wee ya ɲɛri sicere fɛɛ Kirisa wo mɛgɛ ki wuu na, ga, a yee kunni di ɲɛri nimɛ fungᴐnyᴐ fɛɛ pee, Kirisa wo kariɲɛɛgɛ ki funŋᴐ ni! W`ee ya ɲɛri nimɛ baraga baa sipyii, a yee di bye ni baraga ki ni! W`ee ya ɲɛri yafanhaya, yee di pɛɛŋɛ taa!
46004011	Ali nimɛ we bɛ ni, w`ee wa gana xuugo ni waga keŋɛ ni. C'ere f`aya ya w`u yaa wɛ. Kpᴐᴐnrᴐ t'i nᴐni w`u na, ɲuŋᴐ taleŋɛ di ɲɛ w`u mu wɛ, fo na ɲaari ɲaari na yeree.
46004012	W`ee ya wu c'ere kana labye fɛni. Pu ba w`u shɛhɛlɛ, w`ee di duba pyi. Pu ba w`u kana, w`u na lee xu w`uyɛ ni.
46004013	Ali pu ɲɛhɛ ba w`ee mɛgɛ kyɛɛgi bɛ, w`ee na pu ɲuŋᴐ c'iri ni lotaan ni. W`ee ya ɲɛri gara koŋᴐ mu. W`ee ya ɲɛri kaɲᴐᴐ baa fo na pa nᴐ ba niɲaa ɲɛ wɛ.
46004014	Di wa pee jomᴐ pe ka tun yi mu kᴐnhᴐ di shiige le yi ɲahaya ni_i dɛ! Ga n'a pu ka na tun yi mu, kᴐnhᴐ di yi kalaa ba na nagoo ɲɛ wɛ, piimu ya dan na ni ge.
46004015	Bani ali yee ɲɛhɛ kalaatii ta na nᴐ pu kabᴐfoŋᴐᴐ kɛ (10.000) bɛ na, to nigin pe wu ɲɛ yee mu n'a daa wu ni. Wee ɲɛ nɛ, bani nɛ wo Kilɛ Jozaama pu wo yɛrɛ li funŋᴐ ni yee ya d`a Yesu Kirisa na.
46004016	Lee wuu na, na yi ɲɛɛri y'a na wo ɲaarigana li taanni.
46004017	Kee funŋᴐ ki ni n'a da Timote tun yi mu. Na ɲidaan ja wu ɲɛ wii, na ɲɛ ɲᴐmɛɛ fᴐᴐ Kafᴐᴐ wo kariɲɛɛgɛ ki ni. Lemu li wa nɛ wo ɲaarigana le Kirisa wo kariɲɛɛgɛ ki ni ge, wu na zhɛ yi funyᴐ to lee na. Lee ɲaarigana li wo kalaa nɛ gaan tɛyɛ yi bɛɛri ni egilizii pu bɛɛri mu.
46004018	Pii wa bi giin yee ni na nɛ da guri zhɛ nige yee y'iri wɛ, a peefɛɛ di tabaara lᴐ le puyɛ ni.
46004019	Ga Kilɛ bu sᴐᴐ n'a da mᴐ nige di shɛ yi y'iri wɛ. Wee tuun wu ni, kafilagbᴐ wemu pii tabaara fɛɛ pii wa yu ge, nɛ ba nᴐ w`a, lemu li ɲɛ pu wo se kaa li ge, nɛ na lee cɛ.
46004020	Bani Kilɛ wo saanra ti ɲɛ ɲᴐ kafila kajii wɛ, ga sefɛɛrɛ kajii li ɲɛ lii.
46004021	Ayiwa, lekɛ kaa di wa yee na wɛ? Di da se ni yakpᴐngᴐ ni yi fɛni laa? Ta di zhɛ ni taanɲɛɛgɛ ni lotaan ni?
46005001	Ayiwa na cebooloo, shɛnɲɛhɛmɛɛ p'a yi jo nɛ mu na dᴐdᴐᴐrᴐ ta ti wa yee tɛ ni, dᴐdᴐᴐrᴐ temu ti ɲɛ ali piimu bɛ ɲɛ Kiricɛɛn wɛ, pee bɛ ya gbara ti na_ɛ ge: Nɛ logo na yee wa nigin w'a wu to shᴐ kᴐn shᴐ wu na na pye wu shᴐ.
46005002	A tabaara di nᴐhᴐ yee ɲi sanha na taha lee bɛ na. Le kaa le bi yaa li sii yee ɲahaya tanha xuuni, kᴐnhᴐ wemu w'a li pye ge, wee di waa laha yi na.
46005003	Nɛ wa yee tɛ ni wɛ, ga na fungᴐngᴐ d'a pinnɛ ni yi ni. Nɛ kunni ya kiiri kᴐn xᴐ we n'a we na, ma na jo nayɛ pyaa bɛ ki ɲɛ w`a.
46005004	Ayiwa, yi ba ba yiyɛ pinnɛ tuun wemu ni Kafᴐᴐ Yesu mɛgɛ na, na bɛ wo fungᴐngᴐ ki na binnɛ ni yi ni, na fara w`u Kafᴐᴐ Yesu wo sefɛɛrɛ ti na.
46005005	Y'i wee sipya we le Shitaanni keŋɛ ni! Kᴐnhᴐ wu ceepuuro ti wo lakuuŋᴐ k'i gyɛɛgi, wu munaa le di ba shᴐ Kafᴐᴐ Yesu cabaŋa.
46005006	Ɲuŋᴐ wa li na yee p'a yiyɛ kɛrɛ wɛ! Ta yee ya li cɛ na jo buuri shizhɛnhɛrɛ nifɛnhɛfɛnhɛrɛ yɛ t'a myɛdᴐnhᴐŋᴐ bɛɛri yirige wɛ?
46005007	Yi buuri shizhɛnhɛrɛ nilɛɛrɛ ti bɛɛri yeege yiyɛ tɛ ni, kᴐnhᴐ y'i bye myɛdᴐnhᴐŋᴐ nivoŋᴐ. Bani li can koo ni shizhɛnhɛrɛ wa yi ni wɛ, na li kaɲuŋᴐ pye Ɲuwuuro ti wo Kalenɛ li Dubyapige ki ɲɛ w`ee mu, kemu ya wolo na pye saraga w`ee wuu na ge. Kee ɲɛ Kirisa wuyɛ pyaa.
46005008	Wee tuun wu ni, w`u kalenɛ li gba! W`u ganha bu li gba ni buuri shizhɛnhɛrɛ nilɛɛrɛ ti ni wɛ! Lee kᴐri ɲɛ: W`u ganha bu li gba ni kakuuyo, kelee ni dᴐdᴐᴐrᴐ ni wɛ! Ga w`u li gba ni shizhɛnhɛrɛ baa buuri ni. Wee buuri we ɲɛ can ni fɛfɛɛrɛ w`ee zᴐlᴐᴐ pu na!
46005009	Nɛ yi ka na tun yee mu na sɛmɛ wu ni jo sipyii piimu p'a taanfɛɛgɛ pyi ge, jo yee ganha ba gari ni peefɛɛ ni wɛ.
46005010	Ga lee wa nago kanna yee pu kᴐn laha ke koŋᴐ ke wo taanfɛɛgɛ pyevɛɛ, ni ki natakuumᴐ fɛɛ, ni ki nagaalaa, kelee ni ki yapɛrɛgaan bɛɛri na_ɛ dɛ! Lee bu yaha li pye, fo yi bu foro ke koŋᴐ puga ke ni.
46005011	N'a da li shɛ yi na jo sipya wemu bɛɛri w'a yu na n'a daa fᴐᴐ wee ɲɛ, na taanfɛɛgɛ pyi kelee natakuumᴐ keree, kelee yapɛrɛgaanra, kelee na shɛhɛɛ pyi, kelee singbaa, kelee nagaara ge, yi ganha bu binnɛ ni wee wa ni kaa la shishiin na wɛ. Ali yee ya yaa yi pinnɛ li bɛ ni wee sipya wa ni wɛ.
46005012	Piimu ɲɛ Kiricɛɛn wɛ, na kiiri kᴐn pee na, lee ɲɛ nɛ wo nibyii wɛ. Ga n'a daa fɛɛ piimu pu wa yee wo egilizi wu ni ge, yee p'a yaa na pee wo jurumu wu kiiri kᴐᴐn.
46005013	Piimu ɲɛ Kiricɛɛn wɛ, Kilɛ yɛ pyaa na ba kiiri kᴐn pee na. Ga ma na jo ba l'a ka Kilɛ Kafila wu ni wɛ na: "Yee pu kakuubye wu kᴐri yeege yiyɛ tɛ ni."
46006001	Ɲaha k'a yee pye bɛganhara bu j'e yee wa ni wu ceboro tɛ ni, yee da ga shɛ ni pee jomᴐ pe ni n'a daa fɛɛ pu mu wɛ, ga piimu ɲɛ Kiricɛɛn wɛ, yee na dɛrɛ yiyɛ yiri fanha puga, pee mu wɛ? Lee ya saha wɛ.
46006002	Wee tuun wu ni ta yee ya li cɛ na fɛfɛɛrɛ sipyii pii pu da ba kiiri kᴐn ke koŋᴐ ke na wɛ? Ayiwa, ni li wa nago yee pu da ba kiiri kᴐn ke koŋᴐ ke na, keree kiimu ki ɲɛ kafɛnhɛfɛnhɛŋɛɛ ge, ɲaha na yee pye yee ganha bu j'a kee shᴐᴐnri yiyɛ tɛ ni_i wɛ?
46006003	Ta yee ya li cɛ na w`ee pu da ba kiiri kᴐn ali mɛlɛkɛɛ pii bɛ na wɛ? Ni lee na ba bye, kafɛnhɛfɛnhɛŋɛɛ kii k'a byi w`u tɛ ni ke koŋᴐ ke na ge, yee na kee shᴐᴐnri kanha dii wɛ?
46006004	Na ta kii keree kii k'a di bu jomᴐ le yee tɛ ni, sipyii piimu ɲɛ yaaga bɛ Egilizi koo ni_i ge, yee na dɛrɛ shɛ pee pye yi kiirikᴐᴐn!
46006005	N'a yi yu kᴐnhᴐ yiyɛ pyaa bɛ di li cɛ na shiige ki ɲɛ kii. Shɛn nigin bɛ ya sii yee tɛ ni fungᴐngᴐ fᴐᴐ wemu na j'a cebooloo pu tɛ kayuu jo_e ya?
46006006	Ayiwa, ta l'a saha can na, nago ceboro wa wu shɛ kayuu teŋɛ ni ceboro wa ni fanha puga, sipyii mu piimu ɲɛ Kiricɛɛn wɛ?
46006007	Bɛganhara na j'e yee tɛ ni fo na shɛ yee pye yee na yiyɛ yiri fanha mu, lee yɛ pyaa wa yee mu ɲuzogoro. Ɲaha k'a yee pye yee ya gbara yee p'a katiibaagaa kii xuli yiyɛ ni_i wɛ? Ɲaha na yee di ya gbara ye p'a naŋmahara keree xuli yiyɛ ni_i wɛ?
46006008	Ga fo yee na tɛrɛ na katiibaagaa ni naŋmahara ti pyi. Go yi cebooloo na yee wa ki pyi!
46006009	Ta yee ya li cɛ na jo taa ɲɛ sipyitiibaalaa mu Kilɛ wo saanra ti ni_i wɛ? Yi ganha ba yiyɛ faanna wɛ! Taanfɛɛgɛ pyevɛɛ yoo, yapɛrɛgaan yoo, dᴐdᴐᴐ yoo, namaa piimu bɛ ya puyɛ sinnɛɛ ge, pee yoo,
46006010	nagaalaa yoo, natakuumᴐ fɛɛ yoo, singbaa yoo, yayirilee yoo, javafɛɛ yoo, pii p'a shishiin tajege wa Kilɛ wo saanra ti ni wɛ.
46006011	Kii yahagaŋaa kii sipyii pii wa bi bye yee bɛ ni. Ga Kilɛ ya yee j'e, na yee pye fɛɛfɛɛ na yeege kakuuyo ni, na yee pye sipyitiimɛɛ Kafᴐᴐ Yesu Kirisa mɛgɛ na, Kilɛ Munaa li baraga ni.
46006012	Pii wa yu yee ni na keree bɛɛri ɲᴐ ya kan yee mu! Ga n'a da li shɛ yi na jo kuduun wa keree bɛɛri ni wɛ. Keree bɛɛri ɲᴐ ya kan, ga nɛ kunni di wa da ga nayɛ yaha bulo kaa tuugo bɛɛri mu wɛ.
46006013	Pii bɛ wa yu sanha yee ni na yacɛrɛ kaa na yalige ya y`aa, yacɛrɛ bɛ d'a y`aa yalige kaa na. Can wu ɲɛ wii. Ga caŋa ka wa ma, Kilɛ na ba yi shuun wu bɛɛri kyɛɛgi. Ga sipya ceepuuro te kunni, tee ya ta y`aa dᴐdᴐᴐrᴐ kaa na wɛ. Kafᴐᴐ wuu na ti ɲɛ, Kafᴐᴐ bɛ di sipya ceepuuro ti marani.
46006014	Kilɛ w'a Kafᴐᴐ ɲɛ na yeege xu ni, wu na ba w`ee bɛ ɲɛ na yeege xu ni wu sefɛɛrɛ ti baraga ni.
46006015	Ta yee ya li cɛ na jo Kirisa yatɛnyɛ yi ɲɛ yee ceepuuro ti wɛ? Wee tuun wu ni, nɛ ma na Kirisa wu wo yatɛngɛ ka lᴐ na taga navarashᴐ yatɛnyɛ sogolo gɛ? Lee kunni ya saha wɛ.
46006016	Kelee ta yee ya li cɛ na jo sipyaa sipya w'a sinnɛ ni navarashᴐ ni ge, ma ni wu ni, yi bɛɛri ya ɲɛri ceepuuro nigin wɛ? Bani l'a ka Kilɛ Kafila wu ni na: "Pu shuun wu bɛɛri na ɲɛri ceepuuro nigin."
46006017	Ga sipya wemu bu wuyɛ kan Kafᴐᴐ mu, weefᴐᴐ ni Kafᴐᴐ ma bye nigin wu Munaa li ni.
46006018	Y'a fe dᴐdᴐᴐrᴐ ɲaha na. Jurumu wemu sama sipya ya byi ge, wee ya dani wu ceepuuro ti kpɛɛngɛ ke na. Ga sipyaa sipya w'a dᴐdᴐᴐrᴐ pye ge, jurumu w'a pye wuyɛ pyaa ceepuuro ti na.
46006019	Ta yee ya li cɛ na jo yee ceepuuro ti ɲɛ Fɛfɛɛrɛ Munaa li wo Kilɛ-pɛɛŋɛ pugbᴐhᴐ wɛ? Lee Fɛfɛɛrɛ Munaa le wa yee funyᴐ ni. Kilɛ w'a li kan yee mu. Yee ɲɛ nige yiyɛ wuu wɛ.
46006020	Bani pɛɛwa na Kilɛ ya yee shᴐ. Lee wuu na y'a baraga tɛri Kilɛ na ni yi ceepuuro ti ni.
46007001	Ayiwa, y'a yegeye yemu ka na tun na mu yi sɛmɛ wu ni ge, w`u shɛ yee fɛni. L'a ɲᴐ n'a mu wu ganha bu cee lᴐ wɛ.
46007002	Ga kᴐnhᴐ dᴐdᴐᴐrᴐ ganha ba byi wɛ, n'a bɛɛri ya yaa wu cee leŋɛ, cee bɛɛri di gbaga je n'a mu.
46007003	N'a ya yaa w'a lemu pyi wu shᴐ mu ge, wu lee ɲᴐ yaha cee wu mu. Cee bɛ ya yaa w'a lemu pyi wu poo mu ge, wu bɛ di lee ɲᴐ yaha n'a wu mu.
46007004	Bani cee ceepuuro tiyɛ pyaa ɲɛ wu wuuro wɛ, ga wu poo wuuro ti ɲɛ tii. Mu shiin li wa, n'a bɛ wo ceepuuro tiyɛ pyaa ɲɛ wu wuuro wɛ, ga wu shᴐ wuuro ti ɲɛ tii.
46007005	Wee tuun wu ni, yi ganha ba yiyɛ shege wɛ! Yi bɛshuun na j'a jo na bɛ yi na, na tuun wa pye yiyɛ kadugo na, kᴐnhᴐ y'i wee tuun we pye Kilɛ-ɲɛrɛgɛ na. Ga wee tuun we bu doro, y'i guri pye ni yiyɛ ni sanha! Ni lee bɛ wɛ, y'a da j'a yiyɛ na wɛ, lee funŋᴐ ni Shitaanni bɛ na yi taanna wii di yi tᴐᴐgᴐ le jurumu ni.
46007006	Ye n'a yu mɛ yi mu ge, yi yɛri yɛri jomᴐ pu wa pii, li wa fanha kaa wɛ.
46007007	Li da yaha nɛ kaa na, sipyii bɛɛri ya yaa pu pye ba nɛ ɲɛ wɛ. Ga wa bɛɛri ni wu loolodaa li wa Kilɛ mu. Kaa la wo loolodaa wa wa mu, la bɛtii bɛ wo loolodaa bɛ di ɲɛ wa bɛ mu.
46007008	Ayiwa, piimu pu wa pu sanha gbaya je, kelee na c`ee leŋɛ_ɛ ge, ni c`ee piimu wo namaa p'a xu ge, nɛ funŋᴐ na kunni, pee pu kori yaha mu pu yɛ ba nɛ ɲɛ wɛ. Lee ya ɲᴐ shɛn.
46007009	Ga pu bu da p'a da j'a puyɛ na wɛ, wee tuun wu ni p'a yaa wa bɛɛri wu gbaga je, kelee na cee leŋɛ. Bani, lee ya pᴐrᴐ pu mu pu kori yaha w`a mu, gbaya kelee c`ee la di da pu sorogo.
46007010	P'a n'a daa fɛɛ piimu kan xᴐ puyɛ mu ge, ye n'a da jo pu mu ge, yee wa nɛyɛ pyaa wo nijoyo wɛ, ga Kafᴐᴐ woyo yi wa yii. Yee yi wa mɛ jo. Cee wu ganha bu da wu gbaga xᴐ n'a wu mu wɛ!
46007011	Cee wemu shiin bu foro wu poo mu, wee tuun wu ni w'a yaa wu wuyɛ yaha w`a n'a baa, kelee wu guri shɛ bɛ ni nalɛ wu ni. N'a bɛ ya yaa wu wu shᴐ yaha wɛ.
46007012	Ayiwa, ye n'a da jo pu samaa mu ge, yee wa Kafᴐᴐ wo nijoyo wɛ; nɛyɛ pyaa k'a yee yu. Ceborona wa bu bye n'a daa fᴐᴐ, wu shᴐ di ɲɛ n'a daa fᴐᴐ wɛ; cee wu bu sᴐᴐ na diin wu mu, n'a wu ya yaa wu wu yaha wɛ.
46007013	Ceboroshᴐ wa bɛ shiin bu bye n'a daa fᴐᴐ, wu poo di ɲɛ n'a daa fᴐᴐ wɛ; n'a wu bu sᴐᴐ na cee wu mara wu shᴐ, cee wu ya yaa wu foro wɛ.
46007014	Bani na n'a wu yaha wu ɲɛ Kiricɛn wɛ, wu ni cee wu bu bye shiizhan, w'a Kilɛ tɛɛŋɛ. Mu shiin cee wu bɛ ɲɛ wu bu da wu ɲɛ Kiricɛn wɛ. Wu ni n'a wu bu bye shiizhan, wu bɛ ya Kilɛ tɛɛŋɛ. Lee kaa bɛ wɛ, pu nagoo pu na bye kanna pu ɲɛ Kiricɛɛn wɛ, na ta pu d'a Kilɛ tɛɛŋɛ can can na.
46007015	Ga pu shuun wu ni wemu wu ɲɛ n'a daa baa fᴐᴐ wu ge, wee bu jo wu foro n'a daa fᴐᴐ wu ni, yi wu yaha wu foro wu ni. Wee tuun wu ni n'a daa fᴐᴐ w'a pye cee wu la, wu shiin ya pye n'a wu la, wu na bye wuyɛ mu. Kilɛ ya yee yiri, kᴐnhᴐ y'i ba bye ɲaɲiŋɛ na.
46007016	Bani mu cee n'a daa fᴐᴐ we, dii m'i da j'a bye m'i li cɛ na mu wu da ba ma poo wu ɲuŋᴐ wolo wɛ? Kelee mu n'a n'a daa fᴐᴐ we, dii m'i da j'a bye m'i li cɛ na mu wu da ba ma shᴐ wu ɲuŋᴐ wolo wɛ?
46007017	Lee niŋɛ na foro w`a, wa bɛɛri ya yaa w'a ɲaari w'a sahaŋi ni wu loolodaa ni, Kilɛ ya lemu kan wu mu ge. Kilɛ ya wufᴐᴐ yiri na wu yaha yahama pemu bɛ ni ge, wu da ɲaari w'a sahaŋi ni pee bɛ ni. Wee kalaa we n'a gaan n'a daa fɛɛ pu mu egilizii pu bɛɛri ni.
46007018	Kilɛ bu sipya wa yiri na wufᴐᴐ ta w'a cekᴐᴐnrᴐ pye xᴐ, wufᴐᴐ wu wuyɛ yaha w`a mu. Wu shiin bu wemu yiri na wufᴐᴐ ta wu sanha cekᴐᴐnrᴐ pye wɛ, wufᴐᴐ ganha ba li shaa nige fo wu gᴐn wɛ.
46007019	M'a cekᴐᴐnrᴐ pye yoo, ma ya cekᴐᴐnrᴐ pye_e yoo, lee la shishiin kaɲᴐᴐ ɲɛ wɛ. Lemu wo kaɲᴐᴐ li wa ge, lee li wa mɛ na Kilɛ wo ɲᴐmɛɛjogoo ki koo ɲaari.
46007020	Kilɛ ya wa bɛɛri yiri, na wufᴐᴐ yaha yahama pemu ni ge, wufᴐᴐ ya yaa na wuyɛ yaha pee yahama pu ni.
46007021	Kilɛ bi ma yiri na ma yaha bulooro ni, ma ganha bu lee kaa taga ma funŋᴐ cᴐnri wɛ. Ga tacoŋᴐ bu da ki na ɲɛ ma mu m'a foro bulooro ti ni, m'a yaa ma foro ti ni.
46007022	Bani sipya wemu Kafᴐᴐ ya yiri na wu yaha bulooro ni ge, weefᴐᴐ ya ɲɛri wuyɛ wo Kafᴐᴐ mu. Sipya wemu bɛ di bu bye wuyɛ mu, Kirisa bu ma yiri, m'a ɲɛri wu bulo.
46007023	Kafᴐᴐ ya yee shᴐ pɛrɛmɛ pemu na ge, p'a waha shɛn. Wee tuun wu ni yi ganha bu bye sipyii wo buloo wɛ.
46007024	Na cebooloo, Kilɛ ya yee bɛɛri nigin nigin wu yiri na yi yaha yahama pemu ni ge, wa bɛɛri ya yaa wu kori pee yahama pu ni.
46007025	Piimu pu wa pu sanha namaa ni c`ee kalɛɛ pye ɲa bada_ɛ ge, yemu n'a da jo pee mu ge, yee wa Kafᴐᴐ wo nijoyo wɛ, nɛyɛ pyaa k'a na fungᴐngᴐ shɛɛ pu na. Ga Kafᴐᴐ wo cemɛ pu baraga ni, y'a yaa yi d`a na jomᴐ pu na.
46007026	Kanhama pe pu wa nimɛ ge, pee kanhama pu wuu na nɛ li ta jo l'a pᴐrᴐ wa bɛɛri mu wu kori yaha ba w'a sii wɛ.
46007027	Cee bi ɲɛ ma mu, ma ganha bu wu yaha wɛ. Ma shiin bi ɲɛ ma sanha cee leŋɛ wɛ, wee tuun wu ni m'a mayɛ yaha w`a mu cee baa.
46007028	Ga lee bɛ na, ma ɲɛhɛ cee leŋɛ, ma ya jurumu pye wɛ. Doɲiŋɛ fucɛri nacɛbaa bɛ ɲɛhɛ gbaga je, wu ya jurumu pye wɛ. Ga kanhama see wo p'a da ba nᴐni gbaya c`ee ni c`ee kafɛɛ na pu ɲiifɛɛrɛ ti ni. N'a bi giin di yi ɲuŋᴐ wolo pee kanhama pu ni.
46007029	Ayiwa na cebooloo, ye n'a giin di jo yi mu ge, yee yi wa mɛ jo koŋᴐ ki taaxᴐᴐ l'a tɛɛŋɛ. Wee tuun wu ni, piimu pu wa ni c`ee ni ge, pee pu la le puyɛ ni Kafᴐᴐ wo labye wu fɛni. P'i bye kanna c`ee bɛ ɲɛ pu mu wɛ.
46007030	Piimu p'a mɛhɛɛ suu ge, pee di la le puyɛ ni Kafᴐᴐ wo labye wu fɛni. P'i bye kanna pu bi mɛhɛɛ bɛ suu wɛ. Piimu p'a fundanga pyi ge, pee di la le puyɛ ni Kafᴐᴐ wo labye wu fɛni. P'i bye kanna pu bi fundanga bɛ pyi wɛ. Piimu p'a zhᴐ pyi ge, pee di la le puyɛ ni Kafᴐᴐ wo labye wu fɛni. P'i bye kanna yaaga bɛ bye pu mu wɛ.
46007031	Piimu p'a koŋᴐ yaŋmuyᴐ ye shaa ge, pee di la le puyɛ ni Kafᴐᴐ wo labye wu fɛni. P'i bye kanna pu bi koŋᴐ ke yaŋmuyᴐ ye shaa bɛ wɛ. Bani koŋᴐ ni ki yaŋmuyᴐ yi wa da mᴐ y'i xhᴐ wɛ.
46007032	Lee wuu na n'a bi giin jo funzhaga katii ganha bu j'e yi ni wɛ. Sipya wemu wu ɲɛ wu sanha cee lᴐ_ɛ ge, Kafᴐᴐ wo ɲidaan keree ki ma bye weefᴐᴐ wo cᴐnrᴐmᴐ keree. Wu funzhaga kaa bɛɛri li ɲɛ lemu li da wu pye wu taan Kafᴐᴐ mu ge.
46007033	Ga wemu bu cee leŋɛ, wee ma ke koŋᴐ ke wo yaŋmuyᴐ kaa taga wuyɛ funŋᴐ cᴐnri, kᴐnhᴐ wu daan wu shᴐ mu.
46007034	Lee funŋᴐ ni wu fungᴐngᴐ ki ma ɲɛri na wu kilee na se kabaya shuun na. C`ee piimu ɲɛ gbaga ni wɛ, na fara doɲiŋɛ pushaa na, pee bɛ ma pu funyᴐ shaa ni Kafᴐᴐ ɲidaan keree kaa ni, kᴐnhᴐ p'i j'a pye Kafᴐᴐ wuu pu keree ki bɛɛri ni. Ga cee wemu wu ɲɛ gbaga ni ge, wee wo funzhaga ki ma gaaŋi ke koŋᴐ ke wo yaŋmuyᴐ ye y'iri, kᴐnhᴐ wu daan wu poo mu.
46007035	Yeeyɛ pyaa wo kuduun kaa na n'a ye yu, li wa nago kanna fanha n'a giin di bye yi na wɛ. Ga na funŋᴐ ki wa y'i da ɲaari ɲaarigazaana na, y'i daha Kafᴐᴐ nᴐhᴐ ni ni yi zᴐlᴐᴐ pu bɛɛri ni.
46007036	N'a wemu bu li cɛ na wee wa da j'a wuyɛ co wu curᴐ t`aan wɛ, wu mɛhɛ wu leŋɛ na saha ni wu fungᴐngᴐ ni. Lee ɲɛ jurumu wɛ.
46007037	Ga n'a wemu bu li kᴐn wuyɛ funŋᴐ ni na ta wa shishiin ya wu karamu wɛ, na jo wu da wu curᴐ leŋɛ wɛ. Wu bi d`a li na, na wu fungᴐngᴐ kaa li takyɛɛgɛŋɛ wa da y`iri xuu wa shishiin ni wɛ, ayiwa lee ya ɲᴐ.
46007038	Lee funŋᴐ ni wemu bu wu curᴐ leŋɛ, kasaana w'a pye. Ga wemu bɛ bu sᴐᴐ na wu wo yaha w`a leŋɛ baa, lee ya pᴐrᴐ shɛn.
46007039	Ayiwa, cee bɛɛri w'a gbaga je n'a mu ge, na n'a wu yaha ɲ`ii na, cee w'a pᴐ yaha wu na. Ga n'a wu ga xhu, wee tuun wu ni w'a pye wuyɛ mu. N'a bɛɛri w'a wu taan ge, wu shɛ gbaga je wee mu, kᴐnhᴐ wu pye n'a daa fᴐᴐ.
46007040	Ga nɛ wo funŋᴐ na, wee cee wu bu sᴐᴐ na wuyɛ yaha w`a mu, lee na bᴐrᴐ wu mu fo xuuni. Nɛ bɛ di wa giin bɛ jo Kilɛ Munaa li wa nɛ bɛ ni.
46008001	W`u shɛ nimɛ yapɛrɛɛ xaara ti wo jomᴐ pu fɛni. Can wu ɲɛ wii na jo w`ee bɛɛri pu ɲɛ ni lajɛ ni ma na jo ba yee wa yi yu wɛ. Ga wee lajɛ we ya tabaara leni sipya ni. Na ta taanɲɛɛgɛ di se ni n'a daa fᴐᴐ ni ɲaha na n'a daa wu ni.
46008002	Sipya wemu ba wuyɛ wii na wee ya keree cɛ, Ayiwa wee sanha keree cɛ ba keree ya yaa k'a jɛni wɛ.
46008003	Ga Kilɛ kaa ba dan sipya wemu ni, weefᴐᴐ Kilɛ ya cɛ.
46008004	Ayiwa, yee ya yegeŋɛ pye yapɛrɛɛ xaara ti shizhaa na, na ta wa na j'a ti xa? W'`a li cɛ na jo yapɛrɛgo ɲɛ yafiin bɛ wɛ, bani Kilɛ nigin pe yɛ wu ɲɛ.
46008005	Can kunni wu ɲɛ wii, yaŋmuyᴐ niɲɛhɛyɛ wa fugba we, ni ɲiŋɛ ke na sipyii na yi pyi na kilɛlɛɛ, na li pye kanna kilɛlɛɛ niɲɛhɛmɛɛ pu ɲɛ pu mu na fara kafɛɛ niɲɛhɛmɛɛ na.
46008006	Ga w`ee mu kunni, Kilɛ nigin pe yɛ wu ɲɛ; wee ɲɛ To Kilɛ, wee w'a yaŋmuyᴐ yi bɛɛri y`aa. Wee wuu bɛ w`ee di ɲɛ. Kafᴐᴐ nigin pe yɛ bɛ di ɲɛ; wee ɲɛ Yesu Kirisa. Wee baraga ni yaŋmuyᴐ yi bɛɛri wa y`aa, wee baraga ni bɛ w`ee wa ɲiifɛɛrɛ na.
46008007	Ga n'a daa fɛɛ pu bɛɛri wa sanha we can we cɛ na fiinŋɛ wɛ. Pii wa yee ni piimu wa bi tɛɛ na yapɛrɛɛ kaan ge. Pee ba tee xaara te xaa, pee ma li yaha puyɛ funyᴐ ni na yapɛrɛɛ xaara ti ɲɛ tii. Pu n'a daa wu wo fanha jɛrɛ funŋᴐ ni p'a li ta na pee ya puyɛ nᴐrᴐgᴐ.
46008008	Na ta ɲᴐyalige di wa da j'a w`ee pye w`ee pu Kilɛ tɛɛŋɛ wɛ. W`ee ya te xaara te yaha w`a xabaa la, lee wa da yaaga wolo w`ee ni wɛ. W`ee shiin ya ti xa la, lee wa da yaaga le w`ee ni wɛ.
46008009	Ga lee bɛ na, yi kasɛɛgɛ yaha yiyɛ na. Yi na j'a da yaŋmuyᴐ bɛɛri li yi ɲidaan funŋᴐ ni. Ga wa ganha ga wu ɲidaan yaha wu pye kaɲuŋᴐ di baraga baa fᴐᴐ tᴐᴐgᴐ le kakuuŋᴐᴐ ni wɛ.
46008010	Bani mu wemu w'a yu na mu ya yaaga cɛ ge, baraga baa fᴐᴐ wa bu mu ɲa mu ya tiin na li yapɛrɛ la wo pɛɛŋɛ puga ni, ta lee da wu luu waha yapɛrɛɛ xaara xha na wɛ?
46008011	Lee funŋᴐ ni, wee ceborona baraga baa fᴐᴐ wemu bɛ wuu na Kirisa ya xu ge, ta mu wo lajɛ wu ya pye kaɲuŋᴐ na bᴐᴐngᴐ nᴐ wee na wɛ?
46008012	Yi ba lee pyi, yi cebooloo pu jurumu y'a luu. Bani baraga ɲɛ pu ni keree kiimu wo bye na wɛ, yee wa pu logoo wari na waa kee na. Lee funŋᴐ ni Kirisa yɛ pyaa na y'a wee jurumu wu pyi.
46008013	Lee wuu na, yalige ke n'a da lii ge, kee bu da ki na da bye kaɲuŋᴐ di nɛ ceboro tᴐᴐgᴐ le jurumu ni, nɛ na gahari kee yalige ke ni, kᴐnhᴐ di ganha bu na ceboro wu pye wu to wɛ.
46009001	Ayiwa, ta nɛ ɲɛ nayɛ wo wɛ? Ta nɛ bɛ ɲɛ Kirisa wo tudunmᴐ wa wɛ? Ta nɛ bɛ ya w`u Kafᴐᴐ Yesu ɲa wɛ? Ta yee bɛ pu ɲɛ wee labye we wo kuduun Kafᴐᴐ na wɛ?
46009002	Ali pii ɲɛhɛ bye p'i ya sᴐᴐ li na na Kirisa wo tudunmᴐ nɛ ɲɛ wɛ, yee ya yaa yee pu li cɛ na Kirisa wo tudunmᴐ nɛ ɲɛ. Bani yee na j'e Kafᴐᴐ wo kariɲɛɛgɛ ki ni, lee li wa li shɛɛ na Kirisa wo tudunmᴐ nɛ ɲɛ.
46009003	Piimu p'a nɛ kaa yu, na zᴐ tɛri nɛ na ge, we kafila we nɛ daga na pu ɲᴐ shuu:
46009004	Na w`ee yaha w`ee na ɲɛ Kirisa wo tudunmᴐᴐ, ta yalige ni yagbaya ya yaa na gaan w`ee mu w`u labye wu wuu na wɛ?
46009005	Ta li ya saha nago w`ee bɛ pu w`u wo shᴐ wa lᴐ, wee di da ɲaari ni w`u bɛ ni ba Kirisa wo tudunmᴐᴐ pu samaa, ni Kafᴐᴐ wo ceboronamaa pee, ni Sefasi yɛ ɲɛ_ɛ wɛ?
46009006	Kelee nɛ ni Barinabasi ni, ta w`ee yɛ p'a yaa na labye watii bɛ pyi, kᴐnhᴐ w`u na j'a w'`a w`u ɲᴐlige taa?
46009007	Mii yee d'a li logo, wa w'a sᴐrᴐsiire pyi, wufᴐᴐ di nᴐhᴐ kuri yere ni wuyɛ ni wɛ? Kelee wa wu ɛrɛzɛn tiire nᴐri wu ganha ba ti nagoo li_i wɛ? Kelee wa w'a yapᴐrᴐyᴐ naha, wu ganha ba yi jirimɛ gbuu_i wɛ?
46009008	Yi ganha ba giin na yemu sipyii wa yu ge, na yee yɛ nɛ pye na tᴐᴐgᴐ tasinŋɛ wɛ. Bani yee ninuyᴐ y'a ka Kilɛ wo saliya wu bɛ ni.
46009009	Kilɛ tudunmᴐᴐ Musa ya yi ka saliya wu ni na: "Ma ganha bu j`ᴐ le n`u ɲᴐ na na wu yaha wu na shinma tanhana tanhana wɛ." Ta niiyɛ yɛ ni Kilɛ ya wu funŋᴐ shaa na ye jo?
46009010	Li can koo ni, ta w`ee wuu na bɛ w'a yi jo wɛ? W`ee wuu na w'a yi jo kunni. Bani li waha l'i waha, wemu w'a faa pyi ge, w'a yaa w'a wu pyi wu da daa; wemu bɛ w'a shinma sani ge, wu bɛ di da wu sani, wu da daa wu taa le na.
46009011	Ayiwa, w`ee p'a Kilɛ jomᴐ pu nuguro nugi yee mu. Wee tuun wu ni w`ee bɛ na lᴐ yee keŋɛ yaŋmuyᴐ ni, ta lee ya ye w`ee na?
46009012	Ni pii di wa wee kuduun we taa yee mu, ta wu ya yaa ni w`ee ni sanha na toro peefɛɛ t`aan wɛ? Ga w`ee ya ta lee pye wɛ. W`ee ya kanhama tuugo bɛɛri soro w`uyɛ ni, kᴐnhᴐ kaa la shishiin ganha ba bari Kirisa wo Jozaama pu yɛrɛ li na wɛ.
46009013	Yee kunni d'a li cɛ bɛ na jo piimu pu wa labye pyi Kilɛ-pɛɛŋɛ pugbᴐhᴐ ki ni ge, Kilɛ-pɛɛŋɛ pugbᴐhᴐ ki ni pee wo ɲᴐlige ya f`oro. Piimu bɛ pu wa saraya nizogoyo yi wo saraya yi tawologo ki ni ge, pee bɛ wo tahaa wa f`oro yee saraya ye ni.
46009014	Lee ninunᴐ funŋᴐ ni Kafᴐᴐ bɛ ya li koro yaha nago piimu p'a Kilɛ Jozaama pu yɛrɛ li pyi ge, pee wo ɲᴐlige di da f`oro lee yɛrɛ li ni.
46009015	Ga nɛ ta le kuduun kaa le la shishiin sha yee mu wɛ, nɛ di wa ye kani bɛ nago wee kuduun we di da nᴐni na na wɛ. N'a xu bɛ, nɛ lee funŋᴐ lᴐ na toro di ke fundanga ke yaha ki shᴐ na na.
46009016	Nɛ da j'a da Kilɛ wo Jozaama pu jo kaa taga da nayɛ pɛlɛ wɛ. Bani na pu yɛrɛ pyi, lee ya ɲɛri nɛ ɲuŋᴐ ni fanha kaa. Nɛ bu bye nɛ pu yɛrɛ pyi bɛ wɛ, bᴐᴐngᴐ ki da nᴐ nɛ na.
46009017	Li da bi da nago kanna nɛyɛ pyaa mu l'a taan, a nɛ ganha na Kilɛ Jozaama pu yɛrɛ li pyi, wee tuun wu ni nɛ bi yaa ni saraa ni. Ga ni pu jo w'i ya ta w'a foro nɛyɛ pyaa ki ni wɛ, wee tuun wu ni labye wemu yɛ kaa l'a le na keŋɛ ni ge, wee n'a byi.
46009018	Ayiwa, wee tuun wu ni lekɛ di wa nɛ wo saraa wu wɛ? Na Kilɛ Jozaama pu yu sipyii pu mu ma ni, kuduun wemu bɛ w'a yaa ni na ni ge, di ganha ba wee bɛ shaa wɛ. Lee ni nɛ wo saraa w'a f`oro.
46009019	Nɛ ɲɛ sipya wa shishiin wo bulo wɛ; ga lee bɛ na nɛ kunni da nayɛ yaha bulo sipyii bɛɛri mu, kᴐnhᴐ di j'a sipyiɲɛhɛmɛɛ ta Kirisa mu.
46009020	Nɛ bu bye ni Yawutuu ni tuun wemu ni, nɛ bɛ na nayɛ pye ba Yawutu ɲɛ wɛ, kᴐnhᴐ pu niɲɛhɛmɛɛ di ɲuwuuro ta. Piimu p'a ɲaari na sahaŋi ni Kilɛ tudunmᴐᴐ Musa wo saliya wu ni ge, nɛ bu bye ni pee ni, nɛ bɛ na bye ba pee ɲɛ wɛ, na ta li can koo ni, nɛ Musa wo saliya wu koo ɲaari wɛ. Ga nɛ ma lee pyi, kᴐnhᴐ pu niɲɛhɛmɛɛ di ɲuwuuro ta.
46009021	Piimu pu ɲɛ pu ya Kilɛ tudunmᴐᴐ Musa wo saliya wu koo ɲaari_i ge, nɛ bu bye ni pee ni, nɛ bɛ na bye ba pee ɲɛ wɛ; kᴐnhᴐ pu niɲɛhɛmɛɛ di ɲuwuuro ta. Ga lee di wa nago kanna nɛ ta na Kilɛ wo saliya wu koo ɲaari_i dɛ, bani Kirisa wo saliya wu koo nɛ ɲaari.
46009022	Piimu fanha k'a c`ɛrɛ n'a daa wu ni ge, nɛ bu bye ni pee ni, nɛ bɛ na nayɛ pye ba pee ɲɛ wɛ, kᴐnhᴐ pu niɲɛhɛmɛɛ di fanha ta. Lee funŋᴐ ni, piimu bu bye pyegana bɛɛri na, nɛ bu bye ni pu ni, nɛ bɛ na bye ba pu ɲɛ wɛ; kᴐnhᴐ li pye pyegana bɛɛri na, nigin nigin wa di ɲuwuuro ta pu ni.
46009023	Kilɛ wo Jozaama pu wuu nɛ n'a lee bɛɛri pyi, kᴐnhᴐ na bɛ di ba da pu kuduun wu ni.
46009024	Piimu p'a ɲahazhaanri tafɛrɛ ti fe ge, ta yee ya li cɛ na pu bɛɛri pu ma baa, ga shɛn nigin yɛ pe na ba ɲahagbaa li ta wɛ? Wee tuun wu ni yi bɛ pu la le yiyɛ ni, y'i da fe, kᴐnhᴐ yi bɛ di ba kuduun ta.
46009025	Piimu p'a tee ɲahazhaanri tafɛrɛ ti fe ge, pee ya pu yɛ t'anha keree niɲɛhɛŋɛɛ na. Pee wa pu wuu li pyi kuduun wemu kaa na ge, wee ya xhuu. Ga w`ee wa wu wuu li pyi kuduun wemu kaa na ge, wee da ga xhᴐ wɛ.
46009026	Lee wuu na nɛ na wo tafɛrɛ ti fe, ga nɛ ti fe ɲubadin wɛ; nɛ na wo kagurukpᴐnyᴐ yi bɛ pyi, ga nɛ wo kaguruyo yi wa se kafɛɛgɛ na wɛ.
46009027	Nɛ na ceepuuro ti kana xuuni na nayɛ co can can na keree niɲɛhɛŋɛɛ t`aan; kᴐnhᴐ di ganha bu Kilɛ Jozaama pu jo sipyii pu mu, nayɛ pyaa di dɛrɛɛ pa buun wɛ.
46010001	Na cebooloo, le l'a w`ee sefɛlɛɛ pu ta na pu yaha pu na ɲaari siwaga ki ni ge, yi funŋᴐ ganha bu wᴐ lee na wɛ. Ɲahaŋa k'a pu bɛɛri mara, a pu bɛɛri di ba suumᴐ lᴐhᴐ ki kᴐn ɲɛri.
46010002	Pu bɛɛri p'a batize ɲahaŋa ke, ni suumᴐ lᴐhᴐ ki ni, na bye ni Kilɛ tudunmᴐᴐ Musa ni kariɲɛɛgɛ ki ni.
46010003	Kilɛ ya yalige kemu kan pu mu na y`iri fugba wu ni ge, pu bɛɛri p'a kee li.
46010004	Kilɛ ya lᴐhᴐ kemu kan pu mu ge, pu bɛɛri p'a kee gba. Bani fɛfɛɛrɛ faaga k'a ki bi pinnɛ ni pu ni, na lᴐhᴐ kaan pu mu. Kirisa wu bye kee faaga ke.
46010005	Ga le bɛɛri kadugo na, pu niɲɛhɛmɛɛ kapyegee ya pa daan Kilɛ mu wɛ, lee l'a pu pye p'a xu siwaga ki ni.
46010006	Ayiwa, kii keree kii ya pye na shɛ w`ee na, kᴐnhᴐ w`ee bɛ ganha bu da lakuuŋᴐ yaha ki wu le koguunᴐ ni ba pee ya pye wɛ.
46010007	Pii wa bi yapɛrɛɛ kaan pu ni. Yi bɛ ganha bu yiyɛ yaha yapɛrɛgaan ba pee ya pye wɛ! L'a ka pee shizhaa na Kilɛ Kafila wu ni na: "Sipyii p'a tiin na li, na gba, lee kadugo na, a p'i xhᴐ na shᴐ to xᴐnhᴐrᴐ na na xhᴐnhᴐni pu yapɛrɛɛ ɲahagbaa na."
46010008	Pii wa bye pu ni dᴐdᴐᴐ. Yi bɛ ganha bu da yiyɛ yaha dᴐdᴐᴐ ba pee ya pye wɛ! Piimu p'a tee dᴐdᴐᴐrᴐ ti pye ge, sipyii kabᴐfoŋᴐᴐ kɛlɛɛ shuun ni taanri (23.000), pee p'a xu pu ni caŋa ɲii nigin funŋᴐ ni.
46010009	Pii wa Kafᴐᴐ taanna wii pu ni. Yi bɛ ganha bu da zᴐᴐ yi Kafᴐᴐ taanna wii wɛ! Piimu p'a lee pye ge, wᴐlᴐᴐ p'a pee nᴐ na gbo.
46010010	Pii wa bi ŋmunu-ŋmunᴐ pu ni. Yi bɛ ganha ba ŋmunu-ŋmunᴐ ba pee ya pye wɛ! Piimu p'a lee pye ge, mɛlɛkɛ munaawuumᴐ w'a pa pee bɛɛri gbo.
46010011	Kii bᴐᴐngᴐ keree kii bɛɛri ya pee ta, kᴐnhᴐ k'i j'a pye ɲaha shɛshɛɛrɛ w`ee mu. P'a kii keree kii ka, kᴐnhᴐ k'i ba bye kalaa w`ee mu, w`ee piimu pu ɲɛ taaxᴐᴐ li koɲᴐᴐrᴐ na ge.
46010012	Wee tuun wu ni sipya wemu w'a wuyɛ wii na wee yeregana ya ɲᴐ ge, weefᴐᴐ wu la le wuyɛ ni wu ganha bu da guruŋᴐ do wɛ.
46010013	Nᴐwuuro temu t'a yee taa ge, tee ninuuro t'a sipyii pu samaa bɛɛri taa. Kilɛ ɲɛ ɲᴐmɛɛ fᴐᴐ, wu da ga sᴐᴐ yee nᴐhᴐ ki wolo fo di zhɛ doro yi fanha ki tɛhɛnɛ t`aan wɛ. Ga tuun wemu ni nᴐwuuro ti da ba nᴐ yi na ge, Kilɛ na fanha kan yi mu, kᴐnhᴐ yi j'a ti xu yiyɛ ni, na guri na taforogo bɛ kan yi mu.
46010014	Lee wuu na na taanɲiinɛɛ, yi sii yi tᴐᴐgᴐ wolo yapɛrɛgaanra ni fɛɛfɛɛ!
46010015	Y'a keree kᴐri cɛ, lee jogana le n'a yu ni yi ni. Ye n'a yu yi mu ge, yiyɛ pyaa bɛ ki yi wii!
46010016	W`ee ba da Kafᴐᴐ fɛfɛɛrɛ yalige ki li, w`ee ma baraga taha Kilɛ na na yagbaga kemu gba ge, ta kee wa ma li shɛɛ na Kirisa ni w`ee ɲɛ kariɲɛɛgɛ ni wu shishan pu baraga ni wɛ? Buuri wu bɛ w`ee ma daa daa w`uyɛ na ge, ta wee bɛ ya li shɛɛ na Kirisa ni w`ee ɲɛ kariɲɛɛgɛ ni wu ceepuuro ti baraga ni wɛ?
46010017	Buuri ɲuŋᴐ nigin yɛ ki ɲɛ. Ali na w`ee yaha w`ee ya ɲɛhɛ bɛ, w`ee bɛɛri ya pinnɛ na bye ceepuuro nigin. Bani w`ee bɛɛri p'a ke buuri ɲuŋᴐ nigin we taani w`uyɛ na.
46010018	Lemu li bi byi Izirayɛli nagoo pu niŋɛ ni ge, yi yi funŋᴐ kᴐn lee na. Piimu p'a bi ma saraga yaŋmuyᴐ yi li pee ni ge, ta pee ɲɛ ma bye ni Kilɛ ni kariɲɛɛgɛ ni wɛ? Bani Kilɛ wogo ki ɲɛ saraya nizogoyo yi tawologo yaaga ke.
46010019	Lekɛ nɛ jomᴐ p'i wa zhɛɛ wɛ? Na kaɲᴐᴐ li wa yapɛrɛɛ ki na laa? Ta xaara te p'a gbuu ki na ge, tee na kaɲᴐᴐ li wa?
46010020	Bada, lee la bɛ wɛ. Ga nɛ wo jomᴐ p'a li shɛɛ nago yaŋmuyᴐ yemu yapɛrɛgaan p'a wo na gaan yapɛrɛɛ ki mu ge, jo jinaa mu p'a yee kaan, yi wa gaan Kilɛ mu wɛ. Nɛ funŋᴐ di wa yee pu pye kariɲɛɛgɛ ni ni jinaa ni wɛ.
46010021	Yee da j'a da gbuu Kafᴐᴐ wo cɛɛgbuu li ni, yi da se y'a gbuu sanha jinaa bɛ wuu li ni wɛ! Yee da j'a da li ni Kafᴐᴐ ni, yi da li ni jinaa bɛ ni wɛ!
46010022	Kelee ta w'`a giin w`u Kafᴐᴐ wo ɲiizhaga ki yirige? Ta w`ee fanha ya ɲɛhɛ wu wogo na?
46010023	"Keree bɛɛri ɲᴐ ya kan" ba yee wa yi yu wɛ; ga kuduun ɲɛ keree bɛɛri ni wɛ. "Keree bɛɛri ɲᴐ ya kan", ga keree bɛɛri di wa da zhɛ ni yee ni ɲaha na n'a daa wu ni wɛ.
46010024	Wa shishiin ganha ba wuyɛ nigin wo kuduun keree shaa wɛ! Wa bɛɛri ya yaa w'a kaa pyi lemu wo kuduun wu ɲɛ watii na ge.
46010025	Xaara tuugo bɛɛri y'a ɲa ti bɛrɛɛ caan na ge, yi ganha ba ti keree yegee wɛ, y'a ti xaa! Yi ganha bu nakaara ta shishiin yaha yi zᴐlᴐᴐ pu na tee wuu na wɛ!
46010026	Bani l'a ka Kilɛ Kafila wu ni na: "Ɲiŋɛ ke ni ki yaŋmuyᴐ bɛɛri yi ɲɛ Kafᴐᴐ woyo."
46010027	Wemu ɲɛ Kiricɛn wɛ, wee wa bu yi yiri yalige na wu puga, yi bu shɛ w`a, wu bu shɛ yalige tuugo bɛɛri kan yi mu, yi ganha bu ki keree yege wɛ. Yi ki li yi ganha bu da nakaara ta shishiin yaha yi zᴐlᴐᴐ pu na wɛ!
46010028	Ga wa bu yi pye: "Yapɛrɛɛ xaara ti ɲɛ te dɛ!" Wee tuun wu ni, yi ganha bu ti xa nige wɛ! Wemu w'a yi funŋᴐ to ge, nakaara ti ɲɛ wu zᴐ wu ni. Lee wuu na, yi ganha bu ti xa wɛ!
46010029	Nɛ wa ye yu yee wo zᴐlᴐᴐ pu wo nakaara wuu na_ɛ dɛ! Ga wemu w'a yi funŋᴐ to ge, wee wo zᴐ wu wo nakaara wuu na. Ayiwa, pii na ba jo yee ni na: "Ɲaha na watii wo zᴐ nakaara di da ba dɛrɛɛ jaagi shan nɛ na wɛ?"
46010030	Yalige ke nɛ da lii ge, nɛ bu baraga taha Kilɛ na kee wuu na, lekɛ di da ba jaagi shan nɛ na kee wuu na, nɛ d'a baraga taha na xᴐ Kilɛ na wɛ?
46010031	Lee funŋᴐ ni, yaaga kemu y'a da lii ge; yaaga kemu y'a da gba ge; kaa tuugo bɛɛri y'a da bye ge, kii bɛɛri ya yaa na nᴐᴐrᴐ tɛri Kilɛ na.
46010032	Wa shishiin ganha da kaa pye yi ni lemu na Yawutu wa, kelee Girɛki wa, kelee Kilɛ wo Egilizi wu sipya wa ɲuŋᴐ kyɛɛgi wɛ.
46010033	Yi pye ba nɛ ɲɛ wɛ! Nɛ la le nayɛ ni na sipyii bɛɛri wo ɲidaan pyi keree bɛɛri ni. Nɛ nayɛ mɛgɛ wo kuduun shaa wɛ, ga sipyii bɛɛri wo kuduun nɛ zhaa, kᴐnhᴐ p'i j'a shᴐ.
46011001	Ayiwa, yi pye na taannivɛɛ ba nɛ bɛ ya Kirisa taanni taannigana lemu na wɛ!
46011002	Na cebooloo, nɛ yi sᴐni xuuni, bani yee ya fungᴐngᴐ yaha nɛ na keree bɛɛri ni, kalaa wemu bɛ nɛ kan yee mu ge, na nᴐhᴐ na wu bɛ koo ɲaari.
46011003	Ga kaa nigin ɲɛ w`a, na funŋᴐ ki wa y'i lee cɛ: Kirisa wu ɲɛ n'a bɛɛri wo ɲuŋᴐfᴐᴐ; n'a bɛ di ɲɛ wu shᴐ ɲuŋᴐfᴐᴐ; Kilɛ di ɲɛ Kirisa bɛ wo ɲuŋᴐfᴐᴐ.
46011004	Wee tuun wu ni, n'a wemu ba Kilɛ ɲɛɛri, kelee na kafila nuri Kilɛ ɲᴐ na na dorogo, wu ba lee la shi pyi na wu ɲuŋᴐ yaha k'a tᴐ, wu ya baraga taha Kirisa na wɛ.
46011005	Ga cee ba Kilɛ ɲɛɛri, kelee na kafila nuri Kilɛ ɲᴐ na na yu; wu ba lee la shi pyi na ta ɲubᴐᴐ ɲɛ wu ɲuŋᴐ ni wɛ, n'a we wu ɲɛ wu ɲuŋᴐfᴐᴐ wu ge, wu ya baraga taha wee na wɛ. W'a ɲɛri ba cee ɲuŋmaa wo ɲɛ wɛ.
46011006	Cee wemu bu jo wu da ɲubᴐᴐ pᴐ wu ɲuŋᴐ ni wɛ, wee tuun wu ni wu mɛhɛ ɲuzhiire ti kᴐn. Ga cee na wu ɲuzhiire kᴐn, kelee na ɲuŋᴐ ki xuu, lee bi ɲɛ cee mu shiige, wee tuun wu ni w'a yaa wu ɲubᴐᴐ pᴐ.
46011007	N'a ya yaa wu pa wu ɲuŋᴐ tᴐ wɛ, bani Kilɛ jaa ni w'a y`aa, na Kilɛ wo nᴐᴐrᴐ wu bɛ shɛɛ. Ga cee di n'a bɛ wo nᴐᴐrᴐ wu shɛɛ.
46011008	Bani n'a ya ta foro cee ni pu yaaduun wu ni wɛ, ga cee w'a foro n'a ni.
46011009	N'a di ya ta y`aa ce wuu na wɛ, ga cee w'a y`aa n'a wuu na.
46011010	Lee wuu na cee ya yaa na ɲubᴐᴐ pᴐ mɛlɛkɛɛ pu wuu na, lee di bye ɲaha shɛshɛɛrɛ, temu ya li shɛɛ na w'a wuyɛ tirige wu poo mu ge.
46011011	Ga lee bɛ na, na w`ee yaha Kafᴐᴐ wo kariɲɛɛgɛ ki ni, w`ee ya li cɛ jo cee da j'a bee n'a baa wɛ, n'a bɛ di da j'a bee cee baa wɛ.
46011012	Bani cee w'a foro n'a ni pu yaaduun ni; ga nimɛ cee w'a n'a seni, lee bɛɛri d'a foro Kilɛ ni.
46011013	Yiyɛ pyaa bɛ ki li wii gɛ. Ta l'a saha cee w'a Kilɛ ɲɛɛri n'a daa fɛɛ niŋɛ ni ɲubᴐᴐ baa?
46011014	Na saha ni sipyii yɛ pyaa yaagana ni, ta yee wa li ɲaa na jo n'a na wu ɲuzhiire yaha t'a tᴐnnᴐ, na shiige kaa li ɲɛ lere wɛ?
46011015	Ga na li ta cee bu wu ɲuzhiire yaha t'a tᴐnnᴐ, lee ɲɛ ɲuyirige; bani ɲubᴐᴐ wege ni Kilɛ ya ɲuzhiitᴐᴐnyᴐ kan cee mu.
46011016	Ayiwa, wa ba giin wu da nakaara pyi sanha kii keree kii shizhaa na; w`ee kunni ya pyegana latii cɛ nige le kadugo na wɛ; pyegana latii bɛ di wa egilizi wa shishiin ni le kadugo na wɛ.
46011017	Ayiwa, n'a da kaa nigin wa taga yi funŋᴐ to, nɛ kunni wa da j'a yi sᴐ lee wuu na bada wɛ. Lee li wa mɛ. Pinnɛrɛ temu yee ya byi ge, ti ya la ɲᴐgi yee na wɛ, fo kakara.
46011018	Li nizhiinɛ li wa le: Nɛ logo na ba yee ya yiyɛ pinnɛ jomᴐ na wɛ, na yee ya bɛni wɛ, yee na daa daa. Nɛ giin jo can wa bɛ pee jomᴐ pe ni.
46011019	Li waha l'i waha yee ya yaa na taa taa, nakaara bɛ wa lee ni wɛ; kᴐnhᴐ piimu p'a n'a daa wu co xuuni ge, pee di jɛ shᴐᴐnri yi tɛ ni.
46011020	Yee bu yiyɛ pinnɛ, yalige ke yee ma li ge, kee ɲɛ Kafᴐᴐ wo fɛfɛɛrɛ yalige ki wɛ.
46011021	Bani ba yee ya yiyɛ pinnɛ Kafᴐᴐ wo yalige ki kaa na wɛ, yee na gburogi, wa bɛɛri na dii wuyɛ pyaa wo yalige na, na shɛ kee lᴐ na li. Lee funŋᴐ ni pii na ba gori ni xuugo ni, pii d'a tin, na gba fo na figi.
46011022	Wee tuun wu ni piyɛyɛ ɲɛ yee mu_i gɛ? Ta yee ya j'a na li w`a, na gbuu w`a wɛ? Kelee y'a giin y'i Kilɛ wo Egilizi wu yaha jate baa yaaga gɛ? Na fara lee na, piimu pu ɲɛ funmᴐ fɛɛ pu ge, y'a giin yi shiige le pee ɲahaya ni kunni? Yi wa giin nɛ yekɛ jo wɛ? Di yi sᴐ lee wuu na laa? Lee kunni da j'a bye wɛ!
46011023	Ayiwa, nɛ kalaa wemu ta Kafᴐᴐ mu, na wee ninumᴐ kan yee mu ge, wee wu wa mɛ: Piige kemu ni pu bi da ba Kafᴐᴐ Yesu le keŋɛ ni ge, w'a buuri lᴐ kee piige ki ni,
46011024	na baraga taha Kilɛ na, na wu kɛgi kɛgi na kan wu kalaapiire ti mu, na jo: "Nɛ ceepuuro ti wa te, yee wuu na t'a kan. Y'a le pyi kᴐnhᴐ yi funyᴐ di da dun ni na kaa ni."
46011025	Ba p'a li xᴐ wɛ, a wu ɛrɛzɛn lᴐhᴐ cɛɛgbuu li bɛ lᴐ kan pu mu, na jo: "Kilɛ ya kariɲɛɛgɛ ɲᴐmɛɛ nivonᴐ lemu lᴐ sipyii mu nɛ shishan baraga ni ge, lee li wa mɛ ke ɛrɛzɛn lᴐhᴐ ke. Yi ba da ki gba tuun bɛɛri ni, yi ki gba kᴐnhᴐ yi funyᴐ di do ni na kaa ni."
46011026	Wee tuun wu ni, tuun bɛɛri ni yee ya wee buuri we li, na kee ɛrɛzɛn lᴐhᴐ ke gbuu ge, Kafᴐᴐ wo xu wu keree yee ya yu lee funŋᴐ ni, fo wu ga guri pa sanha.
46011027	Lee wuu na sipyaa sipya w'a wee buuri we li, na kee lᴐhᴐ ke gba gbagana la na lemu ya baraga tɛri Kafᴐᴐ mɛgɛ na_ɛ ge, weefᴐᴐ ya jaagi shan wuyɛ na Kafᴐᴐ ceepuuro te, ni wu shishan pu shizhaa na.
46011028	Lee wuu na, wa bɛɛri ya yaa na fɛnhɛ wu zᴐ wu nᴐhᴐ wolo wii, wee tuun wu ni wufᴐᴐ di na wee buuri we li, wu kee lᴐhᴐ ke gba.
46011029	Lee bɛ wɛ, sipya wemu w'a wee buuri we li, na kee lᴐhᴐ ke gbuu, na ta kᴐri wemu wu ɲɛ yi na Kafᴐᴐ ceepuuro ti shizhaa na ge, wufᴐᴐ di ya wee jate wɛ, kiiri weefᴐᴐ ya shan wuyɛ ɲuŋᴐ ni ni wee buuri we li, ni kee lᴐhᴐ ke gba ni.
46011030	Lee l'a shɛnɲɛhɛmɛɛ pye pii na y'a, pii fanha d'a xᴐ yee ni. Lee l'a pii pye p'a xu bɛ yee ni.
46011031	Wee bu fɛnhɛ w`u zᴐlᴐᴐ pu nᴐhᴐ wolo wii ɲaha na, Kilɛ wo kiiri wu da do nige w`ee ɲuŋᴐ ni wɛ.
46011032	Ga Kafᴐᴐ ya kiiri kᴐᴐn w`ee na, na w`ee kuuni, kᴐnhᴐ kiiri ganha ba shɛ binnɛ do w`ee ɲuŋᴐ ni ni koŋᴐ ke wo sipyii pu samaa ni wɛ.
46011033	Ayiwa na cebooloo, lee funŋᴐ ni yi ba da yiyɛ pinnɛ y'i Kafᴐᴐ wo fɛfɛɛrɛ yalige ki li, y'a yaa na yere yiyɛ sige.
46011034	Xuugo ba da k'a shᴐ wa ni, wufᴐᴐ wu li wu puga wu na w'a ma; kᴐnhᴐ yi ganha bu da da yiyɛ pinnɛɛ, yi da kiiri shaan yiyɛ na wɛ. Ayiwa, nɛyɛ pyaa ki ba nᴐ w`a yi y'iri tuun wemu ni, nɛ na keree ki saŋaa ɲaha shᴐᴐnri.
46012001	Ayiwa na cebooloo, Fɛfɛɛrɛ Munaa l'a loolodahaa kiimu kaan ge, nɛ funŋᴐ ki wa y'i kee keree cɛ yi fiinŋɛ.
46012002	Yeeyɛ pyaa k'a li cɛ na jo tuun wemu ni yee di bye yee sanha Kilɛ cɛ_ɛ ge, yee bi yiyɛ yaha yapɛrɛɛ keŋɛ ni, na daha ki nᴐhᴐ ni, na ta ɲᴐ di wa bɛ kee yapɛrɛɛ kii mu k'a yu wɛ.
46012003	Lee wuu na n'a yi yu yi mu, y'i li cɛ na jo Kilɛ Munaa ɲɛ sipya wemu ni ge, weefᴐᴐ da ga j'a jo na Yesu wu laŋi wɛ. Fɛfɛɛrɛ Munaa bu bye li ɲɛ sipya wemu bɛ ni wɛ, weefᴐᴐ bɛ da ga j'a jo na Kafᴐᴐ wu ɲɛ Yesu wɛ.
46012004	Loolodahaa tuuyo niɲɛhɛyɛ yi wa w`a, ga Fɛfɛɛrɛ Munaa nigin l'a ki bɛɛri kaan.
46012005	Labye wemu l'a gaan w`ee mu ge, wee labye we tuuyo y'a ɲɛhɛ, ga wu bɛɛri di byi Kafᴐᴐnumᴐ we mu.
46012006	Kapyegee kii tuuyo bɛ d'a ɲɛhɛ, ga Kilɛnumᴐ we w'a ki sefɛɛrɛ kaan w`u bɛɛri nigin nigin wu mu w`u na byi.
46012007	Fɛfɛɛrɛ Munaa l'a liyɛ shɛɛ ni loolodahaa ni, l'a kiimu kaan w`ee mu ge, kᴐnhᴐ wa bɛɛri di da sipyii pu bɛɛri mago ɲᴐgi.
46012008	Lee Munaa le li ma se kan wa mu wu na fungᴐngᴐ fɛɛrɛ jomᴐ yu, lee Munaa le ninunᴐ na ba se kan wa bɛtii mu wu na lajɛ jomᴐ yu.
46012009	Lee Munaa le ninunᴐ ma ba wa wo n'a daa pye w'a pɛlɛ fo xuuni; lee ninunᴐ na ba sefɛɛrɛ kan sanha wa bɛ mu wu na yama fɛɛ cuuŋᴐ.
46012010	Fɛfɛɛrɛ Munaa li ma sefɛɛrɛ kan wa mu wu na kakanhaŋaa pyi; na sefɛɛrɛ kan wa mu wu na Kilɛ tuduro yu. L'a se kan wa bɛ mu sanha wu na munaakuuŋᴐᴐ kii wo kapyegee cɛni na zhᴐᴐnri Fɛfɛɛrɛ Munaa li wogoo ki ni. L'a ba sefɛɛrɛ kan watii bɛ mu wu na shi watii jomᴐ yu wu sanha dee pemu jo ɲa wɛ; na sefɛɛrɛ kan wa bɛ mu sanha wee na ganha na pee jomᴐ pe kᴐri yu.
46012011	Ga Fɛfɛɛrɛ Munaa nigin we, lee li wa kii keree kii bɛɛri pyi li yɛ. Lee li wa kii loolodahaa kii bɛɛri kaan, wa bɛɛri ni ma wuu, na bɛ ni liyɛ pyaa ɲidaan ni.
46012012	Ayiwa, sipya ceepuuro, nigin ti ɲɛ tii; ga ti yatɛnyɛ d'a ɲɛhɛ. Wee tuun wu ni, ceepuuro yatɛnyɛ ni yi ɲɛhɛgana bɛɛri, ba yee wa mɛ ceepuuro nigin wɛ, w`ee piimu pu wa ni Kirisa ni kariɲɛɛgɛ ni ge, mu li wa w`ee bɛ mu.
46012013	Bani Fɛfɛɛrɛ Munaa nigin ni w`ee bɛɛri ya batize, na binnɛ na bye ceepuuro nigin. Ma Yawutu la, ma Girɛki la, ma bulo la, ma shiin ɲɛ mayɛ wo la, w`ee bɛɛri p'a Fɛfɛɛrɛ Munaa nigin we ta.
46012014	Ayiwa, ceepuuro ya y`aa ni yatɛngɛ nigin ni wɛ, ga yatɛnyɛ niɲɛhɛyɛ ni t'a y`aa.
46012015	Tᴐᴐgᴐ bu jo na ba ni kee di wa keŋɛ wɛ, wee tuun wu ni na kee niŋɛ wa ceepuuro ti ni wɛ, lee na ki niŋɛ kᴐn wolo ceepuuro ti yatɛnyɛ yi ni ya?
46012016	Niwii bɛ bu jo na ba ni lee di wa ɲii wɛ, wee tuun wu ni na lee niŋɛ wa ceepuuro ti ni wɛ, lee na li niŋɛ kᴐn wolo ceepuuro ti yatɛnyɛ yi ni ya?
46012017	Sipya ceepuuro bɛɛri da bi bye ɲii yɛ nigin, dii wu bi da da nuri wɛ? Kelee ti bɛɛri da bi da niwii yɛ na, dii wu bi da da nugo nuri wɛ?
46012018	Ga li can koo ni, Kilɛ ya ceepuuro yatɛnyɛ yi bɛɛri nigin nigin le ti ni, na bɛ ni wuyɛ pyaa ɲidaan ni.
46012019	Ceepuuro ti bɛɛri da bi da yatɛngɛ nigin yɛ na, ta ti bi da bye mɛ sanha ceepuuro?
46012020	Lee wuu na ceepuuro yatɛnyɛ y'a ɲɛhɛ, ga ceepuuro te di ɲɛ nigin yɛ pe.
46012021	Lee wuu na ɲii da j'a keŋɛ pye: "Nɛ yaaga wa mu ni wɛ." Ɲuŋᴐ bɛ di da j'a tᴐᴐyᴐ pye: "Nɛ yaaga wa yee ni wɛ."
46012022	Li can koo ni, yatɛnyɛ yemu w`ee ya wii ceepuuro ni jo yee wo baraga k'a xᴐ fo xuuni ge, yee bɛ wo kaɲᴐᴐ li ɲɛ w`a.
46012023	Ceepuuro ti yatɛnyɛ yemu w`ee ya wii na jo yi ɲɛ yaaga_ɛ ge, yee w`ee ya gemɛɛ xuuni na toro yi saya t`aan. Yemu yi ɲɛ shiige woyo ge, na baraga tɛri yee na na toro yi saya t`aan.
46012024	Yemu ɲɛ shiige woyo wɛ, w`ee ya kee baraga ke tuugo tɛri yee na wɛ. Lee yaagana le na Kilɛ ya ceepuuro yatɛnyɛ y`aa, yemu yi ɲɛ baraga baa ge, kᴐnhᴐ w`ee di da baraga tɛri yee na xuuni.
46012025	W'a lee pye mu kᴐnhᴐ ceepuuro ti yatɛnyɛ ya shishiin ganha bu da waa laha ya na wɛ; ga yi bɛɛri di binnɛ, y'i da yiyɛ keŋɛ sogoo.
46012026	Ceepuuro ti yatɛngɛ ka ba gana, yatɛnyɛ yi bɛɛri yi da binnɛ da gana ni kee ni. Yatɛngɛ ka bu pɛɛŋɛ ta, yatɛnyɛ yi bɛɛri yi da binnɛ funŋᴐ taan ni kee ni.
46012027	Yee bɛɛri p'a pinnɛ na bye Kirisa wo ceepuuro. Yee bɛɛri nigin nigin wu ɲɛ wu ceepuuro ti yatɛnyɛ ya.
46012028	Lee teŋɛgana li na Kilɛ ya pii teŋɛ Egilizi wu ni wu labye wu kaa na. Pu nizhiilee ɲɛ Kirisa wo tudunmᴐᴐ, pu shuun wuu ɲɛ piimu p'a nuri Kilɛ ɲᴐ na na dorogo ge, pu taanri wuu ɲɛ karamᴐgᴐlᴐᴐ; lee kadugo na a wu sefɛɛrɛ kan pii mu pu na kakanhaŋaa pyi, na sefɛɛrɛ kan pii mu pee na yama fɛɛ cuuŋᴐ, na se kan pii mu pu na pu samaa tɛri, na pii pye ɲahagbaa fɛɛ, na sefɛɛrɛ kan pii mu pu na shi watii jomᴐ yu pu sanha dee pemu jo ɲa wɛ.
46012029	Ta l'a yaa pu bɛɛri pu pye Kirisa wo tudunmᴐᴐ? L'a yaa pu bɛɛri p'a nuri Kilɛ ɲᴐ na p'a dorogo ya? L'a yaa pu bɛɛri pu pye karamᴐgᴐlᴐᴐ ya? Ta pu bɛɛri mu sefɛɛrɛ ya kan p'a kakanhaŋaa pyi?
46012030	Ta pu bɛɛri mu sefɛɛrɛ ya kan p'a yama fɛɛ cuuŋᴐ? Ta pu bɛɛri mu sefɛɛrɛ ya kan p'a shi jomᴐ patii yu? Ta pu bɛɛri mu sefɛɛrɛ ya kan p'a pee shi jomᴐ pe kᴐri yu?
46012031	Ayiwa, loolodahaa kiimu wo tayerege k'a pɛlɛ xuuni ge, y'a kee kaa kilee. Ga kaa lemu li wa kii bɛɛri ɲaha na ge, nimɛ n'a da lee shɛ yi na.
46013001	Ayiwa, li ɲɛhɛ da nago nɛ sipyii pu bɛɛri wo shi jomᴐ pe cɛ na yu, na mɛlɛkɛɛ pu bɛ wo pu cɛ, taanɲɛɛgɛ di ɲɛ nɛ ni wɛ, nɛ jomᴐ pu jɛ ya yaaga bɛ ɲᴐ wɛ. Nɛ ɲɛri maga, kelee yatinŋɛ, na tunmᴐ yɛ yeege.
46013002	Ali nɛ ɲɛhɛ da bi kafila nuri Kilɛ ɲᴐ na na dorogo; kelee kaŋmᴐhᴐŋᴐᴐ kii bɛɛri wo lajɛ, ni cɛmɛ pe bɛɛri wo sefɛɛrɛ ya kan nɛ mu; kelee nɛ n'a daa wu baraga ya pɛlɛ fo na faaboboyo kᴐᴐngi na lɛri yi tayahaŋa ni, na ta taanɲɛɛgɛ di ɲɛ nɛ ni wɛ, nɛ ɲɛ yafiin bɛ wɛ.
46013003	Ali nɛ ɲɛhɛ da na keŋɛ yaŋmuyᴐ bɛɛri loolo la baa fɛɛ na, na sᴐᴐ na na ceepuuro ti bɛ kan pu sorogo bɛ, taanɲɛɛgɛ bye k'i ɲɛ nɛ ni wɛ, lee la shishiin ya yaaga ɲᴐ nɛ na wɛ.
46013004	Taanɲɛɛgɛ luu ya mara, taanɲɛɛgɛ ya saama pyi, ɲɛpɛɛn ɲɛ taanɲɛɛgɛ ni wɛ, taanɲɛɛgɛ ya ɲᴐsanga pyi wɛ, taanɲɛɛgɛ ya tabaara pyi wɛ,
46013005	taanɲɛɛgɛ ya shiige kaa pyi wɛ, taanɲɛɛgɛ ya kiyɛ kuduun shaa wɛ, taanɲɛɛgɛ luu ya y`iri tᴐvuyo na wɛ, taanɲɛɛgɛ ɲɛ ni funguuŋᴐ ni wɛ,
46013006	taanɲɛɛgɛ ya fundanga pyi katiibaagaa shizhaa na wɛ, ga can keree na k'a fundanga pyi,
46013007	taanɲɛɛgɛ ya keree bɛɛri yafani, taanɲɛɛgɛ ya daa sipyii na keree bɛɛri ni, taanɲɛɛgɛ fungᴐngᴐ ya lɛri ki tadaŋa na wɛ, taanɲɛɛgɛ ya keree bɛɛri soro.
46013008	Taanɲɛɛgɛ ya xhuu bada wɛ; piimu pu wa nuri Kilɛ ɲᴐ na na dorogo ge, lee na ba xhᴐ; shi jomᴐ patii wo loolodahaa ki na ba xhᴐ; cɛmɛ pu bɛ na ba xhᴐ.
46013009	Bani w`ee wo cɛmɛ pu ɲᴐ ya ta fa wɛ, jomᴐ pemu bɛ w`ee ya nuri Kilɛ ɲᴐ na na dorogo ge, w`ee di ya pu bɛ bɛɛri taa wɛ.
46013010	Ga lemu wo ɲᴐ k'a fa ge, lee ba ba caŋa kemu, lemu li ɲɛ li ɲᴐ ya fa_ɛ ge, lee na xhᴐ.
46013011	Tuun wemu ni nɛ bi bye nᴐhᴐcɛrɛɛ ge, nɛ jomᴐ yoo, na fungᴐngᴐ yoo, na keree ɲaha cɛgana yoo, kii bɛɛri bi bye nᴐhᴐpiire wogoo. Ga ba nɛ pa lɛ wɛ, keree kiimu bɛɛri ki ɲɛ nᴐhᴐpiire wogoo ge, a nɛ kee bɛɛri ɲᴐ yaha.
46013012	Ali nimɛ bɛ ni, keree kiimu w`ee ya ɲaa ge, w`ee ya ki bɛɛri taa na ɲaa wɛ. Ki ɲɛ kanna jaawiige ni w`ee ya ki wii, na bye w`ee ya ki bɛɛri ɲaa wɛ. Ga caŋa ɲii la wa ma, w`u na ba kee keree ki ɲa ɲaha ni ɲaha. Ali niɲaa bɛ ni, keree kiimu nɛ cɛ ge, ki ɲᴐ ya fa wɛ. Ga caŋa ɲii la wa ma, nɛ na ba keree ki bɛɛri cɛ fo na nᴐ ki tɛhɛnɛ na, ba Kilɛ ya nɛ cɛ mɛ wɛ.
46013013	Ayiwa, kii keree taanri we, kii k'a kori yaha nimɛ: n'a daa fɛɛrɛ, ni tadaŋa, ni taanɲɛɛgɛ. Ga ki bɛɛri wo nigbᴐᴐ di ɲɛ taanɲɛɛgɛ.
46014001	Ayiwa na cebooloo, lee wuu na y'a yaa yi fɛnhɛ taanɲɛɛgɛ sha keree bɛɛri ɲaha na! Fɛfɛɛrɛ Munaa l'a loolodahaa kiimu kaan ge, yi da kee bɛ shaa! Ga na nuri Kilɛ ɲᴐ na na dorogo wo loolodaa le, y'a lee shaa xuuni.
46014002	Wemu ba shi watii jomᴐ yu, weefᴐᴐ ya yu ni sipyii ni wɛ, ga Kilɛ ni wu ma yu. Keree kiimu wu ma yu Fɛfɛɛrɛ Munaa li gbᴐᴐrᴐ ni ge, kee ma ŋmᴐhᴐ, bani wa shishiin ya ki cɛni wɛ.
46014003	Ga wemu ba kafila nuri Kilɛ ɲᴐ na na yu, sipyii ni weefᴐᴐ ma yu, kᴐnhᴐ pu da se ɲaha na n'a daa wu ni, samᴐhᴐrᴐ di da jin pu ni, pu da loɲinɛ taa.
46014004	Wemu ba shi watii jomᴐ yu wuyɛ nigin wo n'a daa weefᴐᴐ ya luu na se ɲahagbaa na. Ga wemu ba kafila nuri Kilɛ ɲᴐ na na yu, n'a daa fɛɛ pu bɛɛri wo n'a daa wu weefᴐᴐ ma luu na se ɲaha na.
46014005	Nɛ funŋᴐ ki wa Kilɛ di se kan yi bɛɛri mu, y'i j'a y'a shi watii jomᴐ yu. Ga lemu l'a dan nɛ ni sanha na toro lee bɛ t`aan ge, lee li wa mɛ jo Kilɛ wu se kan yi mu yi da nuri wu ɲᴐ na y'a dorogo sipyii mu. Bani na kafila nuri Kilɛ ɲᴐ na na yu, lee kaɲᴐᴐ ya pɛlɛ na toro shi jomᴐ patii wo jo t`aan. Fo pee shi jomᴐ pe kᴐri bu jo, p'i na j'a shɛ ni Egilizi wu n'a daa wu ni ɲaha na.
46014006	Ayiwa na cebooloo, nɛ bu shɛ yee y`iri nimɛ we ni, nɛ di ya shɛ Kilɛ wo kashɛɛ la paari yee mu wɛ, nɛ di ya Kilɛ wo lajɛ watii keree jo yee mu wɛ, nɛ di ya jomᴐ pa logo Kilɛ ɲᴐ na na torogo yee mu wɛ, nɛ di ya shɛ yee kalaa wɛ; ga fo na shi jomᴐ patii yu yee mu, lekɛ nɛ di da ɲᴐ yee na lee funŋᴐ ni wɛ?
46014007	W`u ɲaha shɛshɛɛrɛ lᴐ yatinyɛ ya na, sibenɛ kelee koni: Mɛhɛɛ ki bye k'i ya yu ki jogana na wɛ, dii wa da bye wu li cɛ na le jegulo le li wa sibenɛ li mɛɛ le, kelee koni wu mɛɛ li wɛ?
46014008	Maga kemu pu ma wi kashɛnŋmᴐᴐ pu na gbegele foro ge, kee maga ke bye k'i ya wi ki wigana na wɛ, kashɛnŋmᴐ wekɛ w'i da gbegele wɛ?
46014009	Mu li wa yee bɛ mu. Jomᴐ pe yee ya giin di jo ge, yee ba pee yu shi jomᴐ patii ni, dii sipya di da bye wu pee kᴐri cɛ wɛ? Pee jomᴐ pe ya ɲɛri ba kafɛɛgɛ ɲɛ wɛ.
46014010	Shi jomᴐ tuuyo niɲɛhɛyɛ yi wa koŋᴐ ke na, ga yi bɛɛri di wa ni kᴐri ni.
46014011	Ga sipya watii ba yu ni nɛ ni shi watii jomᴐ ni nɛ di ya pee nuri wɛ, wemu w'a yu ni nɛ ni ge, nɛ ɲɛri weefᴐᴐ mu nabun, a weefᴐᴐ bɛ di ɲɛri nɛ mu nabun.
46014012	Ayiwa, ba ni yee di wa Fɛfɛɛrɛ Munaa li wo loolodahaa ki la pyi, wee tuun wu ni, kiimu k'a se ni Egilizi ni ɲahagbaa na ge, y'a kee shaa yi kee ta xuuni.
46014013	Lee wuu na wemu ba shi watii jomᴐ yu, weefᴐᴐ ya yaa w'a Kilɛ ɲɛɛri kᴐnhᴐ wu j'a w'a pee jomᴐ pe kᴐri yu.
46014014	Bani nɛ ba Kilɛ ɲɛɛri shi watii jomᴐ ni, nɛ zᴐ wu ma bye ɲɛrɛgɛ ki na, ga jomᴐ pe nɛ yu ge, nɛ fungᴐngᴐ ke di ya labye pyi pee shizhaa na wɛ.
46014015	Wee tuun wu ni nɛ di da lekɛ pye wɛ? N'a da Kilɛ ɲɛɛri ni na zᴐ wu ni, ga n'a da wu ɲɛɛri ni na fungᴐngᴐ ki bɛ ni. N'a da Kilɛ masᴐŋᴐ yoyo cee ni na zᴐ wu ni, ga nɛ na da yi cee ni na fungᴐngᴐ ki bɛ ni.
46014016	Lee kaa bɛ wɛ, mu ba baraga tɛri Kilɛ na shi jomᴐ patii ni, wemu wu ɲɛ w`a sipyiire ti ni wee ya pee jomᴐ pu nuri_i ge, dii wee di da j'a "Amiina" jo mu Kilɛ-ɲɛrɛgɛ ki na wɛ? Bani ye mu ya yu ge, wu ya yi cɛ wɛ.
46014017	Ali na mu Kilɛ-ɲɛrɛgɛ ki ta k'a ɲᴐ bɛ, ki ya yaaga bɛ le wee wo n'a daa wu ni wɛ.
46014018	Nɛ shi jomᴐ patii niɲɛhɛmɛ yu ali na toro yee t`aan, nɛ baraga taha Kilɛ na lee wuu na.
46014019	Ga n'a daa fɛɛ pinnɛrɛ ni, ɲᴐɲii kaguro wemu ɲaha ya cɛ ge, na kee k'a yɛ taga sipyiire ti kalaa, nɛ lee funŋᴐ lᴐ na toro ɲᴐɲii kabᴐfoŋᴐᴐ kɛ (10.000) jo t`aan shi jomᴐ patii ni pemu ɲaha ya cɛ_ɛ ge.
46014020	Na cebooloo, yi ganha ba yi funyᴐ kᴐᴐn ba nᴐhᴐpiire ɲɛ_ɛ wɛ. Kakuuyo shizhaa na kunni y'a yaa na pye ba pubinŋɛɛ ɲɛ wɛ. Ga funzhaga shizhaa na y'a yaa yi pye sipyilɛyɛ.
46014021	L'a ka Kilɛ Kafila wu ni na: "Shi watii wo jomᴐ ni n'a da ba jo ni we shi we ni. Nabuun ɲᴐyᴐ na n'a da ba jo ni wu ni. Ga lee bɛ na p'a da ba nɛ jomᴐ pu logo wɛ. Kafᴐᴐ w'a jo mu."
46014022	Lee wuu na, na yu shi watii jomᴐ ni, piimu ɲɛ Kiricɛɛn wɛ, Kilɛ wo ɲaha shɛshɛɛrɛ ti ɲɛ tere pee mu, t'i ɲɛ ɲaha shɛshɛɛrɛ n'a daa fɛɛ mu wɛ. Ga na kafila nuri Kilɛ ɲᴐ na na yu sipyii mu, tee ɲɛ Kilɛ wo ɲaha shɛshɛɛrɛ n'a daa fɛɛ mu, ga piimu ɲɛ Kiricɛɛn wɛ, t'i ɲɛ ɲaha shɛshɛɛrɛ pee mu wɛ.
46014023	Yiyɛ pyaa bɛ ki li wii gɛ! Yee egilizi wu sipyii pu bɛɛri bu puyɛ pinnɛ, yee bɛɛri ba shi watii jomᴐ yu, a piitiilee di nᴐ yee ta yee na pee yu, kelee piimu ɲɛ Kiricɛɛn wɛ, pee ya nᴐ yee ta mu, ta pu da jo na yee bɛɛri ɲuŋmogoo k'a y`iri wɛ?
46014024	Ga yee bɛɛri ba jomᴐ nuri Kilɛ ɲᴐ na na dorogo. Wemu ɲɛ Kiricɛn wɛ, a wee wa di nᴐ w`a, kelee sipya watii. Yemu w'a nuri yee ɲᴐ na ge, wu zᴐ wu na wu jaagi yee na. Pee jomᴐ pe na ba kiiri kᴐn wu na!
46014025	Keree kiimu bɛɛri k'a ŋmᴐhᴐ wu funŋᴐ ni ge, kee bɛɛri na zhɛɛ kpɛɛngɛ na. W'a nuguro sin, na wu ɲaha buri, na Kilɛ pɛlɛ, na jo: "Can can na Kilɛ wa ni yee ni."
46014026	Ayiwa na cebooloo, y'a yaa y'a lemu pyi ge, lee li wa mɛ. Yi ba yiyɛ pinnɛ, Kilɛ-pɛɛŋɛ kelee wu masᴐŋᴐ yogo bu da wa mu, wu ki cee. Jomᴐ bu da wa mu di daga pu samaa kalaa, wu pu jo. Kilɛ bu da w'a kashɛɛ shɛ wa na, wufᴐᴐ bɛ wu lee jo. Kilɛ bu da w'a shi watii jomᴐ shɛ wa na, wufᴐᴐ wu pee jo. Wa bɛ bu da na da j'a pee jomᴐ pe kᴐri jo, weefᴐᴐ bɛ wu pee jo. Ga ki bɛɛri ya yaa k'a byi kᴐnhᴐ n'a daa fɛɛ pu da se ɲaha na n'a daa wu ni.
46014027	Li bu da pu na da shi watii jomᴐ jo, sipyii shuun kelee taanri yɛ w'a yaa na pee jo nigin nigin na. Wa bɛtii di da w`a weefᴐᴐ di da pee jomᴐ pe kᴐri yu!
46014028	Wa bye wu ya ta wemu na j'a da pee jomᴐ pu kᴐri yu wɛ, wee tuun wu ni piimu pu ɲɛ ni pee jomᴐ pu wo loolodahaa ki ni ge, pee ya yaa na cari puyɛ na. Wa ba da wu wo jo, wu pu jo wuyɛ funŋᴐ ni wu ni Kilɛ ni, wa ganha bu da wu wo mujuu li yeege nige sipyiire ti tɛ ni wɛ.
46014029	Piimu p'a kafila nuri Kilɛ ɲᴐ na na yu ge, pee ba da jo, pu shuun kelee pu taanri yɛ wu jo, pu samaa di niwegee shan ni pee woyo yi ni, p'i yi suguri.
46014030	Ga Kilɛ bu kashɛɛ la shɛ sipyitɛɛngɛ ka na, wemu w'a bi y`iri yere na yu ge, weefᴐᴐ ya yaa wu cari wuyɛ na.
46014031	Yee bɛɛri na j'a da nuri Kilɛ ɲᴐ na na dorogo nigin nigin, kᴐnhᴐ pu bɛɛri di kalaa ta, samᴐhᴐrᴐ bɛ di j'e pu ni.
46014032	Kilɛ ya lee loolodaa le kan sipyii piimu mu p'a nuri wu ɲᴐ na p'a dorogo ge, se wa pee sipyii pii ni pu j'a kuu puyɛ mu.
46014033	Bani Kilɛ ya ta pye kawuriye Kilɛ wɛ, ga ɲaɲiŋɛ Kilɛ wu ɲɛ wii. Ayiwa, ma na jo ba li wa fɛfɛɛrɛ sipyii pu wo egilizii pu bɛɛri ni wɛ,
46014034	yi ba yiyɛ pinnɛ, c`ee pu ya yaa pee p'a jomᴐ luu p'a yu wɛ. Li ya saha pee p'a yu egilizi wu funŋᴐ ni wɛ. P'a yaa pu puyɛ tirige ma na jo ba Kilɛ wo saliya ɲᴐmɛhɛɛ k'a yi yu wɛ.
46014035	Pii ba giin p'i kaa la yegeŋɛ pye p'i li ɲaha cɛ, peefɛɛ pu pu namaa yege lee kaa li na deeye ni. Li ya saha cee wu y`iri w'a yu n'a daa fɛɛ pinnɛrɛ ni wɛ.
46014036	Wee tuun wu ni ta yee y'iri Kilɛ Kafila w'a y`iri? Kelee ta yee yɛ na w'a da?
46014037	Wa ba wuyɛ wii na jomᴐ wee ya nuri Kilɛ ɲᴐ na na yu, kelee na Fɛfɛɛrɛ Munaa l'a loolodaa la kan wee mu, weefᴐᴐ ya yaa wu li cɛ na ye nɛ yu ge, na Kafᴐᴐ wo ɲᴐmɛhɛɛ ki ɲɛ kii.
46014038	Ga wufᴐᴐ bu bye w'i ya sᴐᴐ pe jomᴐ pe na wɛ, yi bɛ ganha bu wufᴐᴐ jate wɛ!
46014039	Ayiwa na cebooloo, y'a yaa y'a kaa lemu shaa xuuni ge, lee li wa mɛ. Na jomᴐ nuri Kilɛ ɲᴐ na na dorogo sipyii mu. Wa bɛ ba yu shi watii jomᴐ ni, yi ganha bu weefᴐᴐ bɛ ɲaha kᴐn wɛ.
46014040	Ga yi da keree ki bɛɛri pyi ki kacɛ na, ki bɛɛri di da byi k'a se ki pyegaŋaa na.
46015001	Ayiwa na cebooloo, nɛ Kilɛ Jozaama pemu jo yee mu ge, pee pemu na yee ya sᴐᴐ na gori yaha pu ni ni lowaa ni ge, n'a yi funyᴐ tirige pee na sanha.
46015002	N'a yi kalaa pu ni kalaagana lemu na ge, yi ba pu koro ɲaari na sahaŋi ni lee kalaagana li ni, yi na ɲuwuuro ta pu baraga ni. Li ba foro lee ni, yi na yi wo n'a daa wu pye tawaga ni.
46015003	Nɛyɛ pyaa ya kalaa wemu ta wee di ɲɛ kalaa wu ɲugbᴐhᴐ ge, wee ni nɛ fɛnhɛ yee kalaa. Wee wu wa mɛ. W`ee wo jurumu wuu na Kirisa ya xu ma na jo ba l'a ka Kilɛ Kafila wu ni wɛ.
46015004	A p'i wu le faŋa ni. Wu caxhugo caŋa taanri wogo ki na, a wu ɲɛ na foro xu ni ma na jo ba l'a ka Kilɛ Kafila wu ni wɛ.
46015005	Wu niɲɛŋɛ na, w'a wuyɛ shɛ Pyɛɛri na, lee kadugo na na wuyɛ shɛ wu tudunmᴐᴐ kɛ ni shuun wu na.
46015006	Lee kadugo na, cebooloo n'a daa fɛɛ piimu ya wu pinnɛ ɲa shiizhan ge, pee ya ɲɛhɛ sipyii xhuu kaguro (500) na. Pee niɲɛhɛmɛɛ wa sanha ɲ`ii na niɲaa we bɛ ni. Ga pii wa xu pu ni.
46015007	Lee kadugo na sanha, a wu wuyɛ shɛ Yakuba na, na wuyɛ shɛ wu tudunmᴐᴐ pu bɛɛri na.
46015008	Lee bɛɛri kadugo na, a wu wuyɛ shɛ nɛ Pᴐli bɛ na, nɛ wemu wu ɲɛ ba pya ɲɛ wɛ, wemu w'a se na ta wu laa ya lɛ_ɛ ge.
46015009	Bani nɛ wu ɲɛ Kirisa wo tudunmᴐᴐ pu bɛɛri nifɛnhɛfɛnhɛnɛ. Nɛ bi yaa bɛ yɛrɛ p'a na pyi Kirisa wo tudunmᴐ wɛ, bani nɛ Kilɛ wo n'a daa fɛɛ pu kanha shɛn xuuni.
46015010	Ga sipya wemu nɛ ɲɛ ge, Kilɛ wo niimɛ wu gbᴐᴐrᴐ ni nɛ j'a pye wee sipya we. Wee niimɛ we Kilɛ ya kan nɛ mu ge, wu ya ta pye la ɲᴐbaa wo bada wɛ. Bani nɛ na j'a jo nɛ labye pye na toro Kirisa wo tudunmᴐᴐ pu samaa bɛɛri t`aan. Ga nɛyɛ pyaa wo fanha kaa ya lee pye wɛ. Kilɛ wo niimɛ wemu wu ɲɛ ni nɛ ni ge, li can koo ni wee w'a lee pye.
46015011	Lee wuu na, w'a pye nɛ yoo, li shiin ya pye Kirisa wo tudunmᴐᴐ pu samaa yoo, lee yɛrɛnunᴐ le w`ee wa byi, lee na yee di wa d`a.
46015012	Ayiwa, wee tuun wu ni w`ee bi ɲɛ na lee yɛrɛ li pyi na jo Kirisa ya ɲɛ na foro xu ni, ɲaha na pii di wa yu yee ni sanha na xuɲɛnɛ da ba bye ɲiga na_ɛ wɛ?
46015013	Xuɲɛnɛ bu da li da ba bye can na wɛ, wee tuun wu ni Kirisa yɛ pyaa ki bɛ ya ta ɲɛ na foro xu ni shiin wɛ.
46015014	Li shiin bi ɲɛ mu can na, na Kirisa ya ta ɲɛ na foro xu ni wɛ, wee tuun wu ni ɲuŋᴐ ɲɛ w`ee wo yɛrɛ li na wɛ; a yee wo n'a daa wu bɛ di bye ɲuŋᴐ baa.
46015015	Na fara lee na, ni xuɲɛnɛ li da ba bye kunni wɛ, kafinɛyɛ w`ee ya dɛri Kilɛ na, bani w`ee wa yu na w'a Kirisa ɲɛ na yeege xu ni, na ta w'i ya lee pye wɛ.
46015016	Bani xuu pu bu da pu da ba ɲɛ ɲiga na kunni wɛ, wee tuun wu ni Kirisa yɛ pyaa ki bɛ ya ta ɲɛ na foro xu ni shiin wɛ.
46015017	Li shiin bi ta nago Kirisa ya ɲɛ wɛ, wee tuun wu ni yee wo n'a daa w'a pye ɲuŋᴐ baa, a yi jurumu wu bɛ di nᴐhᴐ kori yaha yi ɲuŋᴐ ni.
46015018	Na fara lee na n'a daa fɛɛ piimu bɛɛri p'a xu, na pu yaha Kirisa nᴐhᴐ ni ge, pee bɛɛri ya piin fo w`a.
46015019	W`ee bi ta w`ee ya Kirisa pye w`u tadaŋa ke koŋᴐ ke wo ɲiifɛɛrɛ te yɛ nigin wuu na, wee tuun wu ni w`ee pu ɲɛ ke koŋᴐ ke wo sipyii pu bɛɛri wo ɲaa fɛɛ.
46015020	Ga li can koo ni Kirisa ya sii ɲɛ na foro xu ni. Kilɛ ya wu ɲɛ, piimu p'a xu ge, na wu pye pee wo shɛnshiimɛ, na li shɛɛ na pee bɛ na ba ɲɛ na foro xu ni.
46015021	Bani ba xu ya j'e koŋᴐ puga shɛn nigin keŋɛ kurogo wɛ, mu xuɲɛnɛ li bɛ ya pye shɛn nigin keŋɛ kurogo.
46015022	Ba sipyii pu bɛɛri ya xhuli pu ni Adama wo kariɲɛɛgɛ ki funŋᴐ ni wɛ, mu sipyii pu bɛɛri da ba ɲɛ pu ni Kirisa wo kariɲɛɛgɛ ki funŋᴐ ni.
46015023	Ga wa bɛɛri ni wu wuu tuun wu wa, wa wuu bɛɛri ni li koro. Kirisa w'a pye li shɛnshiimɛ, lee kadugo na piimu pu ɲɛ Kirisa wuu pu ge, wu ga ba caŋa kemu, pee bɛ na ɲɛ.
46015024	Lee kadugo na taaxᴐᴐ li na nᴐ. Kirisa na ba ɲuŋᴐ fɛɛrɛ ti bɛɛri, ni fanha ki bɛɛri, ni sefɛɛrɛ ti bɛɛri kyɛɛgi wee tuun we ni, na saanra ti kan To Kilɛ mu.
46015025	Bani li waha l'i waha, Kirisa ya yaa na saanra ti pyi fo Kilɛ ba shɛ wu pɛɛn pu bɛɛri tirige le wu tᴐᴐyᴐ nᴐhᴐ ni.
46015026	Pɛn wemu wu ɲɛ kurogo wo wu ge, wemu na ba gyɛɛgi pɛɛn pu bɛɛri kadugo y'iri ge, wee ɲɛ xu.
46015027	L'a ka Kilɛ kafila wu ni na: "Kilɛ ya yaŋmuyᴐ yi bɛɛri tirige le wu tᴐᴐyᴐ nᴐhᴐ ni." Ga li na ka na Kilɛ ya yaŋmuyᴐ yi bɛɛri tirige le wu tᴐᴐyᴐ nᴐhᴐ ni, lee wa li shɛɛ na yaŋmuyᴐ yemu bɛɛri Kilɛ ya tirige na le Yesu tᴐᴐyᴐ nᴐhᴐ ni ge, na Kilɛ yɛ pyaa bɛ niŋɛ ki ɲɛ yee ni wɛ.
46015028	Yaŋmuyᴐ yi bɛɛri ba ba dirige le Kirisa tᴐᴐyᴐ nᴐhᴐ ni tuun wemu ni; wee tuun wu ni, Kilɛ wemu w'a yaŋmuyᴐ yi bɛɛri tirige le Jafᴐᴐ wu tᴐᴐyᴐ nᴐhᴐ ni ge, Jafᴐᴐ wu bɛ na wuyɛ tirige wee mu. Lee funŋᴐ ni Kilɛ na bye yaŋmuyᴐ yi bɛɛri ɲuŋᴐ ni.
46015029	Ayiwa, li bu da nago xuɲɛnɛ da ba bye ɲiga na wɛ, wee tuun wu ni, piimu p'a puyɛ batizeni xuu wuu na ge, pee di da ba ɲaha ta lee ni wɛ? Li bu sii ta nago xuɲɛnɛ da ba bye bada wɛ, ɲaha na sipyii di puyɛ kaan pu na batizeni xuu mu wɛ?
46015030	W`eeyɛ pyaa kii bɛ do? Ni xuɲɛnɛ da ba bye wɛ, ɲaha na w`ee bɛ di w`uyɛ leni farati keree ni tuun bɛɛri ni wɛ?
46015031	Caŋa caŋa nɛ na shɛ nayɛ le xu kpaan ni. Can wu ɲɛ wii na cebooloo, lemu na nɛ ye yu yee mu ge, lee li wa mɛ. W`u Kafᴐᴐ Yesu Kirisa wo kariɲɛɛgɛ ki funŋᴐ ni, yee p'a nɛ wo ɲuŋᴐ ki yirige.
46015032	Nɛ pɛɛn piimu pu bye nɛ fɛni ba yacoyo ɲɛ wɛ, Efese kulo li ni ge, zhaanra temu nɛ le ni pee ni ge, li bu da kanna sipyii yɛ wo ɲɛɲaa na nɛ lee pye, lekɛ lee di da ba ɲᴐ nɛ na wɛ? Xuɲɛnɛ bu da li da ba bye wɛ, wee tuun wu ni: "W'`a li, w`u da gbuu, bani ɲiga na w'`a da xhuu."
46015033	Yi ganha ba yiyɛ faanna_ɛ dɛ! "Kariɲii niguumᴐ w'a zᴐsaama kyɛɛgi."
46015034	Yi fungᴐnyᴐ ta sanha, y'i jurumu wu ɲᴐ yaha, lee l'a saha! Bani pii wa w`a yee tɛ ni, pee ya Kilɛ cɛ wɛ. Nɛ ye yu yi mu, kᴐnhᴐ y'i li cɛ na yeeyɛ pyaa wo shiige ki wa kere.
46015035	Ga wa na ba yege na xuu p'i da ba ɲɛ ɲɛgana lekɛ na wɛ? Na ceepuuro tekɛ tuugo ki da ba bye pu mu wɛ?
46015036	Yee ɲɛ fungᴐnyᴐ baa fɛɛ dɛ! Ma bu yashi nugi, wu ya fᴐnhᴐ wɛ, wu da ga fin wɛ.
46015037	Ma bu yashi le ɲiŋɛ ni, shinma tuugo kemu wu ma ba bye ge, ma ɲɛ ma da kee shinma tuugo ke wo shinma kaŋa nugi wɛ. Ga kee shinma tuugo ke wo shinma pile ma ma nugi. Li na j'a bye kalapile, kelee yaaga katii wo pile.
46015038	Shinma tugo kemu k'a taan Kilɛ mu ge, w'a li fin na pye kee shinma tuugo ke wo tige. Kilɛ ya yashi we bɛɛri pye wa bɛɛri ni wu tuugo tige.
46015039	Ali ɲ`ii yaŋmuyᴐ ye yɛ pyaa bɛ, yee bɛ wo ceexaara ti ɲɛ nigin wɛ. Sipya ceexaara ɲɛ ti yɛ, yapᴐrᴐgᴐ bɛ wo ceexaara ɲɛ ti yɛ, shazhɛɛrɛ ceexaara ɲɛ ti yɛ, fyaa bɛ ceexaara ɲɛ ti yɛ.
46015040	Ya bɛ ɲɛ w`a fugba yaŋmuyᴐ, ya bɛ di ɲɛ w`a ɲiŋɛ yaŋmuyᴐ. Ga fugba yaŋmuyᴐ ye, yee wo saana li ɲɛ li yɛ, ɲiŋɛ yaŋmuyᴐ ye, yee bɛ wo saana di ɲɛ li yɛ.
46015041	Caŋa ke wo saana le wa li yɛ, yeŋɛ ke wo saana le wa li yɛ, wᴐrᴐᴐ ki bɛ wo saana le wa li yɛ. Ali wᴐrᴐᴐ kiyɛ pyaa bɛ wo saana li ɲɛ nigin wɛ.
46015042	Mu shiin xuɲɛnɛ li bɛ di wa. Sipya ceepuuro ti ɲɛ ba shinma pile ɲɛ wɛ, ti bu le ɲiŋɛ ni t'a fᴐnhᴐ. Ga ti ba ɲɛ, ti da vᴐnhᴐ nige wɛ.
46015043	Ceepuuro ti ma le ɲiŋɛ ni na ti ta ti ɲaha ya kolo, ti fanha bɛ d'a xᴐ, ga ti ba da ɲɛ, t'a ɲɛ ni baraga ni. Ti ba da le ɲiŋɛ ni, fanha ɲɛ ma bye ti ni wɛ, ga ti ba da ɲɛ, t'a ɲɛ ni baraga ni.
46015044	Ti ba da le ɲiŋɛ ni, sipya ceepuuro nidiire ti ma bye tii, ga ti ba da ɲɛ, Kilɛ Munaa na j'e ti ni. Ba l'a fiinŋɛ na jo sipya ceepuuro nidiire wa w`a wɛ, mu shiin li wa na jo Kilɛ Munaa ya ceepuuro nivᴐrᴐ temu bɛ kaan ge, tee bɛ wa w`a.
46015045	Lee wuu na l'a ka Kilɛ Kafila wu ni na: "Koŋᴐ shɛnshiimɛ we, wee wemu w'a pye Adama ge, Kilɛ ya wu y`aa, na ɲiifɛɛrɛ munaa le wu ni, na pye sipya." Ga kurogo wo Adama we, wee wemu wu ɲɛ Kirisa ge, a Kilɛ di wee pye munaa, lee lemu l'a ɲ`ii sicuumᴐ kaan ge.
46015046	Wemu w'a fɛnhɛ pa ɲaha na ge, wee ya ta pye munaa wo wu wɛ. Ga ceepuuro wo wu w'a fɛnhɛ pa ɲaha na, lee kadugo na a Munaa wo wu na pa.
46015047	Sipya nizhiimɛ we, ɲiŋɛ puuro ni w'a foro, wee ɲɛ ɲiŋɛ wo. Sipya shuun wo we, wee wemu wu ɲɛ Kirisa ge, wee ya y`iri fugba we ni.
46015048	Piimu bɛɛri p'a foro ɲiŋɛ puuro ni ge, pee bɛɛri ɲɛ ba ɲiŋɛ puuro wo wu ɲɛ wɛ. Piimu bɛɛri pu ɲɛ fugba wuu pu bɛ ge, pee bɛ na ba bye ba fugba wo wu ɲɛ wɛ.
46015049	Ayiwa, wemu w'a y`aa ni ɲiŋɛ puuro ti ni ge, ba wee wo jaa ɲɛ mɛ w`ee na wɛ, wemu w'a y`iri fugba wu ni ge, mu wee bɛ wo jaa da ba bye w`ee na.
46015050	Na cebooloo, yemu na giin di jo ge, yee yi wa mɛ. Ceepuuro temu ya y`aa ni ceexaara ni shishan ni ge, tee da ga j'a j'e Kilɛ wo saanra te ni wɛ. Yaaga kemu k'a fᴐnri ge, kee da j'a bye yafᴐnhᴐbaaga wɛ.
46015051	N'a da kaŋmᴐhᴐnᴐ la jo yi mu. W`ee bɛɛri wa da ba xhu wɛ, ga w`ee bɛɛri pu da ba ɲɛri
46015052	taapile nigin funŋᴐ ni, ɲɛkoronᴐ nigin funŋᴐ ni, maga ki saŋa mɛɛ li ba foro tuun wemu ni. Kee maga ki mɛɛ li ba foro tuun wemu ni, xuu pu da ɲɛ, na bye ni ceepuuro nivᴐrᴐ ta ni, temu ya fᴐnri wɛ. Lee na ba w`ee piimu ta ɲ`ii na ge, w`ee na ɲɛri, na bye ni ceepuuro nivᴐrᴐ ti ni.
46015053	Bani li waha l'i waha, ceepuuro temu ya fᴐnri ge, tee ya yaa na ɲɛri pye ceepuuro, temu ya fᴐnri wɛ; ceepuuro temu ya xhuli ge, tee ya yaa na ɲɛri na pye ceepuuro, temu ya xhuli wɛ.
46015054	Ayiwa, tee ceepuuro te t'a fᴐnri ge, tee ba ɲɛri na pye nivᴐnhᴐbaara; tee ceepuuro te t'a xhuli ge, tee ba ɲɛri na pye nixhubaara, wee tuun wu ni jomᴐ pemu p'a ka Kilɛ Kafila wu ni ge, pee ɲᴐ na fa na: "Se ya ta xu na, na wu xᴐ fɛɛfɛɛ."
46015055	"Ɛ xu, mii mu wo sefɛɛrɛ t'i ɲɛ wɛ? Ɛ xu, mii mu wo sᴐᴐnrᴐ t'i ɲɛ wɛ?"
46015056	Jurumu baraga ni xu ya fanha taa na sipyii nᴐni, Kilɛ wo saliya we, wee di fanha kaan jurumu bɛ mu.
46015057	Ga baraga k'a dɛri Kilɛ na, wee wemu w'a se kaan w`ee mu w`u Kafᴐᴐ Yesu Kirisa mɛgɛ na ge.
46015058	Lee wuu na na cebooloo na taanɲiinɛɛ, yi la le yiyɛ ni y'i lowagaa ta! Yi da se ɲaha na tuun bɛɛri ni, Kafᴐᴐ wo kapyeŋɛɛ ki ni! Yi li cɛ na labye wemu y'a byi Kafᴐᴐ mu ge, na wee da ba bye tawaga wo bada wɛ!
46016001	Ayiwa na cebooloo, wari wemu y'a da ba binnɛ, na wu yaha kari Zheruzalɛmu wo Kilɛ nagoo pu wo dɛgɛ kaa na ge, yi la le yiyɛ ni yi wu pinnɛ na saha ni na wo nijoyo yi ni, n'a yemu jo Galasi wo n'a daa fɛɛ pu mu wee wari wu pinnɛgana na ge.
46016002	Ba Dimazhi bɛɛri ya nᴐ wɛ, lemu li ɲɛ wemu wo se ge, yi bɛɛri ma kee wolo wolo yaha kabanugo na na saha ni yi wo lada wu ni, kᴐnhᴐ di ga nᴐ w`a tuun wemu ni, yi ganha bu da y`iri da wu shaa da binnɛɛ wee tuun wu ni wɛ.
46016003	Di ba ba nᴐ w`a tuun wemu ni, sipyii piimu ɲaha y'a da ba bulo ge, di sɛmɛ kan pee mu, y'a lemu pinnɛ ta ge, p'i shɛ lee kan Zheruzalɛmu ni.
46016004	Li ba shɛ da nago l'a nayɛ pyaa ki bɛ kashɛɛ xᴐ, na bɛ na binnɛ zhɛ ni pu ni.
46016005	N'a da ba shɛ Masedᴐni shɛɛn pɛrɛgi, di na zhɛ foro yi na. Bani Masedᴐni fiige ki ni n'a da ba doro.
46016006	La wa la ni n'a da zhɛ piiye pye yi mu, kelee na shɛ wiire ti bɛɛri pye yi mu. Wee tuun wu ni, yi na ba j'a na tɛgɛ, na na lᴐ nᴐ na tashɛgɛ ni.
46016007	Bani na funŋᴐ wa di ba shɛ yi ɲa yɛ di doro le tᴐᴐɲii le ni wɛ. Ga na funŋᴐ ki wa di ba shɛ tuun wa ta w`a yi y'iri, ni Kafᴐᴐ w'a sᴐᴐ na lee koo yaha kunni.
46016008	Ga lee bɛ na n'a da gori Efese kulo li ni fo Pantekᴐti wu wo Kalenɛ li ba nᴐ.
46016009	Bani Kilɛ w'a kuɲᴐgbᴐᴐ la mugi w`a nɛ mu na wo labye wu kaa na, ali na li ta na pɛɛn pu bɛ ya ɲɛhɛ.
46016010	Timote bu nᴐ w`a yi na, yi wu co xuuni kᴐnhᴐ wu ganha bu fya wɛ. Bani Kafᴐᴐ wo kapyeŋɛɛ wu bɛ ya byi ba nɛ ɲɛ wɛ.
46016011	Yi ganha bu da wu cɛrɛŋɛ_ɛ dɛ! Yi wu tɛgɛ wu guri pa nᴐ na na ɲaɲiŋɛ na! Bani nɛ wu ni cebooloo pu sige.
46016012	Wemu wu ɲɛ w`u ceborona Apᴐlᴐsi ge, nɛ kunni ya sii wu kemɛ ɲɛɛri jo wu pinnɛ ni cebooloo pu ni wu shɛ yi y'iri. Ga nimɛ wo zhɛ wu ya ta pye wuyɛ pyaa ɲidaan wɛ. Wu ba tuun watii ta wemu ya wu faha ge, wu na zhɛ.
46016013	Yi kori yaha ɲ`ii na! Y'i n'a daa wu co ni lowagaa ni! Samᴐhᴐrᴐ ti pye yi ni! Y'i bye ni baraga ni!
46016014	Y'a yi kapyegee ki bɛɛri pyi ni taanɲɛɛgɛ ni!
46016015	Na cebooloo, y'a li cɛ na Sitefanasi ni wu puga shɛɛn pu ni, na pee p'a pye Akayi fiige ki n'a daa fɛɛ pu shɛnshiilee. Y'a li cɛ na p'a puyɛ kan xuuni fɛfɛɛrɛ sipyii pu wo dɛgɛ wu kaa na. Wee tuun wu ni n'a li shaa yi mu jo
46016016	y'a yaa na pee sipyii pii shi wo ɲᴐmɛhɛɛ coni, piimu bɛɛri p'a pu tɛri wee labye we na ge, na fara pee bɛ na.
46016017	Ayiwa Sitefanasi, ni Fᴐritunatusi, ni Akayikusi, pee na pa foro nɛ na naha, lee ya taan nɛ ni fo xuuni. Yee baara ya nɛ fᴐ lemu ni ge, p'a pa lee ɲᴐ fa.
46016018	P'a nɛ luu ɲiŋɛ, na yee bɛ logoo ɲiŋɛ. Y'a yaa na pii sipyii pii shi shaari pu saama pu na!
46016019	Azi fiige ki n'a daa fɛɛ p'a yi shaari. Akilasi ni Pirisili, ni n'a daa fɛɛ piimu p'a puyɛ pinnɛɛ pee kaban ge, pee bɛɛri ya yi shaari xuuni Kafᴐᴐ wo kariɲɛɛgɛ ki funŋᴐ ni.
46016020	Cebooloo pu bɛɛri ya yi shaari! Y'a yiyɛ shaari ni fɛfɛɛrɛ taanɲɛɛgɛ fo ni!
46016021	Nɛ Pᴐli yɛ pyaa k'a we f`o we wo kama pu ka na keye yi na.
46016022	Sipya wemu wu ɲɛ Kafᴐᴐ kaa ya dan ma ni_i ge, Kilɛ wu ma laŋi. "Maranata" lee kᴐri ɲɛ "W`u Kafᴐᴐ, pa!"
46016023	Kafᴐᴐ Yesu wo niimɛ we wu kori yaha ni yi ni.
46016024	Yee bɛɛri kaa ya dan nɛ ni Yesu Kirisa wo kariɲɛɛgɛ ki funŋᴐ ni.
47001001	Nɛ Pᴐli wemu w'a pye Yesu Kirisa wo tudunmᴐ Kilɛ wo ɲidaan wu funŋᴐ ni ge, nɛ ni na ceborona Timote ni, w`ee p'a we sɛmɛ we tun yee mu; yee piimu pu ɲɛ Kilɛ wo sipyii Korɛnte kulo li ni ge, ni yee piimu bɛɛri pu ɲɛ fɛfɛɛrɛ wuu Akayi fiige ki bɛɛri ni ge. W`ee ya yi shaari:
47001002	W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
47001003	W'`a w`u Kafᴐᴐ Yesu Kirisa wo To Kilɛ wu sᴐni. Wee wu ɲɛ ɲiɲaara fᴐᴐ Kilɛ, ni loɲinɛ kanvᴐᴐ keree bɛɛri ni.
47001004	Wee w'a loɲinɛ kaan w`ee mu w`u kanhama keree ki bɛɛri ni, kᴐnhᴐ w`ee bɛ di j'a w'`a w`u sipyiɲii logoo ɲiŋɛɛ pu kanhama keree tuun ni, ni lee loɲinɛ le ni, w'`a lemu ta Kilɛ mu ge.
47001005	Ba Kirisa wo kanhama pe tuugo niɲɛhɛmɛ ya nᴐni w`ee na wɛ, mu Kilɛ ya loɲinɛ kaan w`ee mu na ɲɛhɛŋi Kirisa baraga ni.
47001006	Kanhama ba nᴐni w`ee na, lee na bye kaɲuŋᴐ na loɲinɛ kan yee mu, kᴐnhᴐ y'i j'a pa shᴐ. W`ee bu loɲinɛ ta, lee na bye kaɲuŋᴐ na loɲinɛ kan yee bɛ mu, kanhama pemu ni w`ee ɲɛ ge, kᴐnhᴐ y'i loxulo ta yi bɛ di j'a pee kanhama pu tuugo xu yiyɛ ni.
47001007	W`ee fungᴐnyᴐ yi d'a tiin yee shizhaa na fo xuuni do. Bani w`ee ya li cɛ jo ba yee wa yi tahaa taa w`ee wo kanhama pu ni wɛ, mu y'a da ba yi tahaa ta loɲinɛ li bɛ ni.
47001008	Na cebooloo, w`ee ya kanhama pemu ɲa Azi fiige ki ni ge, w`ee funŋᴐ ki wa y'i pee cɛ. Pee kanhama p'a bi sii pɛlɛ w`ee na fo na shɛ doro w`u fanhaya ɲuŋᴐ kana bɛ t`aan, ali fo na shɛ w`u pye w`u ya daa bɛ nige nago kanna w`u na ɲiifɛɛrɛ pye sanha wɛ.
47001009	W`ee kunni bi sii li yaha jo w`ee da xhuu. Ga lee ya pye mu, kᴐnhᴐ w`ee ganha ba w`uyɛ pyaa kii pyi w`u tadaŋa wɛ, fo Kilɛ, wee wemu w'a xuu ɲɛni na yeege xu ni ge.
47001010	Wee Kilɛ w'a w`ee shᴐ ke xu tuugo ke na, wee shiin wu da da w`ee ɲuŋᴐ wo. W'a pye w`ee tadaŋa, wu na ba w`u ɲuŋᴐ wolo sanha.
47001011	Yee bɛ p'a w`ee tɛgɛ ni Kilɛ-ɲɛrɛgɛ ni. Lee wuu na Kilɛ ya niimɛ wemu kan w`ee mu yee wo ɲɛrɛgɛ ki baraga ni ge, kᴐnhᴐ lee di bye kaɲuŋᴐ sipyiɲɛhɛmɛɛ bɛ di baraga taha Kilɛ na w`ee wuu na.
47001012	W`ee na j'a kaa lemu kaa taga w`uyɛ pɛlɛ ge, lee li wa mɛ. W`ee zᴐlᴐᴐ pu wa lee wo sɛɛrɛɛ na jo tifire ni see wemu w'a foro Kilɛ ni ge, tee tifire te wo ɲaarigana, ni wee see we wo ɲaarigana na w`ee ya ɲaari koŋᴐ ke na, na la fara bɛ yɛrɛ lee na yee mu. Ga Kilɛ wo niimɛ wu baraga ni w`ee ya lee pye, w`ee ya ta tee fungᴐngᴐ fɛɛrɛ te ta sipya mu wɛ.
47001013	W`ee di wa yatii bɛ kani w`u sɛmɛɛ pu ni na dunni yi mu wɛ, yemu yi da j'a galaa y'i yi ɲaha cɛ ge, fo yee yɛ. Nɛ d`a bɛ li na jo yi na ba yi bɛɛri ɲaha cɛ xuuni,
47001014	ma na jo ba yi wa yi ɲaha cɛ mɛ dᴐᴐni wɛ, na jo Kafᴐᴐ Yesu cabaŋa yee keree na ba w`ee ɲuŋᴐ yirige, ba w`ee bɛ wogoo da ba yee ɲuŋᴐ yirige mɛ wɛ.
47001015	Kee tadaŋa ke funŋᴐ ni nɛ bi li ɲᴐ wolo jo di fɛnhɛ zhɛ yee y'iri, kᴐnhᴐ y'i kuduun tɛhɛɛ shuun ta.
47001016	Bani nɛ bi giin di doro yee y'iri, di na zhɛ doro da gaaŋi Masedᴐni fiige ki ni. Di ba shɛ y`iri Masedᴐni ni sanha, di guri doro yi y'iri, kᴐnhᴐ y'i ba na tɛgɛ di shɛ Zhude fiige ki ni.
47001017	Ayiwa, nɛ na kee funŋᴐ ke yaha nayɛ mu, di ba lee kushɛɛ le pye mu, lee wa li shɛɛ na li bye nɛ see ni_i gɛ? Kelee keree kiimu ɲᴐ nɛ wo ge, nɛ ki ɲᴐ wo na sahaŋi ni koŋᴐ sipyii wo keree ɲᴐ wuugana ni gɛ? Ma na jo ba di da ba "Uun" jo kaa na, na nᴐhᴐ jo sanha "Ahayi" lee kanunᴐ le na wɛ.
47001018	Ma na jo ba Kilɛ ɲɛ mɛ ɲᴐmɛɛ fᴐᴐ_i dɛ, jomᴐ pemu w`ee ya yu yee mu ge, pee bɛ ya pye "Uun" na nᴐhᴐ pye "Ahayi" wɛ.
47001019	Bani Kilɛ Ja Yesu Kirisa wemu kaa w`ee ya jo yee mu ge, nɛ ni Silivɛn, ni Timote ni ge, wee ya "Uun" yu jomᴐ na, wu nᴐhᴐ kuri jo "Ahayi" pee ninumᴐ na wɛ. Ga, wu bu yemu jo, yee yi wa.
47001020	Kilɛ ya ɲᴐmɛhɛɛ kiimu lᴐ ge, ki bɛɛri ya pye "Uun" Kirisa ni. Lee wuu na w`ee ya "Amiina" yu wu mɛgɛ ki baraga ni, na Kilɛ sᴐni.
47001021	Wee Kilɛ yɛ pyaa k'a w`ee ni yee wo baraga ki pɛlɛ Kirisa wo kariɲɛɛgɛ ki ni, na w`ee kemɛ yaha w`u yɛ wuyɛ mu.
47001022	W'a wu fɛ pu kpᴐn w`ee na, na Fɛfɛɛrɛ Munaa li bɛ kan w`u mu l'a tiin w`u zᴐlᴐᴐ pu na. Yaŋmuyᴐ yemu wo ɲᴐmɛɛ w'a lᴐ w`u mu cabaya na ge, a lee di nakaara wolo yee wo da ni.
47001023	Kilɛ wa na sɛɛri di bu kafinɛyɛ jo! Yeeyɛ pyaa wo ɲiɲaara na nɛ pye nɛ shɛ nige yee y'iri Korɛnte kulo li ni wɛ.
47001024	Ga lee di wa nago kanna w`ee pu wa yee wo ɲuŋᴐfɛɛ n'a daa wu shizhaa na_ɛ dɛ! Bani yee ya lowagaa ta na xᴐ n'a daa wu ni. Ga w`ee ya kapyeŋɛɛ pyi ni yee ni, kᴐnhᴐ y'i fundanga ta.
47002001	Lee wuu na nɛ li kᴐn na funŋᴐ ni jo di ganha bu shɛ nige yi y'iri, la li shɛ fara yi wo zᴐ mɛsuu li na wɛ.
47002002	Bani nɛ bu zᴐ mɛsuu w'a yee na, jᴐgᴐ yɛ pu da j'a nɛ funŋᴐ taan yee kadugo na wɛ, yee piimu na nɛ zᴐ mɛsuu li w'a ge?
47002003	Lee wuu na nɛ bi sɛmɛ wa ka, na wee tun yi mu, kᴐnhᴐ di ganha bu da zhɛ yi y'iri di zhɛ na zᴐ wu mɛɛ kasulo ta w`a yee mu wɛ, yee piimu p'a yaa pu na funŋᴐ taan ge. Nɛ d`a li na jo kaa le li ɲɛ nɛ wo fundanga kaa ge, lee li ɲɛ yee bɛɛri bɛ wo fundanga kaa.
47002004	Nɛ zᴐ mɛsuu wo w'a bi wee sɛmɛ we ka ni yama ni na funŋᴐ ni, ni ɲɛsinmɛ bɛ ni na ɲaha ni. Nɛ ta lee pye kᴐnhᴐ di yee ɲahaya tanha wɛ dɛ! Ga nɛ lee pye, yee kaa ya dan nɛ ni taangana lemu na ge, kᴐnhᴐ y'i lee cɛ.
47002005	Wa bu kaa pye lemu ya nɛ ɲaha tanha ge, wu ya ta nɛ yɛ nigin ɲaha tanha wɛ, yee bɛɛri ɲahaya w'a tanha. Ga nɛ funŋᴐ wa li waha fo li shɛ doro li tayerege t`aan wɛ, lee wuu na nɛ yee jo.
47002006	Jaagi wemu yee niɲɛhɛmɛɛ ya shan na xᴐ we n'a we na ge, wee na yaa ni wu ni.
47002007	Nimɛ kunni, y'a yaa yi yafa wu mu, y'i samᴐhᴐrᴐ le wu ni sanha, kᴐnhᴐ zᴐ mɛsuu li ganha ba bɛlɛ doro wu na, fo di wu pye tadaŋa baa wɛ.
47002008	Lee wuu na nɛ yi ɲɛɛri jo y'a li shɛɛ wu na, na wu kaa ya dan yi ni.
47002009	Lemu bɛ na sanha nɛ sɛmɛ wu ka na tun yee mu ge, lee li wa mɛ. Nɛ yee taanna wii, yee bu da yee na nɛ ɲᴐmɛɛ coni keree bɛɛri ni.
47002010	Yee bu kaa la yafa sipya wa mu, nɛ bɛ na lee yafa weefᴐᴐ mu. Nɛ bu da nɛ yaa nɛ wu kaa la yafa sipya wa mu, yee wuu na nɛ ma li yafa wufᴐᴐ mu, Kirisa ɲii na,
47002011	kᴐnhᴐ Shitaanni ganha bu da se ta w`u na wɛ, bani w'`a wu fungᴐngᴐ ki cɛ na xᴐ.
47002012	Ayiwa, ba nɛ nᴐ Torowasi kulo li ni Kirisa wo Jozaama pu jo kaa na wɛ, a nɛ Kafᴐᴐ ta w'a kuɲᴐᴐ mugi w`a na mu.
47002013	Ga lee bɛ na nɛ bi na zᴐ wu ta w'a faha wɛ, bani nɛ ta shɛ na ceborona Tite ta w`a wɛ. Lee wuu na nɛ koo sha n'a daa fɛɛ pu mu, na gari Masedᴐni fiige ki ni.
47002014	Faabye Kilɛ! Wee w'a sefɛɛrɛ kaan w`ee mu tuun bɛɛri ni Kirisa wo kariɲɛɛgɛ ki funŋᴐ ni, na w`ee luu na daga na Kirisa wo macɛŋɛ ki shɛɛ xuu wu bɛɛri ni, ba lasikoli ɲɛ wɛ.
47002015	Bani Kilɛ ya w`ee pye Kirisa wo lasikoli. Sipyii piimu na ba shᴐ, ni piimu na ba gyɛɛgi ge, kee nugo ke ya nᴐni pee bɛɛri na.
47002016	Kee nugo ke ɲɛ xu nugo pii mu pu ni, na pu ɲaha co na se xu y'iri; na ɲɛ pii bɛ mu ɲ`ii sicuumᴐ nugo, na pu ɲaha co na se ɲ`ii sicuumᴐ y'iri. Jᴐgᴐ di ɲɛ wee labye we wo ɲᴐ favᴐᴐ wɛ?
47002017	W`ee kunni ya ta Kilɛ wo Jozaama pu ɲɛri w`u jagi ɲuŋᴐ ba pii ya pu ɲɛri mu pu wo kuduun kaa na wɛ. Kilɛ w'a w`ee tun, lee wuu na w`ee ya Kilɛ Jomᴐ pu yɛrɛ pyi Kirisa wo kariɲɛɛgɛ ki ni ni funvige ni Kilɛ ɲaha t`aan.
47003001	Ayiwa, le jogana le ya li shɛɛ na w`ee ya ɲᴐ kᴐn na w`uyɛ pɛlɛ sanha gɛ? Ta w`ee mago wa li na watii wu na sɛmɛ ka tun yee mu, wu w`u mɛsaaŋa jo wee ni, kelee ta w`ee mago wa wee sɛmɛ wa tuugo zha na yi mu?
47003002	Yeeyɛ pyaa ki ɲɛ w`ee wo sɛmɛ wemu ya w`ee mɛsaaŋa yu, wu nigayahaŋa di ɲɛ w`ee zᴐlᴐᴐ pu na ge. Sipyii pu bɛɛri ya wee sɛmɛ we cɛ, na wu kalaa bɛ.
47003003	L'a fiinŋɛ na jo yee pu ɲɛ Kirisa wo sɛmɛ, wemu w'a tun w`ee baraga ni ge. Wee sɛmɛ we ya ta ka ni kama lᴐhᴐ ni wɛ, fo Kilɛ ɲ`ii wo wu wo Munaa, w'i ya ta ka faaya kᴐᴐgᴐᴐ na wɛ, fo sipyii zᴐlᴐᴐ.
47003004	W`ee ya d`a wee xuu we na Kilɛ ɲaha t`aan Kirisa baraga ni.
47003005	Lee wa nago w`ee pu wa giin na w`ee na j'a wee labye we pye ni w`uyɛ pyaa wo sefɛɛrɛ ni wɛ, ga Kilɛ ni w`ee wo sefɛɛrɛ t'a y`iri.
47003006	Wee w'a sefɛɛrɛ kan w`ee mu, na w`ee pye kariɲɛɛgɛ nivoŋᴐ ki wo kapyebyii. Kee ya ta saliya wu gbᴐᴐrᴐ ni wɛ, ga fo Fɛfɛɛrɛ Munaa. Bani saliya wu ni xu ya daa, ga Fɛfɛɛrɛ Munaa di ɲ`ii sicuumᴐ kaan.
47003007	Saliya wemu w'a ka faaya kᴐᴐgᴐᴐ ki na ge, wee w'a xu nᴐni sipya na. Ga lee bɛ na Kilɛ wo nᴐᴐrᴐ w'a wuyɛ shɛ wee tuun we ni, fo na Izirayɛli shɛɛn pye pu ya j'a ɲ`ii cori Musa ni, di wu wii wu ɲaha niŋɛ ni, wu ɲaha ki wo nᴐᴐrᴐ wu keŋɛ ni wɛ, na ta wee nᴐᴐrᴐ we di bi da ba doro.
47003008	Ta Kilɛ Munaa li wo labye wu wo nᴐᴐrᴐ wu da ba ye wee na na kanha wɛ?
47003009	Ayiwa, labye we w'a jaagi shaan sipyii ɲuŋᴐ ni ge, wee bi pye ni nᴐᴐrᴐ ni, wee tuun wu ni, labye we w'a sipya pyi sipyitiimɛ Kilɛ ɲaha t`aan ge, ta wee wo nᴐᴐrᴐ wu da ba bɛlɛ xuuni na toro we wu t`aan wɛ?
47003010	Nimɛ wo nᴐᴐrᴐ wemu w'a pɛlɛ fo xuuni ge, ma bu wee jate ni taashiinɛ li wo wu ni, m'a taashiinɛ li wo wu ta wee ɲɛ yaaga bɛ wɛ.
47003011	Kaa lemu li da ba xhᴐ ge, ni lee d'a pye ni nᴐᴐrᴐ ni. Wee tuun wu ni lemu li da gori yaha xᴐbaa ge, lee wo nᴐᴐrᴐ wu na ba bɛlɛ fo xuuni dɛ!
47003012	Kee tadaŋa ke ki wa w`ee mu ge, kee k'a samᴐhᴐrᴐ le w`ee ni fo xuuni.
47003013	W`ee ya li pyi Kilɛ tudunmᴐᴐ Musa wo pyegana li na wɛ. F`aŋa Musa bi ma daga wu ɲaha tᴐ, kᴐnhᴐ Izirayɛli shɛɛn ganha bu wee nᴐᴐrᴐ nidoromᴐ we ɲa taxᴐgᴐ ni wɛ.
47003014	Ga pu fungᴐnyᴐ yi bi tᴐ. Ali niɲaa we bɛ ni, pu ba Kariɲɛɛgɛ Ɲᴐmɛɛ Nilɛɛ li kalaa, p'a bye kanna kee f`aŋa ke k'a buri pu fungᴐnyᴐ yi na. Kee f`aŋa ke di ya ta laha w`a wɛ, bani na pye ni Kirisa ni kariɲɛɛgɛ ni, lee yɛ l'a ki lɛri w`a.
47003015	Ali niɲaa we bɛ ni, pu ba Musa wo sɛmɛ wa kalaa tuun bɛɛri ni, p'a bye kanna f`aŋa k'a buri pu fungᴐnyᴐ yi na, xuu wemu p'a galaa ge, pu da ga wu ɲaha cɛ wɛ.
47003016	Ga wemu bu sᴐᴐ na wuyɛ kan Kafᴐᴐ mu, kee f`aŋa ke na laha weefᴐᴐ wo fungᴐngᴐ ki na.
47003017	Ayiwa, Kafᴐᴐ wemu kaa pu wa yu naha ge, wee ɲɛ Fɛfɛɛrɛ Munaa. Kafᴐᴐ Munaa bu bye xuu wemu ni, wee xuu wu na bye wuyɛ wo.
47003018	W`ee piimu bɛɛri wo f`aya y'a laha laha ɲahaya yi na ge, w`ee bɛɛri p'a Kafᴐᴐ wo nᴐᴐrᴐ wu shɛɛ ba jaawiige ya yaŋmuyᴐ shɛɛ mɛ wɛ. Lee funŋᴐ ni w`ee ya ɲɛri na byi ba Kafᴐᴐ yɛ pyaa ɲɛ wɛ, na f`oro nᴐᴐrᴐ wa ni, na jin wa ni. Wee labye we, Kafᴐᴐ wo Munaa l'a wee pyi.
47004001	Ayiwa, Kilɛ w'a ɲuŋᴐ ɲaari w`ee na, na we labye we kaa le w`ee keŋɛ ni, lee l'a w`ee pye w`ee yatɛnyɛ da ga xhu we labye we na wɛ.
47004002	Nᴐhᴐdaan kapyegee kiimu bɛɛri ki ɲɛ shiige wogoo ge, w`ee ya w`u tᴐᴐgᴐ wolo kee bɛɛri ni. W`ee ya shizhiinmɛ taga na keree pyi wɛ. W`ee ya Kilɛ wo jomᴐ pu ɲɛri na zhaan wɛ. Ga can wu w`ee ya fiinŋɛ na yu, kᴐnhᴐ sipyii pu bɛɛri nigin nigin di da w`u mɛsaaŋa yu sipyii ni Kilɛ ɲaha t`aan.
47004003	Lee bɛ na Kilɛ Jozaama pemu w`ee ya yu ge, pee bu shɛ da p'a ŋmᴐhᴐ, piimu pu da ba gyɛɛgi ɲiga na ge, pee na p'a ŋmᴐhᴐ.
47004004	Pu da ga d`a wɛ, bani Shitaanni wemu ke koŋᴐ ke ya bɛlɛ ge, wee w'a pu fungᴐnyᴐ ɲɛri buri, kᴐnhᴐ kpɛɛngɛ ki ganha ba ɲ'i pu mu wɛ. Kirisa wemu wu ɲɛ Kilɛ wo jaa wu ge, wu nᴐᴐrᴐ wu wo Jozaama pu p'a kee kpɛɛngɛ ki yeege.
47004005	Kilɛ Jozaama pemu wo yɛrɛ w`ee ya byi ge, w`ee ya ta na w`uyɛ kaa yu wɛ. Yesu Kirisa wemu wu ɲɛ Kafᴐᴐ wu ge, wee kaa w`ee ya yu. Yesu wuu na w`ee ya pye yee wo kapyebyii.
47004006	Kilɛ wemu w'a jo taashiinɛ li ni na: "Kpɛɛngɛ ki pye nibiige ki ni ge" wee ninumᴐ w'a kpɛɛngɛ yeege w`ee zᴐlᴐᴐ pu na, kᴐnhᴐ Kilɛ wo nᴐᴐrᴐ wemu w'a ɲ'i na f`oro Kirisa wo ɲaha ki ni ge, w`ee di wee nᴐᴐrᴐ we wo lajɛ wu ta, wu da kpɛɛngɛ yeege w`u mu.
47004007	W`ee na ɲɛ ba cogo shᴐhᴐᴐ ɲɛ wɛ, ga wee naafuugbᴐ we di ɲɛ w`ee mu. Lee ya pye kᴐnhᴐ sipyii di li cɛ na tee sefɛɛrɛ nigbᴐᴐrᴐ te ya ta foro w`ee ni wɛ, ga Kilɛ ni t'a foro.
47004008	Kanhama tuugo bɛɛri kunni wa nᴐni w`ee na, ga w`ee fanhaya di sanha xhᴐ wɛ. W`ee fungᴐnyᴐ yi kunni wa wuregi, ga tadaŋa sanha fᴐ w`ee na wɛ.
47004009	Pu kunni wa taha w`u fɛni na gana, ga Kilɛ di ya w`ee yaha wɛ. Pu kunni wa w`u kpᴐᴐn na zhaan ɲiŋɛ na, ga w`u sanha xhu wɛ.
47004010	Tuun bɛɛri ni Yesu wo xugana li tuugo ya nᴐni w`ee na w`u ceepuuro ti ni. Ga Kilɛ di w`ee shuu, kᴐnhᴐ p'i li cɛ na ɲ`ii na Yesu ɲɛ, w`ee bɛ di ɲiifɛɛrɛ pyi wee baraga ni.
47004011	Bani xu ɲᴐ na w`ee ɲɛ tuun bɛɛri ni, w`u wo ɲiifɛɛrɛ ti ni Yesu wuu na, kᴐnhᴐ Yesu bɛ wo ɲiifɛɛrɛ t'i tiyɛ shɛ w`ee ceepuuro ti ni, tee temu ti da ba xhu ge.
47004012	Lee pyegana le na xu ya wu wo labye wu pyi w`ee na, kᴐnhᴐ ɲ`ii sicuumᴐ pu da nᴐni yee na.
47004013	L'a ka Kilɛ Kafila wu ni na: "Nɛ d`a Kilɛ na, lee l'a nɛ pye nɛ jo." Kee tadaŋa ke ninuŋᴐ na w`ee bɛ ya d`a, lee l'a w`ee bɛ pye w`ee na yu.
47004014	W`ee ya li cɛ na jo Kilɛ wemu w'a w`u Kafᴐᴐ Yesu ɲɛ na yeege xu ni ge, wee na ba w`ee bɛ ɲɛ na yeege xu ni ni Yesu ni, na w`ee ni yee bɛɛri pinnɛ Yesu ɲaha t`aan.
47004015	Kee keree kii bɛɛri wa nᴐni w`ee na, kᴐnhᴐ Kilɛ wo niimɛ wu da nᴐni sipyiɲɛhɛmɛɛ na. Lee di bye kaɲuŋᴐ sipyiɲɛhɛmɛɛ di da baraga tɛri Kilɛ na, pu da wu pɛlɛ.
47004016	Lee l'a w`ee pye w`ee ya ganri wɛ. Ali na w`ee ceepuuro ti fanha ki yaha ki na xhuu, la l'a faraa ɲiga bɛɛri w`ee munaa li wo fanha ki na.
47004017	Kanhama pemu bɛɛri p'a nᴐni w`ee na nimɛ ge, pu na ba doro. Pu na ba pɛɛŋɛ kemu nᴐ w`ee na ge, pee kanhama pu ɲɛ yaaga bɛ kee pɛɛŋɛ ke ɲaha t`aan wɛ. Kee pɛɛŋɛ ke ya sii pɛlɛ, na ɲɛ tɛhɛnɛ baa.
47004018	Bani sipyii ya yaŋmuyᴐ yemu ɲaa ge, w`ee ya ɲii yeege yee fɛni wɛ, ga fo yemu yi ɲɛ niɲabaaya ge. Yemu sipyii ya ɲaa ge, yee na ba doro, ga yemu ɲɛ yi ya ɲaa_i ge, yee na gori yaha gbee.
47005001	Buguloo piimu funyᴐ ni w`ee wa tiin naha ke ɲiŋɛ ke na w`u ceepuuro ti ge, pee buguloo pu ga ba gyɛɛgi, pusaaya ya wa fugba we ni Kilɛ na yee y`aa yaha w`a w`ee mu. Kee tatɛɛngɛ ke wa sii w`a gbee. Kee wa sipya wo keŋɛ labye wɛ.
47005002	Na w`ee yaha naha pee buguloo pii ni, w`ee wa zhiin, bani w`ee wa fugba wu wo tatiinyɛ yi wo j'e wu la pyi fo xuuni.
47005003	W`u bu lee ta w`u munahaa ki na ceepuuro nivᴐrᴐ ta le.
47005004	Na w`ee yaha pee buguloo pii ni, w`ee wa zhiin, tuguro ti wa w`u ɲuŋᴐ ni. Ceepuuro temu ti wa w`ee na naha ɲiŋɛ ke na ge, li wa nago w`ee wa giin w`u tee wolo wɛ. Ga w`ee wa giin w`u fugba wu wo ceepuuro ti lᴐ le w`uyɛ na, kᴐnhᴐ ceepuuro temu ya xhuli wɛ, tee di te ti faa, temu na ba xhu ge.
47005005	Kilɛ yɛ pyaa k'a w`ee y`aa kee keree kii kaa na. W'a wu Munaa li kan w`ee mu. Lee ya li shɛɛ na w`u na ba ye yaŋmuyᴐ ye ta can na.
47005006	Lee l'a w`ee pye w`ee ya logoo waha tuun bɛɛri ni. W`ee ya li cɛ na jo na w`ee yaha naha ni tee ceepuuro te ni, w`ee sanha k'a lii Kafᴐᴐ na.
47005007	N'a daa baraga ni w`ee ya ɲaari, li wa nago w`ee ya li ɲa wɛ.
47005008	W`ee logoo ya waha fo xuuni. W`ee funŋᴐ ki wa na foro te ceepuuro te ni, na shɛ diin Kafᴐᴐ t`aan.
47005009	Lee wuu na, w`ee ya xu yoo, w`ee ya pye ɲ`ii na yoo, lemu l'a dan w`ee ni ge, lee li ɲɛ na w`uyɛ kaa taan Kafᴐᴐ mu.
47005010	Bani li waha l'i waha w`ee bɛɛri na ba shɛ yere Kirisa ɲahagbaa na, w'a kiiri kᴐn w`u na, kᴐnhᴐ sipyii pu bɛɛri nigin nigin ya lemu pye na pu yaha te ceepuuro te ni ge, l'a pye nizaana la, l'a pye niguunᴐ la, p'i lee wo saraa ta.
47005011	Sipya ya yaa na fyagi Kafᴐᴐ na fyagana lemu na ge, w`ee ya lee cɛ, lee wuu na w`ee wa sɛɛgɛ taan sipyii pu na, kᴐnhᴐ p'i sᴐᴐ Kilɛ na. Kilɛ ya w`ee keree bɛɛri cɛ fo xuuni. Nɛ giin jo lee cɛgana li na yee bɛ ya w`ee cɛ.
47005012	W`ee ya ta na w`u mɛsaaŋa yu yi mu sanha wɛ. Ga lemu na bye kaɲuŋᴐ yee di j'a ɲuyirige ta w`ee keree na ge, lee w`ee ya yu yi mu. Piimu p'a puyɛ pɛlɛ sipyii ɲɛɲaa na, pu funyᴐ di ya fiinŋɛ_ɛ ge, kᴐnhᴐ y'i j'a pee bɛ ɲᴐ shᴐgana cɛ.
47005013	Li bi ta nago kanna w`ee ɲuŋmogoo k'a y`iri, Kilɛ wuu na lee ya pye. Ga li bu da nago kanna w`ee fungᴐnyᴐ y'a tiin, lee wa yee wo kuduun.
47005014	Bani Kirisa wo taanɲɛɛgɛ ke, kee k'a j'a w`ee na. W`ee ya li cɛ na jo ni shɛn nigin ya xu sipyii pu bɛɛri tɛgɛ, wee tuun wu ni, li ɲɛ kanna sipyii pu bɛɛri p'a xu.
47005015	Sipyii pu bɛɛri wuu na w'a xu, kᴐnhᴐ piimu pu wa ɲ`ii na ge, pee ganha ba pu wo ɲiifɛɛrɛ ti pyi nige puyɛ ɲidaan na wɛ. Ga wemu w'a xu pu tɛgɛ, na ɲɛ pu wuu na ge, pu da ti pyi wee wo ɲidaan na.
47005016	Ayiwa, nimɛ kunni w`ee da ga sipya wa shishiin wii nige na saha ni sipyii wo wiigana ni wɛ. Ali w`ee ɲɛhɛ da w`ee na bi Kirisa wii na saha ni sipyii wo wiigana ni, w`ee da ga wu wii mu nige nimɛ wɛ.
47005017	Sipya wemu bu j'e Kirisa wo kariɲɛɛgɛ ki ni, weefᴐᴐ na ɲɛri sipyifomᴐ. Keree kiimu ki ɲɛ nilɛgɛɛ ge, kee bɛɛri na doro, keree kiimu ki ɲɛ nivoŋᴐᴐ ge, kee na ɲᴐ kᴐn.
47005018	Lee bɛɛri ya foro Kilɛ ni. Wee w'a bɛ le w`ee ni wuyɛ pyaa tɛ ni Kirisa baraga ni. W'a wee labye we kaa le w`ee keŋɛ ni, kᴐnhᴐ w`ee di bye kaɲuŋᴐ bɛ di j'e wu ni sipyii pu tɛ ni.
47005019	Bani Kirisa wo baraga ni Kilɛ ya bɛ le wu ni sipyii tɛ ni. Wu ya ta pu jurumu wu tᴐrᴐ pu fɛni wɛ. W'a wee labye wu kaa le w`ee keŋɛ ni, kᴐnhᴐ bɛ di bye wu ni sipyii pu tɛ ni.
47005020	Lee wuu na w`ee ya pye Kirisa yahama ni, na yu wu tɛgɛ. L'a pye kanna Kilɛ w'a wu kafila wu yɛrɛ pyi w`ee ɲᴐ na. W`ee wa yi ɲɛɛri Kirisa mɛgɛ ki wuu na, jo yi sᴐᴐ bɛ di j'e yi ni Kilɛ tɛ ni.
47005021	Kirisa ya ta jurumu wa shishiin pye ɲa wɛ, a Kilɛ di wee taga jurumupyii pu faa, kᴐnhᴐ w`ee di j'a pye ni wu ni kariɲɛɛgɛ ni, w`u bye sipyitiimɛɛ Kilɛ ɲaha t`aan.
47006001	Lee wuu na, w`ee piimu pu ɲɛ kapyebyeɲii ni Kilɛ ni ge, w`ee wa yi ɲɛɛri jo Kilɛ wo niimɛ wemu y'a ta ge, yi ganha bu wee yaha wu pa bye ɲuŋᴐ baa wɛ.
47006002	Bani Kilɛ ya li shɛ wu Kafila wu ni na: "Na wo ɲidaan tuun ni nɛ mu ɲɛrɛgɛ ki logo, ɲuwuuro ti wo caŋa ɲii li ni nɛ mu tɛgɛ." Nimɛ wu ɲɛ Kilɛ wo ɲidaan tuun we; nimɛ wu ɲɛ ɲuwuuro ti wo caŋa ɲii le.
47006003	W`ee funŋᴐ wa sipya wa shishiin wu tatigiŋɛ ta w`u labye wu na wɛ. Lee wuu na w`ee funŋᴐ wa w`ee pu kaa la shishiin pye lemu na sipya wa shishiin ɲuŋᴐ kyɛɛgi wɛ.
47006004	Lee wuu na w`ee wa w`uyɛ shɛɛ shɛgana bɛɛri na na Kilɛ wo kapyebyii w`ee ɲɛ. W`ee ya kanhama niɲɛhɛmɛ soro, na kawagaa ni loyirigeree xu lomarana funŋᴐ ni.
47006005	P'a w`ee kpᴐᴐn, na w`ee leni kaso ni, na sipyiire ti sᴐᴐn na waa w`u na. W`ee di kapyewagaa pyi, na ɲaani ŋmunumᴐ baara ni xuugo keŋɛ ni.
47006006	W`ee ya w`uyɛ shɛɛ Kilɛ wo kapyebyii tifire funŋᴐ ni, ni lajɛ, ni loxulo, ni saama, Fɛfɛɛrɛ Munaa li wo sefɛɛrɛ ti ni, ni see see taanɲɛɛgɛ ni.
47006007	W`ee wa lee shɛɛ Kilɛ wo can wu jo funŋᴐ ni, ni Kilɛ wo sefɛɛrɛ ti baraga ni. Lemu li ɲɛ w`ee wo kashɛn yagboŋᴐ, na yogo kᴐᴐn, na yogo yu w`ee kaa na ge, lee ɲɛ kaa lemu l'a tii Kilɛ mu ge.
47006008	Tuun wa ma nᴐ p'a ganha na gbᴐᴐrᴐ tɛri w`ee na; tuun wa na ba nᴐ p'a ganha na fanhara tɛri w`ee na. W`ee mɛsaaŋa wa yu; w`ee mɛkyɛɛgɛŋɛ bɛ di yu. P'a w`ee jateni ba kafinɛjuu ɲɛ wɛ, na ta ye w`ee ya yu ge, yee di ɲɛ can we.
47006009	W`ee ɲɛ kanna pu ya w`ee cɛ wɛ, na ta pu d'a w`ee cɛ fo xuuni. P'a w`ee jateni kanna w`ee ya xu, na ta w`ee di ɲɛ ɲ`ii na. P'a w`ee leni ɲaa ni, ga w`ee da xhuu wɛ.
47006010	P'a w`ee wii na zᴐ mɛsuu l'a pɛlɛ w`ee na, na ta w`ee funyᴐ d'a taan tuun bɛɛri ni. P'a w`ee wii la baa fɛɛ, na ta w`ee d'a sipyiɲɛhɛmɛɛ pye lafɛɛ. P'a w`ee wii na yafiin ɲɛ w`ee mu wɛ, na ta yaŋmuyᴐ yi bɛɛri di ɲɛ w`ee woyo.
47006011	Na cebooloo Korɛnte shɛɛn, w`ee ya w`u zᴐlᴐᴐ pu bɛɛri mugi, na kafilafyɛn jo yee mu.
47006012	W`ee kunni ya ta w`u funyᴐ buri yee na wɛ, ga yee p'a yi funyᴐ buri w`ee na.
47006013	Ayiwa, nimɛ kunni nɛ yu ni yee ni ba na nagoo ɲɛ wɛ. W`ee ya yee co cogana lemu na w`u zᴐlᴐᴐ pu na ge, yi bɛ pu w`u co mu! Yi bɛ pu yi wo zᴐlᴐᴐ pu mugi w`u mu!
47006014	Ayiwa, piimu ɲɛ Kiricɛɛn wɛ, yi ganha ba binnɛɛ ni pee ni pu wo kapyegee kii shi na wɛ. Bɛ wekɛ wu wa tiimɛ ni kuumᴐ tɛ ni wɛ? Pinnɛgana lekɛ na kpɛɛngɛ ni nibiige di da j'a binnɛ wɛ?
47006015	Bɛ wekɛ wu da j'a bye Kirisa ni Shitaanni tɛ ni wɛ? Wemu ɲɛ Kiricɛn wɛ, kariɲɛɛgɛ kekɛ k'i da j'a bye weefᴐᴐ ni n'a daa fᴐᴐ tɛ ni wɛ?
47006016	Bɛ wekɛ w'i da j'a bye Kilɛ-pɛɛŋɛ pugbᴐhᴐ ni yapɛrɛɛ tɛ ni wɛ? Bani w`ee pu ɲɛ Kilɛ ɲ`ii wo wu wo Kilɛ-pɛɛŋɛ pugbᴐhᴐ ma na jo ba Kilɛ wuyɛ pyaa ya yi jo wu Kafila wu ni wɛ na: "Nɛ na ba diin pu niŋɛ ni, na ɲaari ni pu ni. Nɛ na ba bye pu Kilɛ, p'a bye nɛ sipyii."
47006017	"Lee wuu na Kafᴐᴐ ya jo: 'Yi foro pu tɛ ni, yi waa laha pu na. Yaaga kemu ɲɛ fɛɛfɛɛ wɛ, yi ganha bu da gbᴐn kee ka shishiin na wɛ! Yi bu j'a lee na, nɛ na zᴐᴐ yi na.' "
47006018	"Nɛ na bye yi To, yi na bye nɛ jalaa ni na poro pushaa. Kafᴐᴐ, Se Bɛɛri Fᴐᴐ w'a jo mu."
47007001	Ayiwa na taanɲiinɛɛ, ba ni Kilɛ d'a kii ɲᴐmɛhɛɛ kii bɛɛri lᴐ w`ee mu, wee tuun wu ni w`ee ya yaa na w`u ceepuuro te ni w`u zᴐlᴐᴐ pu pye fɛɛfɛɛ, na foro fᴐᴐnrᴐ keree tuuyo bɛɛri ni. W`u la le w`uyɛ ni w`u fɛfɛɛrɛ ti ɲᴐ di fa, w`u da ɲaari Kilɛ ɲ`ii fyaara ni.
47007002	Yi yi zᴐlᴐᴐ pu mugi w`u mu, w`u kaa di daan yi ni! W`ee ya ta bahamu shan sipya wa shishiin na wɛ. W`ee ya ta sipya wa shishiin ɲuŋᴐ kyɛɛgi wɛ. W`ee ya ta pii wo yaŋmuyᴐ shᴐ pu na na taga w`uyɛ pye lafɛɛ wɛ.
47007003	Yi ganha ba giin na nɛ ye yu kᴐnhᴐ di jaagi shan yi na wɛ! Nɛ tee yee jo toro yee mu jo yee kaa ya dan w`ee ni fo xuuni. Yafiin wa da j'a w`ee waa laha w`uyɛ na wɛ, ali xu bɛ wɛ.
47007004	Nɛ d`a yee na fo xuuni. Nɛ yee mɛsaaŋa yu fo xuuni. Nɛ luu l'a ɲiŋɛ fo saama na. Kanhama pemu bɛɛri p'a nᴐni w`ee na ge, nɛ funŋᴐ ma sii taan fo xuuni pu ni.
47007005	Can na, w`ee di nᴐ Masedᴐni fiige ki ni ge, w`ee ɲaha sanha ɲiŋɛ bada wɛ. Kanhama ni w`ee di bye kabaya yi bɛɛri na. W`u ni sipyii pu samaa bi dunni, fyaara di ɲɛ w`uyɛ pyaa ki bɛ wo zᴐlᴐᴐ pu ni.
47007006	Ga Kilɛ wemu w'a loɲinɛ kaan sipyicᴐnrᴐyᴐ mu ge, wee ya w`ee logoo ɲiŋɛ Tite wo ba wu keŋɛ kurogo.
47007007	Ayiwa, Tite wo ba wu yɛ bɛ_ɛ dɛ! Ga yee ya wu luu ɲiŋɛ ɲiŋɛgana lemu na ge, lee ya w`ee fungᴐnyᴐ yi teŋɛ. W'a pa w`ee pye na nɛ ɲa la k'a sii shᴐ yee ni. Na yee ya daajeŋɛ jo, na yee ya nɛ keree co ni see ni xuuni. Lee ya la fara nɛ wo fundanga ki na fo xuuni.
47007008	Nɛ fɛnhɛ sɛmɛ wemu tun yee mu ge, ali na wee sɛmɛ we ta w'a bi zᴐ mɛsuu w'a bɛ yee na, lee wo daajeŋɛ ɲɛ nige nɛ ni wɛ. Li daajeŋɛ bye nɛ ni, bani nɛ bi sɛmɛ wu ta w'a zᴐ mɛsuu w'a yee na jɛɛrɛ yɛ nigin funŋᴐ ni.
47007009	Ga nimɛ nɛ funŋᴐ ya taan. Yee zᴐlᴐᴐ na mɛhɛɛ suu, lee ya ta pye nɛ wo fundanga ki kaɲuŋᴐ_ɛ dɛ! Ga lee zᴐ mɛsuu le na yee pye yee ya kuri kadugo, na yi ɲaarigana faa, lee l'a nɛ funŋᴐ taan. Yee wo zᴐ mɛsuu l'a pye na saha ni Kilɛ wo ɲidaan ni. Lee funŋᴐ ni lemu w`ee ya pye yee na ge, lee ya ta pye kakuunᴐ wɛ.
47007010	Bani zᴐ mɛsuu lemu ya sipya taa na saha ni Kilɛ yɛ pyaa wo ɲidaan wu ni ge, lee ma sipya pye m'a ma torogana li faa, na ɲuwuuro ta. Lee zᴐ mɛsuu le tuugo ya sipyii pyi pu na daajeŋɛ yu Kilɛ ɲaha t`aan. Ga koŋᴐ ya zᴐ mɛsuu lemu nᴐni sipya na ge, lee l'a ma ni xu ni.
47007011	Zᴐ mɛsuu lemu l'a yee ta na saha ni Kilɛ wo ɲidaan wu ni ge, l'a lemu ɲᴐ ge, lee li wa mɛ. Yee ya yi see bɛɛri le le kaa le ni. Yee ya can wu sha xuuni. Yee ya ɲahaya tanha fo xuuni. Yee ya fya fo xuuni. Nɛ ɲa la bi shᴐ yee ni fo xuuni. Yee zᴐlᴐᴐ pu bɛɛri bi ɲaha tii le kaa nigin we na. Yee ya jaagi pye xuuni le kaa le shizhaa na. Yee ya li shɛ shɛgana bɛɛri na na yee tᴐᴐgᴐ wa le kaa le ni wɛ.
47007012	Ma bu logo nɛ we sɛmɛ we tun yee mu, wemu w'a kakuunᴐ li pye ge, ni wemu na l'a pye ge, nɛ ta wu tun wee wa shishiin wuu na wɛ. Ga nɛ wu tun yee mu, yee ya yiyɛ kan kangana lemu na w`ee wuu na ge, y'i lee cɛ Kilɛ ɲaha t`aan.
47007013	Lee l'a w`ee logoo ki pye k'a ɲiŋɛ. Yee ya Tite fungᴐngᴐ ki teŋɛ, a wu funŋᴐ di daan taangana lemu na ge, lee bɛ ya pye w`ee mu fundangbᴐhᴐ na fara loɲinɛ li na.
47007014	Nɛ yee sᴐ keree kii shizhaa na Tite mu, di wa ta shiige lee kabaŋa na wɛ. W`ee ya can jo yee mu w`u keree ki bɛɛri ni jogana lemu na ge, lee funŋᴐ ni yee wo mɛsaaŋa kemu w`ee ya jo Tite mu ge, a yee bɛ di da can.
47007015	Wu taanɲɛɛgɛ k'a ɲɛri pɛlɛ bɛ yee shizhaa na, bani wu funŋᴐ w'a dun ni yee bɛɛri nigin nigin wu wo ɲᴐmɛɛcoro ti ni. Yee ya wu ɲuŋᴐ c'iri ni baraga kemu ni, na fya wu na, na yiyɛ tirige wu mu tirigegana lemu na ge, wu funŋᴐ w'a dun ni lee bɛ ni.
47007016	Nɛ funŋᴐ ya taan fo xuuni, bani nɛ na j'a da daa yee na keree bɛɛri ni.
47008001	Ayiwa na cebooloo, Kilɛ ya niimɛ wemu pye Masedᴐni fiige ki egilizii pu mu ge, w`u funŋᴐ ki wa w`u yee ɲaha jo yi mu.
47008002	Kanhama nigbᴐ pu bye pu ɲuŋᴐ ni. Ga p'a fundanga ta xuuni, fo na keŋɛ mugi pu keŋɛ yara na, na pii kan xuuni, ali na pu ta pu na ɲɛ bɛ la baa fɛɛ.
47008003	Nɛ wa lee wo sɛɛri nago kanna p'a pii kan na bɛ ni pu se ɲuŋᴐ kana ni. Pu yɛrɛ ya toro bɛ pu se ɲuŋᴐ kana t`aan, ali na ta wa ya pu karamu bɛ wɛ.
47008004	P'a sii w`ee tii ɲɛɛri saama na, na w`ee pu sᴐᴐ pu mu, pu bɛ di pu wo dɛgɛ kan shɛ Kilɛ wo fɛfɛɛrɛ wuu pu mu Zhude fiige ki ni.
47008005	W`ee bi daa pu na jo pu na lemu pye ge, p'a toro bɛ yɛrɛ lee t`aan. P'a fɛnhɛ puyɛ kan Kafᴐᴐ mu, lee kadugo na na puyɛ yaha w`ee bɛ keŋɛ na na saha ni Kilɛ yɛ pyaa ɲidaan ni.
47008006	Lee wuu na w`ee ya Tite ɲɛɛri na jo w'a bi labye nizaama wemu ɲᴐ kᴐn yee y'iri keŋɛ yakanya yi wo shizhaa na ge, jo wu shɛ yi y'iri w'i shɛ wee labye wu ɲᴐ fa.
47008007	Yee ya pye ɲaha na keree bɛɛri ni: n'a daa fɛɛrɛ yoo, kafila yoo, lajɛ yoo, ni sɛɛtanga tuugo bɛɛri. W`ee ya taan yee mu taangana lemu na ge, na fara kee taanɲɛɛgɛ ki bɛ na. W`ee funŋᴐ ki wa y'i bye ɲaha na we labye nizaama we bɛ ni.
47008008	Li wa nago kanna n'a yi karamu fo yi li pye fanha na wɛ. Ga nɛ pii wo lowagaa keree yu yi mu, kᴐnhᴐ di yi wo taanɲɛɛgɛ ki nᴐhᴐ wolo wii ki bi ɲɛ see see taanɲɛɛgɛ.
47008009	Bani w`u Kafᴐᴐ Yesu Kirisa ya wu wo niimɛ wu shɛ shɛgana lemu na ge, yi bɛɛri wa lee cɛ. Wee bye yara fᴐᴐ, a wu wuyɛ pye la baa fᴐᴐ yee wuu na, kᴐnhᴐ yee di bye yara fɛɛ wu wo la baa fɛɛrɛ ti baraga ni.
47008010	Na fungᴐngᴐ n'a zhɛɛ yɛ yi na, nago kanna y'a kaa lemu ɲᴐ kᴐn taɲee ge, yi bu lee pye na li ɲᴐ fa, lee ya ɲᴐ xuuni. Yee p'a pye shɛnshiilee na le kaa le ɲᴐ kᴐn, lee yɛ bɛ wɛ, yee p'a nᴐhᴐ pye shɛnshiilee sanha na le kaa le bye fungᴐngᴐ ta.
47008011	Lee wuu na, yi shɛ ɲaha na le kaa le fɛni, y'i li pye y'i li ɲᴐ fa. Lee kaa le funŋᴐ ya tigi yi mu ni zᴐsaama wemu ni ge, yi li pye y'i li ɲᴐ fa ni wee zᴐsaama we ninumᴐ ni, na saha ni yi se ɲuŋᴐ kana ni.
47008012	Bani Kilɛ gan fungᴐngᴐ bu digi sipya mu, Kilɛ ya sᴐᴐ kee yakanga ke na, na saha ni wu keŋɛ yataa ni. Ga yaaga kemu se ɲɛ wu ni wɛ, kee niŋɛ ɲɛ wɛ.
47008013	Li wa nago kanna yi pu samaa wo cᴐnrᴐmᴐ pu laha, yiyɛ pyaa di do cᴐnrᴐmᴐ pu ni_i dɛ! Ga y'a yaa na li pye, kᴐnhᴐ yi bɛɛri di daanna.
47008014	Nimɛ kunni, la wa yee mu, lee wuu na yee na j'a la baa fɛɛ pu tɛgɛ. Ayiwa, la baa fɛɛrɛ ti ga ba nᴐ yee bɛ na, na pee bɛ ta p'a ɲɛri lafɛɛ, pee bɛ na j'a yee tɛgɛ. Lee funŋᴐ ni, yi bɛɛri na daanna,
47008015	ma na jo ba l'a ka Kilɛ Kafila wu ni kagana lemu na wɛ na: "Wemu w'a niɲɛhɛmɛ kuu ge, wee wo wu sama ya kori wɛ; Wemu w'a dᴐᴐni kuu ge, wee bɛ wo wu ya xuuŋᴐ wɛ."
47008016	Baaga Kilɛ, bani w'a lowaa le Tite ni yee keree na ma na jo ba w`ee ɲɛ wɛ.
47008017	W`ee ya lemu sha Tite mu ge, w'a sᴐᴐ lee na. Ga yee keree wa bye wu zᴐ na fo xuuni, fo wuyɛ pyaa ya li kᴐn wuyɛ funŋᴐ ni na wu shɛ yee y'iri.
47008018	Egilizii pu bɛɛri ya ceborona wemu sᴐni wu labye nizaama wu wuu na Kilɛ Jozaama pu wo yɛrɛ li shizhaa na ge, wee w'`a da binnɛ ni Tite ni na tun.
47008019	Lee yɛ bɛ wɛ, ɲara lemu w`ee ya byi na ɲaha tii Kilɛ wo taa li keree ki na ge, wee ceborona wu ɲaha egilizii p'a bulo na wu pinnɛ ni w`ee ni lee ɲara li na. W`ee ya lee ɲara li pyi, kᴐnhᴐ nᴐᴐrᴐ di danha Kafᴐᴐ mɛgɛ na, w`u nᴐhᴐ w`u fungᴐngᴐ nizaaŋa ki shɛ sipyii pu wo dɛgɛ wu shizhaa na.
47008020	Le shᴐᴐnrigana le na w`ee ya we warigbᴐ we keree ɲaha shᴐᴐnri. W`ee ya keree bɛɛri pyi kᴐnhᴐ sipyii ganha bu jaagi ta w`u na xuu wa shishiin ni le kaa le ni wɛ.
47008021	Bani w`ee funŋᴐ ki wa w`u da saama koro ɲaari, Kafᴐᴐ yɛ ɲaha t`aan bɛ wɛ, ga sipyii pu bɛ ɲaha t`aan.
47008022	W`u ceborona wa bɛ w'`a da binnɛ ni pu ni. W`ee ya wu nᴐhᴐ wolo tᴐᴐɲii niɲɛhɛŋɛɛ ni, na wu ta w'a la le wuyɛ ni xuuni tuun bɛɛri ni. Ga w'a la le wuyɛ ni nimɛ na toro taashiinɛ li bɛ t`aan, bani w'a d`a yee na fo xuuni.
47008023	We wu ɲɛ Tite ge, wee ɲɛ na ɲaariɲii ni na kapyebyeɲii. Yee mu w`ee ya kapyeŋɛɛ pyi. Cebooloo pu samaa p'a pinnɛ ni wu ni ge, pee ɲɛ egilizii pu wo tudunmᴐᴐ. Pee ya pye sipyii piimu p'a pɛɛŋɛ taha Kirisa mɛgɛ na ge.
47008024	Lee wuu na, y'a yaa na li shɛ pu na na pu kaa ya dan yee ni fo xuuni, kᴐnhᴐ egilizii p'i lee ɲa, p'i li cɛ na kaɲii wa w`ee mu na yee mɛsaaŋa yu.
47009001	Can na, dɛgɛ wemu w'a byi Zhude fiige ki n'a daa fɛɛ pu na ge, nɛ li ta jo ɲuŋᴐ wa li na nɛ wu na sɛmɛ ka sanha di dun yee mu wee dɛgɛ wu keree na wɛ.
47009002	Bani nɛ yee ɲidaan cɛ na xᴐ wee labye wu kabaŋa na. Nɛ yee mɛsaaŋa jo xᴐ bɛ yɛrɛ Masedᴐni n'a daa fɛɛ pu mu. Nɛ pu pye: "Akayi fiige ki cebooloo p'a gbegele xᴐ p'i dɛgɛ pye na co fo taɲee na." Yee wo samᴐhᴐrᴐ t'a pye kaɲuŋᴐ na lowaa kan n'a daa fɛɛ niɲɛhɛmɛɛ mu.
47009003	Ga lee bɛ na, n'a da w`u cebooloo pu tun yi mu, kᴐnhᴐ masᴐŋᴐ kemu w`ee ya pye yee na we labye we shizhaa na ge, kee ganha bu bye ɲuŋᴐ baa wogo wɛ. Nɛ funŋᴐ ki wa p'i shɛ yi ta y'a gbegele xᴐ, ma na jo ba nɛ yi jo wɛ.
47009004	Lee bɛ wɛ, Masedᴐni shɛɛn pii bu binnɛ kari ni nɛ ni yee y'iri, na shɛ yee ta yee ya ta gbegele wɛ, lee na bye w`ee mu shiige, bani w`ee ya d`a yee na. Li na bye yee bɛ wo shiige.
47009005	Lee wuu na nɛ li kᴐn nayɛ funŋᴐ ni jo nɛ yaa na pii ceboronamaa pii ɲɛɛri jo pu toro na ɲaha na yee y'iri. Loolodaa lemu kaa yee ya jo ge, kᴐnhᴐ p'i shɛ lee keree ɲaha shᴐᴐnri sani di ba shɛ w`a ge. Lee na ba li shɛ na daan na mu funŋᴐ ni lee loolodaa l'a kan, na li ya ta pye fanha kaa wɛ.
47009006	Yi li cɛ na wemu bu shinma nifɛnhɛŋɛɛ nugi, shinma nifɛnhɛŋɛɛ ma da ba gᴐn. Wemu shiin bu shinma niɲɛhɛmɛ nugi, shinma niɲɛhɛmɛ weefᴐᴐ da ba gᴐn.
47009007	Wemu bɛɛri ya lemu wo tɛhɛnɛ kᴐn wu funŋᴐ ni ge, wu lee kan. Wee gan we ganha bu da bye ni zᴐ mɛsuu ni wɛ, kelee fanha kaa wɛ. Bani sipya wemu w'a gan pyi ni fundanga ni ge, wee kaa l'a dan Kilɛ ni.
47009008	Se wa Kilɛ ni na kasaaŋaa tuuyo bɛɛri pye yee mu fo na ɲɛhɛ, kᴐnhᴐ yee mago yaŋmuyᴐ bɛɛri niɲɛhɛyɛ di da daa yi mu tuun bɛɛri, ni keree bɛɛri ni, kᴐnhᴐ yi da se ɲaha na kapyegee nizaaŋaa ni.
47009009	Ma na jo ba l'a ka Kilɛ Kafila wu ni wɛ na: "W'a keŋɛ mugi wu yataya na, na la baa fɛɛ kan. Wu saama pu wa da ga xhᴐ bada wɛ."
47009010	Kilɛ wemu w'a nuguzhi kaan yenugumᴐ mu, na wu ɲᴐlige bɛ kaan wu mu ge, wee na ba nuguzhi niɲɛhɛrɛ kan yee mu xuuni, kᴐnhᴐ yee wo saama pu da buri p'a se ɲaha na.
47009011	Wu na ba saama tuugo bɛɛri pyi yee mu, kᴐnhᴐ yi bɛ di keŋɛ mugi yi yataya na. W`ee na zhɛ yee wo yakanya yi loolo piimu na ge, l'a bye kaɲuŋᴐ pee na baraga ni masᴐŋᴐ taha Kilɛ na yee yakanya ye wuu na.
47009012	Bani dɛgɛ wemu yee ya byi ge, wu ya ta na Kilɛ wo fɛfɛɛrɛ sipyii pu tɛri yɛ wɛ. Ga wu na ba bye kaɲuŋᴐ sipyiɲɛhɛmɛɛ di da baraga tɛri Kilɛ na, pu da wu sᴐni.
47009013	Wee dɛgɛ we bu nᴐ pu na, pu na Kilɛ sᴐ, bani yee ya d`a Kirisa wo Jozaama pu na, na ɲaari bɛ na sahaŋi ni pee Jomᴐ pe ni, na nᴐhᴐ keŋɛ mugi yi keŋɛ yataya na pee mu, na ki mugi sipyii pu samaa bɛ mu.
47009014	Kilɛ ya niimɛ nigbᴐ wemu pye yee mu ge, wee na ba pu pye pu na Kilɛ ɲɛɛri yee mu xuuni, yi kaa bɛ na ganha na dan pu ni xuuni.
47009015	Kilɛ w'a sᴐni wu ma yakanga ki wuu na, w'a yagbᴐhᴐŋᴐ kemu kan w`ee mu ni ki ɲᴐhᴐ ɲɛ_ɛ ge!
47010001	Ayiwa na cebooloo, pii ya jo na nɛ bu bye yee tɛ ni, na nɛ ma ɲiŋɛ. Ga na nɛ bu lii yee na, nɛ ma kafugo le nayɛ ni na w'a yee na. Nɛ Pᴐli w'a yi ɲɛɛri Kirisa wo lotaan le, ni wu saama pu wuu na,
47010002	yi ganha bu da na karamu di ba nᴐ yi y'iri, di kafugo le nayɛ ni di w'a yi na wɛ. Bani piimu p'a yu na koŋᴐ sipyii wo fungᴐngᴐ keree torogana na w`ee ya doroo ge, nɛ d`a li na jo nɛ na zhɛ kafugo le nayɛ ni na w'a pee na.
47010003	Can wu ɲɛ wii, w`u ceepuuro wuu kunni wa ɲaari ke koŋᴐ ke funŋᴐ ni, ga w`ee di wa yogo ki kᴐᴐn ni ceepuuro fanha ni wɛ.
47010004	W`ee wo yokᴐnyaŋmuyᴐ yi ɲɛ ke koŋᴐ ke sipyii woyo wɛ, ga Kilɛ woyo yi ɲɛ yii, fanha ɲɛ yemu ni ge. Y'a Shitaanni wo kasᴐrᴐyᴐ yi shaan.
47010005	Joyaama fara yaaga tuugo bɛɛri na, kemu bɛɛri k'a yogo kᴐᴐn Kilɛ wo lajɛ wu na ge, w`ee ya yee bɛɛri ɲɛri buri. Fungᴐnyᴐ tuuyo ye bɛɛri w`ee ya guuni, kᴐnhᴐ y'i Kirisa ɲᴐmɛɛ co.
47010006	Yee wo ɲᴐmɛɛconᴐ li ɲᴐ ba fa tuun wemu ni, w`ee ya gbegele xᴐ w`u ɲᴐmɛɛcobaalaa pu bɛɛri wo fᴐhᴐᴐ tᴐ pu mu.
47010007	Ɲɛɲaa le yee ya wii sipyii ni. Ayiwa, sipya wa bu d`a li na na Kirisa wo wee ɲɛ, weefᴐᴐ ya yaa na wu funŋᴐ kᴐn li na, na li cɛ na ba wee ɲɛ Kirisa wo wɛ, mu w`ee bɛ ɲɛ Kirisa wuu.
47010008	Bani Kafᴐᴐ ya fanha kemu kan w`ee mu ge, ki kaɲuŋᴐ ki ɲɛ na yee luu na se ɲaha na, ki kaɲuŋᴐ ɲɛ na yee kyɛɛgi wɛ. Ali nɛ ɲɛhɛ bi nayɛ pɛlɛ toro bɛ jɛɛrɛ yɛ kee fanha ke wuu na, lee shiige ɲɛ nɛ na wɛ.
47010009	Nɛ funŋᴐ wa di da li shɛɛ na sɛmɛɛ pu ni, nago n'a yi fuguri wɛ.
47010010	Pii kunni wa yu na nɛ sɛmɛɛ pu kafila w'a waha, na kafugo ki ɲɛ wu ni. Ga na nɛyɛ pyaa bu nᴐ yee y'iri, na nɛ ma bye baraga baa sipya, na nɛ jomᴐ pu da yaaga bɛ ɲᴐ wɛ.
47010011	Piimu p'a yee yu ge, pufɛɛ pu li cɛ na jogana lemu na w`ee ya yu w`u sɛmɛɛ pu ni na w`u ta w'`a lii yi na ge, lee wo kapyegee bɛ w'`a da ba shɛ byi w`u ga nᴐ yi y'iri tuun wemu ni.
47010012	Piimu p'a puyɛ sᴐni ge, w`ee wa da ga sᴐᴐ di w`uyɛ pye pee sipyii pii p'a tuugo, kelee di w`uyɛ taanna ni pu ni wɛ. Pee ma puyɛ taanna ni puyɛ ni, na puyɛ luu na daanna ni puyɛ ni. Ta tee ɲɛ nahanahara wɛ?
47010013	W`ee kunni wa da w`uyɛ pɛlɛ fo di zhɛ doro w`u tayerege t`aan wɛ. Ga Kilɛ ya tɛhɛnɛ lemu wolo kan w`ee mu, a lee di bye bɛ kaɲuŋᴐ a w`ee di nᴐ yee na ge, w`ee na ba w`uyɛ pɛlɛ na saha ni lee ni.
47010014	W`ee da bye w`ee ya nᴐ yee na wɛ, wee tuun wu ni w`ee bi da tɛhɛnɛ li toro, ga w`ee ya ta li toro wɛ, bani w`ee p'a Kirisa wo Jozaama pu jo yee mu shɛnshiilee.
47010015	Lee funŋᴐ ni tɛhɛnɛ lemu l'a kᴐn w`ee kan ge, w`ee wa da doro lee t`aan wɛ. Sipyii piitiilee ya labye wemu pye ge, w`ee wa da wee kaa lᴐ di daga da w`uyɛ pɛlɛ wɛ. W`ee ya d`a li na nago yee ba shɛ ɲaha na n'a daa wu ni, la na vara xuuni w`ee wo labye wu na yee niŋɛ ni Kilɛ wo tɛhɛnɛ li funŋᴐ ni, w'a lemu kᴐn na kan w`ee mu ge.
47010016	Lee funŋᴐ ni fiiye yemu yi wa yee kadugo y'iri ge, w`ee na j'a zhɛ Kilɛ wo Jozaama pu jo yee fiiye yi ni, na ta w`ee ya wa wo labye lᴐ wu tapyege ni na taga w`uyɛ pɛlɛ wɛ.
47010017	L'a ka Kilɛ Kafila wu ni na: "Wemu bu jo wu wuyɛ pɛlɛ, wufᴐᴐ wu wuyɛ pɛlɛ Kilɛ wo nibyegee kii funŋᴐ ni."
47010018	Bani wemu ba wuyɛ mɛsaaŋa yu, wee ya mɛgɛ nijeŋɛ taa wɛ, ga Kafᴐᴐ yɛ pyaa ya wemu wo mɛsaaŋa yu ge, wee w'a ki taa.
47011001	Aa! Yee da bi da zᴐᴐ na nɛ wo ɲuŋmoyirinɛ jomᴐ pe xu yiyɛ ni jɛri funŋᴐ ni dɛ, lee bi da daan nɛ ni. Ayiwa, yi pu xu yiyɛ ni!
47011002	Yee kaa ya dan nɛ ni fo xuuni, fo na ɲɛpɛɛn leŋɛ nɛ ni yee shizhaa na. Ga Kilɛ ni lee ya foro. Curᴐ nigin pe, wee mu nɛ yee co, wee ɲɛ Kirisa; kᴐnhᴐ di ba yi kan wu mu ba doɲiŋɛ fucɛri nacɛbaa ɲɛ wɛ.
47011003	Ga nɛ fyagi jo yi fungᴐnyᴐ ganha da ba ɲɛri, Kirisa wemu na y'a yiyɛ pᴐ xuuni ge, fo di yi kuruŋᴐ wee fɛni, ma na jo ba wᴐ w'a kafinɛyɛ taga Awa faanna, na wu piinŋɛ mɛ wɛ.
47011004	Bani sipya watii bu ba Yesu watii kaa jo yee mu wemu wo kaa jogana ni w`ee wo wu kaa jogana ɲɛ nigin wɛ, yee na ɲɛri na d`a weefᴐᴐ na. Kilɛ Munaa lemu yee ya ta w`ee keŋɛ kurogo, kelee Kilɛ Jozaama pemu yee ya logo w`ee ɲᴐ na ge, yee bu munaa latii ta lemu ni w`ee wuu li ɲɛ nigin wɛ, kelee na jozaama patii ta pemu ni w`ee wo pu ɲɛ nigin wɛ, yee na w'a karaa d`a yee bɛ na.
47011005	Na li ta pee mɛgbᴐhᴐ tudunmᴐᴐ piimu yee ya jateni ge, pee ya pᴐrᴐ nɛ na kabaŋa ka shishiin na wɛ.
47011006	Ali nɛ ɲɛhɛ bye nɛ di ya pye kafila cɛvᴐᴐ fo wu nijemɛ wɛ, cɛmɛ wo koo ni kunni, n'a la cɛ pee ni. W`ee ya lee shɛ yee na shɛgana bɛɛri na, ni keree bɛɛri ni.
47011007	Tuun wemu ni nɛ Kilɛ wo Jozaama pu jo yee mu ma ni ge, nɛ nayɛ tirige, na yee durogo. Ta kakuunᴐ li ɲɛ lere gɛ?
47011008	Egilizii piitiilee pu bi nɛ saraa. L'a pye kanna nɛ pee wo naafuu wu shᴐ pu na na taga yee tɛgɛ.
47011009	Na nɛ yaha yee y'iri, yaŋmuyᴐ ya funmᴐ bye nɛ na, ga nɛ ta na wo tuguro ti taha wa shishiin ɲuŋᴐ ni yee ni wɛ. Cebooloo piimu p'a pa na y`iri Masedᴐni fiige ki ni ge, pee p'a pa nɛ wo mago yaŋmuyᴐ yi kan nɛ mu. Nɛ kasɛɛgɛ yaha nayɛ na, kᴐnhᴐ di ganha da bye yee wa shishiin mu tuguro kaa la shishiin ni wɛ. N'a da kasɛɛgɛ yaha nayɛ na sanha lee kanunᴐ le na.
47011010	Lee ya pye kaɲuŋᴐ, kemu ya nɛ ɲuŋᴐ yirige Akayi fiige ki bɛɛri ni ge. Sipya wa shishiin wa da j'a kee ɲuyirige ki shᴐ nɛ na wɛ. Kirisa wo can we, wee wemu wu ɲɛ nɛ ni ge, wee wuu na nɛ yee jo.
47011011	Ɲaha na nɛ d'a yee jo wɛ? Na yee kaa ya dan nɛ ni_i laa? Kilɛ yɛ pyaa bɛ ya lee cɛ na yee kaa ya dan nɛ ni.
47011012	Ga pyegana lemu na nɛ na wo labye wu pye yee mu ge, lee pyegana li na n'a da da wu pyi. Piimu p'a kaɲuŋᴐ shaa na puyɛ pɛlɛ, na yu na w`ee wo labye pyegana le tuugo pee ya byi ge, lee pyegana li na n'a da da na wo labye wu pyi, kᴐnhᴐ pee ganha bu kee kaɲuŋᴐ ki ta wɛ.
47011013	Kafinɛjuu pu ɲɛ pee tudunmᴐᴐ piiri. Pu labye wu bɛɛri w'a sipyii piinŋɛ. P'a puyɛ pye kanna Kirisa wo tudunmᴐᴐ pee ɲɛ.
47011014	Ga lee ɲɛ kakanhana wɛ, bani Shitaanni bɛ ya wuyɛ ɲɛri na byi ba mɛlɛkɛ kpɛɛngɛ wo ɲɛ wɛ.
47011015	Lee wuu na do, Shitaanni wo kapyebyii bu puyɛ pye kanna Kilɛ wo kapyebyii pee ɲɛ piimu ya tii ge, lee ya yaa li wa fo wɛ. Ga li taxᴐgᴐ ki kuduun ɲɛ wemu ge, wee na ba nᴐ pu na na saha ni pu kapyegee ni.
47011016	N'a da guri yi taha sanha yi mu jo wa shishiin ganha bu na wii ɲuŋmoyirinɛ fᴐᴐ wɛ. Ga yi ɲɛhɛ ba na wii ɲuŋmoyirinɛ fᴐᴐ, yi na co mu, kᴐnhᴐ na bɛ di nayɛ pɛlɛ dᴐᴐni.
47011017	Yemu n'a da jo nimɛ ge, Kafᴐᴐ w'a ta yee le na ɲᴐ ni wɛ. Ga la l'a na pye n'a da yee jo. Lee wuu na n'a da jo ba ɲuŋmoyirinɛ fᴐᴐ ɲɛ wɛ.
47011018	Ga ma na jo ba shɛnɲɛhɛmɛɛ wa puyɛ pɛlɛ ke koŋᴐ ke keree ni wɛ, wee tuun wu ni nɛ bɛ na nayɛ pɛlɛ gɛ!
47011019	Yee piimu pu ɲɛ fungᴐnyᴐ fɛɛ ge, a yee di dɛrɛɛ na ɲuŋmoyirilee jomᴐ nuri!
47011020	Pee sipyii pii p'a yee co ba buloo ɲɛ_ɛ ge, na yee keŋɛ yaŋmuyᴐ li, na dun yee na, na ɲᴐsanga pyi yee na, na kadahaa leni yee ɲahaya ni. A yee di lee xu yiyɛ ni.
47011021	Shiige ki ɲɛ nɛ na pe jomᴐ pe tajogo ni, ga nɛ fanha di wa ɲɛhɛ ba pee ɲɛ wɛ, na ɲuŋᴐ bɛ di wa waha ba pee ɲɛ wɛ. Ga lee bɛ na keree kiimu kaa p'a daga na puyɛ pɛlɛ ge, nɛ bɛ na j'a kee kaa taga nayɛ pɛlɛ. Nɛ yu ba ɲuŋmoyirinɛ fᴐᴐ ɲɛ wɛ.
47011022	Heburuu pu ɲɛ pii ya? Wee wa nɛ bɛ ɲɛ. Izirayɛli shi shɛɛn pu ɲɛ pii ya? Wee wa nɛ bɛ ɲɛ. Ibirayima kadugo shi shɛɛn pu ɲɛ pii ya? Wee wa nɛ bɛ ɲɛ.
47011023	Kirisa wo kapyebyii pu ɲɛ pii ya? Ɲuŋmoyirinɛ fᴐᴐ jomᴐ n'a da jo. Nɛ pye Kirisa wo kapyebye na toro pee t`aan fo xuuni. Nɛ pu j'a kapyeŋɛɛ ni. Nɛ kaso jegee, kee ya ɲɛhɛ pu wogoo na. Nɛ kpᴐᴐnrᴐ jɛri shᴐ na toro pee t`aan. Nɛ xu fᴐ tᴐᴐɲii niɲɛhɛŋɛɛ ni.
47011024	Yawutuu p'a nɛ kpᴐn fo tᴐᴐɲii kaguro, tᴐᴐɲii bɛɛri susᴐ ɲ`ii kɛlɛɛ shishɛɛrɛ nigin ma fᴐ.
47011025	A Oromɛ shɛɛn di na kpᴐn fo tᴐᴐɲii taanri ni kabegee ni. A p'i kagereye taga na w'a na da gbo tᴐᴐɲii nigin. A kᴐᴐgbᴐhᴐ di gyɛɛgi ni na ni fo tᴐᴐɲii taanri suumᴐ lᴐhᴐ ni. A di caŋa nigin ni piige nigin pye suumᴐ lᴐhᴐ ni.
47011026	Nɛ kushɛgɛɛ niɲɛhɛŋɛɛ pye. Nɛ na munaa pɛrɛ fᴐ gbalaa lᴐhᴐyᴐ ni. Nɛ na munaa pɛrɛ fᴐ java fɛɛ niŋɛ ni. Nɛ na munaa pɛrɛ fᴐ nayɛ pyaa shi wu niŋɛ ni, na li pɛrɛ fᴐ shi watii niŋɛ ni. Nɛ na munaa pɛrɛ fᴐ kulo funŋᴐ ni, na li pɛrɛ fᴐ sipoŋᴐ ni. Nɛ na munaa pɛrɛ fᴐ suumᴐ lᴐhᴐ ni. Ali w`u cebooloo piimu p'a puyɛ pye n'a daa fɛɛ, p'i ɲɛ n'a daa fɛɛ_i ge, nɛ na munaa pɛrɛ fᴐ pee bɛ niŋɛ ni.
47011027	Nɛ kapyeŋɛɛ niɲɛhɛŋɛɛ pye kiimu ya waha ge, na kanhama ɲa. Nɛ piiye niɲɛhɛyɛ shᴐn ŋmunumᴐ xuugo ni. Nɛ xuugo gba, a waga di la pye na ni. Nɛ yalige ɲa, na ki yaha w`a tɛɛgɛɛ niɲɛhɛŋɛɛ ni. Nɛ wiire gba, na fafunmᴐ pye.
47011028	Ki saŋaa di ɲɛ w`a. Na fara kee bɛɛri na, nɛ bi na funŋᴐ shaa ni egilizii pu bɛɛri kaa ni caŋa bɛɛri.
47011029	N'a daa fᴐᴐ wa baraga bu jɛrɛ, nɛ ma bye kanna nɛyɛ pyaa wo baraga k'a c`ɛrɛ. Wa ɲuŋᴐ bu gyɛɛgi, lee ma sii waha na na fo xuuni.
47011030	Li bu da nago kanna nɛ yaa na nayɛ pɛlɛ, nɛ na nayɛ pɛlɛ na wo baraga baara ti ni.
47011031	Masᴐŋᴐ k'a dɛri w`u Kafᴐᴐ Yesu To Kilɛ na gbee! Wee ya li cɛ na nɛ wa kafinɛyɛ yu wɛ.
47011032	Na nɛ yaha Damasi kulo li ni, caŋa ka saannaa Arɛtasi wo gbafɛnɛɛri w'a pa sipyii pii yaha kulo li tajeye yi bɛɛri ni, kᴐnhᴐ p'i nɛ co.
47011033	Ga, a n'a daa fɛɛ p'i nɛ le sagana ni na yeege fenɛtiri ni, na mɛɛrɛ taga nɛ tirige kanha ki kadugo. Lee funŋᴐ ni a nɛ shᴐ wu na.
47012001	Ayiwa, fo nɛ bu nayɛ pɛlɛ, ba lee di wa yafiin ɲᴐgi wɛ. Lee bɛ na, kashɛgɛɛ kiimu nɛ ɲa, ni Kafᴐᴐ ya keree kiimu shɛ nɛ na ge, kee shizhaa na n'a da ba jo nimɛ.
47012002	Nɛ n'a wa cɛ, wu na ɲɛ Kirisa wo kariɲɛɛgɛ ki ni, li yee kɛ ni shishɛɛrɛ wu ɲɛ niɲee, Kilɛ ya wu lᴐ kari fo fugba we ni. (Ayiwa wuyɛ pyaa k'a kari w`a la, kelee kashɛɛ Kilɛ ya shɛ wu na la, nɛ kunni ya lee cɛ wɛ, Kilɛ w'a lee cɛ.)
47012003	Nɛ kunni ya li cɛ na jo kanna wee n'a w'a kari Alijinɛ ni. (Ga wuyɛ pyaa k'a kari w`a la, kelee kashɛɛ Kilɛ ya li shɛ wu na la, nɛ kunni ya lee cɛ wɛ, Kilɛ w'a lee cɛ.)
47012004	A wu jomᴐ pa logo wee xuu wu ni sipya da j'a pemu jo daha wɛ. Li ya saha bɛ yɛrɛ sipya wu pee jomᴐ pu jo wɛ.
47012005	Ayiwa, nɛ na j'a nayɛ pɛlɛ wee sipya we wa shi keree na. Ga nɛ funŋᴐ di wa di nayɛ kaa taga nayɛ pɛlɛ wɛ, fo di bu na baraga baara kaa taga nayɛ pɛlɛ.
47012006	Ali nɛ ɲɛhɛ jo nɛ nayɛ pɛlɛ, nɛ da bye ɲuŋmoyirinɛ fᴐᴐ wɛ, bani can n'a da jo. Ga n'a da nayɛ pɛlɛ wɛ, kᴐnhᴐ keree kiimu n'a byi, na yemu yu sipyii pu ɲii na ge, pu ganha bu na durogo di doro yee wo ɲuŋᴐ kana t`aan wɛ.
47012007	Ayiwa, kᴐnhᴐ tabaara ganha bu j'e di na ɲi kee kashɛgɛɛ nijeŋɛɛ kii wuu na wɛ, a yama nigbᴐ pa di j'e nɛ c'ere ti ni. Pee ya ma nɛ mu ba Shitaanni tudunmᴐ ɲɛ wɛ, pee ya nɛ kana, kᴐnhᴐ tabaara ganha bu j'e nɛ ni wɛ.
47012008	Nɛ Kafᴐᴐ ɲɛɛri pee yama pe shizhaa na fo tᴐᴐɲii taanri jo wu pu laha na ɲuŋᴐ ni.
47012009	Ga, a wu nɛ pye na wee wo niimɛ wu na nɛ yaa, na sipya baraga bu xhᴐ tuun wemu ni, na wee tuun wu ni wee wo sefɛɛrɛ t'a zhɛɛ na fiinŋɛ. Lee wuu na l'a t`aan nɛ ni nɛ wu na baraga baara kaa taga nayɛ pɛlɛ, kᴐnhᴐ Kirisa wo sefɛɛrɛ t'i gori yaha na na.
47012010	Lee wuu na nɛ funŋᴐ t`aan na baraga baara ti na. Ali pu ɲɛhɛ ba nɛ shɛhɛlɛ, kelee na kawagaa pyi nɛ na, kelee na nɛ kana, kelee na nɛ ɲaani Kirisa mɛgɛ ki wuu na, nɛ na funŋᴐ taan kee bɛɛri wuu na. Bani nɛ bu bye baraga baa tuun wemu ni, nɛ ma fanha ta wee tuun weyɛ pyaa ni.
47012011	Ayiwa, nɛ jo ba ɲuŋmoyirinɛ fᴐᴐ ɲɛ wɛ. Ga yeeyɛ pyaa ki ni lee ya foro. Yee p'a bi yaa yee p'a nɛ sᴐni! Bani ali nɛ ɲɛhɛ bye nɛ ɲɛ yaaga bɛ wɛ, tudunmᴐᴐ mɛgɛ wuu piimu yee wa jateni ge, wee wa ya ye nɛ na kaa la shishiin ni wɛ.
47012012	Can na, kapyegee kiimu k'a li shɛɛ na Kirisa wo tudunmᴐ nɛ ɲɛ ge, kee bɛɛri ya shɛ yee na ni loxulo ni. Kee ya pye ɲaha shɛshɛɛrɛ, ni kakanhaŋaa, ni sefɛɛrɛ kagbᴐhᴐᴐ.
47012013	Nɛ ta pye yee mu tuguro wɛ. Ni lee yɛ bɛ wɛ, lekɛ nɛ d'a pye egilizii pu samaa mu lee di ya pye yee mu_i wɛ? Yi yafa na mu lee na!
47012014	Li wii, nɛ gbegele xᴐ da se yee y'iri na tᴐᴐɲii taanri wuu ni. N'a da zhɛ bye yee mu tuguro le tᴐᴐɲii le bɛ ni wɛ. Bani yi keŋɛ yaŋmuyᴐ bɛ di wa zhaa wɛ, fo yiyɛ pyaa kiiri. Nᴐhᴐpiire ya yaa na wari shaa na yɛri pu sefɛɛ ɲaha na wɛ, ga sefɛɛ p'a yaa na wari shaa na yɛri pu nagoo ɲaha na.
47012015	L'a taan nɛ ni nɛ wu na keŋɛ yaŋmuyᴐ bɛɛri kan yee wuu na, ali na nayɛ bɛ kan na fara w`a. Ayiwa, yee kaa ba dan nɛ ni xuuni mu, lee l'a da nɛ pye nɛ kaa da da dan yee ni_i gɛ?
47012016	Yee na ba jo na nɛ pye tuguro yee wa shishiin ɲuŋᴐ ni wɛ. Nakaara wa lee ni wɛ, ga pii na ba jo yee ni na shizhiinmɛ ni nɛ yee co, na nɛ shiige shɛn.
47012017	Piimu nɛ tun shɛ yee mu ge, nɛ kuduun sha yee ni wee wa keŋɛ kurogo ya?
47012018	Nɛ Tite ɲɛɛri jo wu shɛ yee y'iri, na w`u ceborona wu pinnɛ ni wu ni. Ta Tite ya yee ŋmahana na kuduun sha yee ni? Ta nɛ ni wee wo kapyegee ki bɛɛri ya pye mɛ nigin wɛ? Ta w`ee ɲaarigaŋaa ki bɛɛri ya pye mɛ nigin wɛ?
47012019	Na co fo taatuunnᴐ na, yee wa giin na kaɲii w`ee wa gaan w`uyɛ mu yee ɲaha t`aan, ga lee di bɛ wɛ. Kirisa wo kariɲɛɛgɛ ki funŋᴐ ni w`ee wa yu mɛ Kilɛ ɲaha t`aan. W`u taanɲiinɛɛ, yee wo n'a daa wu wo ɲahagbaashɛɛrɛ kaa na w`ee wa ye bɛɛri yu yee mu.
47012020	Nɛ ba nᴐ yee y'iri, na funŋᴐ wa di yi ɲa ɲagana lemu na wɛ, nɛ fyagi jo di ganha ba shɛ yi ɲa lee ɲagana le na wɛ; yi bɛ ganha bu na ɲa ɲagana la na yi bɛ ya tiin ni lemu ni wɛ. Nɛ fyagi jo di ganha ba shɛ yogo ta yi tɛ ni wɛ, ni ɲɛpɛɛn, ni loyire, ni bɛganhara, ni mɛkyɛɛgɛrɛ, ni zᴐjuuro, ni tabaara, ni kawuriye wɛ.
47012021	Nɛ fyagi jo di ba jo n'a nᴐ yi y'iri ge, Kilɛ ganha bu da na shiige yi niŋɛ ni wɛ. Sipyiɲɛhɛmɛɛ piimu p'a jurumu pye, p'i sanha daajeŋɛ jo pu cemᴐhᴐrᴐ ti na tapyege ni wɛ, ni pu dᴐdᴐᴐrᴐ, ni pu kanᴐhᴐyᴐ yi na_ɛ ge, di ganha bu da zhɛ ɲɛsinmɛ wo yee wuu na wɛ.
47013001	Nɛ tᴐᴐɲii taanri wuu l'a da bye le na shɛ yee y'iri. "Sipyii shuun taanri ya pye keree kiimu bɛɛri fiin ge, w'`a da zhɛ kee bɛɛri ɲaha shᴐᴐnri na bɛ ni pee wo fiin pu ni."
47013002	Sipyii piimu p'a jurumu pye ge, n'a da yi jo waha pee ni sipyii pu samaa mu, ali na li ta na nimɛ wo wa yi y'iri wɛ. Nɛ tee yi jo toro pu mu na shɛɛ shuun wuu li ni yee y'iri. N'a da yi jo daha sanha pu mu jo nɛ ga ba shɛ yi y'iri, n'a da ɲuŋᴐ peŋi nige kaa la shishiin na wɛ.
47013003	Wee tuun wu ni, yi na ba li cɛ na Kirisa w'a yu nɛ ɲᴐ na, bani kee kaɲuŋᴐ ki yi wa zhaa. Kirisa baraga ya ta c`ɛrɛ yee shizhaa na wɛ, ga w'a wu sefɛɛrɛ ti shɛɛ yee niŋɛ ni.
47013004	Can wu ɲɛ wii, wu xuduun wu ni korikoritige ki na, w'a pye baraga baa, ga ɲ`ii na wu ɲɛ nimɛ Kilɛ wo sefɛɛrɛ ti baraga ni. Na w`ee bɛ yaha kariɲɛɛgɛ ni ni wu ni, w`ee bɛ baraga k'a xᴐ. Ga Kilɛ baraga ni, na w`ee yaha ni wu ni, w`ee na ba bye ɲ`ii na yee shizhaa na.
47013005	Yi yiyɛ taanna wii, y'i yiyɛ suguri, yi bu da yi na ɲɛ n'a daa wu wo koo li ni. Ta yee ya li cɛ na yee funyᴐ ni Yesu Kirisa ɲɛ wɛ? Fo yiyɛ pyaa bu shɛ da y'a kuuŋᴐ n'a daa wu na dɛ!
47013006	Ga nɛ d`a li na jo yee na ba li cɛ na jo w`ee ya ta kuuŋᴐ n'a daa wu na wɛ.
47013007	Lee bɛ na, w`ee wa Kilɛ ɲɛɛri kᴐnhᴐ yi ganha ba kakuuyo pyi wɛ. Lee kaɲuŋᴐ ɲɛ nago kanna w`ee di mɛtanga ta wɛ. Ga w`ee funŋᴐ ki wa yi da kasaaŋaa pyi, ali lee ɲɛhɛ ba li shɛɛ bɛ na w`ee p'a kuuŋᴐ mɛtanga ki na.
47013008	Bani se wa w`ee ni w`ee pu pari can wu na wɛ, ga can wu tɛgɛ tɛgɛ se wu ɲɛ w`ee ni.
47013009	W`ee baraga bu xhᴐ tuun wemu ni, a yee baraga di bɛlɛ, lee l'a dan w`ee ni. Lemu w`ee ya ɲɛɛri Kilɛ mu ge, lee li wa mɛ nago yee wo n'a daa wu w'a se ɲaha na fo wu ɲᴐ bu shɛ fa.
47013010	Lee wuu na nɛ we sɛmɛ we tun yi mu na li ta nɛ ɲɛ yee y'iri w`a wɛ, kᴐnhᴐ di ba nᴐ w`a tuun wemu ni, di ganha bu keree ki ɲaha shᴐᴐnri ni waha ni, na saha ni Kafᴐᴐ wo fanha ki ni wɛ, w'a kemu kan na mu ge. Kee fanha ki kakaan ɲuŋᴐ ki ɲɛ kᴐnhᴐ yee di da se ɲaha na n'a daa wu ni, ki ya ta kan gyɛɛgi kaa na wɛ.
47013011	Ayiwa nimɛ na cebooloo, w`u ɲɛ tuun wa ni. Yi funŋᴐ taan! Yi da yiyɛ logoo wari y'a se ɲaha na! Yi da samᴐhᴐrᴐ leni yiyɛ ni! Yi pye ni fungᴐngᴐ nigin ni! Ɲaɲiŋɛ di bye yi tɛ ni! Lee bu bye, taanɲɛɛgɛ ni ɲaɲiŋɛ fᴐᴐ Kilɛ na bye ni yi ni.
47013012	Y'a yiyɛ shaari ni taanɲɛɛgɛ ni! Kilɛ wo fɛfɛɛrɛ sipyii piimu pu ɲɛ naha ge, pee bɛɛri ya yi shaari.
47013013	W`u Kafᴐᴐ Yesu Kirisa wo niimɛ we, ni Kilɛ wo taanɲɛɛgɛ ke ki pye ni yi ni. Y'i gori yaha Fɛfɛɛrɛ Munaa li wo kariɲɛɛgɛ ki ni.
48001001	Nɛ Pᴐli, nɛ ɲɛ Kirisa wo tudunmᴐ. Sipyiyawyii ya ta nɛ pye tudunmᴐ wɛ. Nɛ di ya nᴐhᴐ pye bɛ tudunmᴐ sipyiyawyii baraga ni wɛ, fo Yesu Kirisa ni To Kilɛ wemu w'a Yesu ɲɛ na yeege xu ni ge.
48001002	Nɛ ni na cebooloo piimu pu wa naha ge, w`ee p'a sɛmɛ wu tun Galasi fiige ki n'a daa fɛɛ pu mu. W`ee ya yi shaari:
48001003	W`u To Kilɛ ni w`u Kafᴐᴐ Yesu Kirisa wu niimɛ tirige yi na, p'i ɲaɲiŋɛ bɛ kan yi mu.
48001004	Yesu Kirisa w'a wuyɛ kan na pye saraga, kᴐnhᴐ wu w`ee shᴐ w`u jurumu wu na. W'a w`ee shᴐ ke koŋᴐ ke wo yaŋmuguuyo yi bɛɛri wo fanha ki na, na saha ni w`u To Kilɛ wo ɲidaan wu ni.
48001005	Nᴐᴐrᴐ w'a dɛri wu mɛgɛ na tuun bɛɛri ni. Amiina.
48001006	Na cebooloo, Kilɛ wemu w'a yee yiri Yesu Kirisa wo niimɛ wu baraga ni ge, yee na toro kadugo le wee ni tᴐvuyo na, na jaanna ɲɛri jozaama patii fɛni, lee ya nɛ fo xuuni dɛ.
48001007	Jozaama pemu nɛ jo yee mu ge, pee yɛ pe pu ɲɛ Kilɛ wo Jozaama pe, patii wa nige pee kadugo na wɛ. Ga sipyii pii pu wa giin p'i yee fungᴐnyᴐ yi ɲɛri. Jozaama pe pu wa Shᴐvᴐᴐ wu kaa yu ge, pu funŋᴐ ki wa p'i pee ɲɛri shan.
48001008	Jozaama pemu w`ee ya jo yi mu ge, watii bu ba ni jozaama patii ni w`ee wo pu kadugo na, w'a pye w`ee wa la, w'a pye mɛlɛkɛ na y`iri fugba we ni la, weefᴐᴐ wu laŋi.
48001009	W`ee ya tee yee jo toro yee mu; n'a da guri di yi jo daha sanha: W`ee ya Jozaama pemu jo yee mu ge, watii bu patii jo yi mu w`ee wo pu kadugo na, weefᴐᴐ wu laŋi.
48001010	Ayiwa wee tuun wu ni, nɛ giin sipyii di da na sᴐni laa, nɛ giin Kilɛ di da na sᴐni? Na funŋᴐ ki ɲɛ di nayɛ kaa taan sipyii mu kunni? Bada! Nɛ funŋᴐ da bi bye di nayɛ kaa taan sipyii mu sanha, nɛ bi da ga j'a bye Kirisa wo kapyebye wɛ.
48001011	Na cebooloo, n'a da yi fiinŋɛ jo yi mu jo nɛ Kilɛ Jozaama pemu jo yi mu ge, pee ya ta foro sipya ni wɛ.
48001012	Nɛ pu ta sipya mu wɛ, sipya bɛ di ya nɛ taanni pu ni wɛ. Ga Yesu Kirisa yɛ pyaa k'a nɛ taanni pu ni.
48001013	Taashiinɛ li ni, na nɛ yaha Yawutuu pu wo koo li ni, nɛ bi doroo torogana lemu na ge, yee wa yee ɲaha logo. Nɛ bi Kilɛ wo n'a daa fɛɛ pu kana fo xuuni wee tuun wu ni. Nɛ bi li yereŋɛ fo na pu pinnɛgɛ ki ɲuŋᴐ tugo.
48001014	Nɛ bi bye na lɛɲii Yawutuu niɲɛhɛmɛɛ ɲaha na Yawutuu pu koo li ɲaarigana ni. W`ee sefɛlɛɛ p'a w`ee taanni kalɛgɛɛ kiimu ni ge, nɛ bi nayɛ bɛɛri kan kee mu.
48001015	Ga Kilɛ bi nɛ shᴐᴐnri lᴐ, ali na ta pu sanha nɛ se bɛ wɛ. Wu ɲidaan tuun w'a pa nᴐ ge, a wu wu niimɛ wu tirige nɛ na, na nɛ yiri na pye wu kapyebye.
48001016	W'a wu Ja wu shɛ nɛ na, kᴐnhᴐ nɛ da wee Ja wu wo Jozaama pu yu shi wu sama bɛɛri mu, shi wemu ɲɛ Yawutuu wɛ. Ba w'a wu shɛ yɛ nɛ na wɛ, nɛ bɛ ya watii yege nige wɛ.
48001017	Piimu p'a fɛnhɛ pye Kirisa wo tudunmᴐᴐ pee nɛ ɲaha na ge, nɛ nᴐhᴐ shɛ Zheruzalɛmu ni di zhɛ pee bɛ yege wɛ. Ga, a nɛ faa toro, na gari Arabi ni; lee kadugo na, a nɛ guri pa Damasi kulo li ni.
48001018	Ayiwa, yee taanri w'a toro, a nɛ na kari Zheruzalɛmu ni, kᴐnhᴐ di shɛ foro Pyɛɛri na. A nɛ cabyaa kɛ ni kaguro pye w`a ni wu ni.
48001019	Ga nɛ ya ta Kirisa wo tudunmᴐ watii bɛ ɲa nige wɛ, fo Yakuba yɛ nigin pe; wee ɲɛ Kafᴐᴐ Yesu wo ceborona wa.
48001020	Yemu n'a yu mɛ yi mu ge, ali kafinɛgɛ nigin bɛ wa yi ni wɛ; Kilɛ wa na sɛɛri.
48001021	Lee kadugo na, ba nɛ foro Zheruzalɛmu ni wɛ, na gari Siiri fiige ki ni; na y`iri w`a, na gari Silisi fiige ki ni.
48001022	Ga n'a daa fɛɛ piimu pu bye Zhude fiige ki ni ge, wee wa shishiin bi sanha nɛ ɲa ɲii na wɛ.
48001023	Pu bi yi nuri yɛ sipyii ɲᴐ na na: "Sipya we wu bi w`ee kana taashiinɛ li ni, fo w'a bi li yereŋɛ wu n'a daa wu ɲuŋᴐ tugo ge, weeyɛ pyaa ki bɛ k'a Kilɛ wo Jozaama pu yu nimɛ."
48001024	Lee funŋᴐ ni, a p'i ganha na Kilɛ sᴐni nɛ wo Jozaama pu wo jo wuu na.
48002001	Ba yee kɛ ni shishɛɛrɛ ya toro wɛ, a nɛ ni Barinabasi di guri pa sanha Zheruzalɛmu ni. A nɛ gari ni Tite bɛ ni.
48002002	Kilɛ yɛ pyaa ki bi li shɛ nɛ na na nɛ wu shɛ w`a, a nɛ da kari. Ba nɛ nᴐ w`a wɛ, nɛ ni ɲahagbaa fɛɛ pu ni, a w`ee di shɛ w`uyɛ ɲa kabanugo. Kilɛ Jozaama pemu nɛ yu shi wu sama bɛɛri mu ge, a nɛ pee ɲaha jo pu mu, kᴐnhᴐ labye wemu n'a pye toro ge, ni wemu n'a byi ge, kᴐnhᴐ wee wa shishiin ganha bu bye ɲuŋᴐ baa wo wɛ.
48002003	Tite wemu ni nɛ kari ge, Girɛki wu bye wii. Ga pu ya ta wu karamu fanha bɛ na fo wu cekᴐᴐnrᴐ pye, kᴐnhᴐ wu bɛ di bye Yawutuu pu shi wɛ.
48002004	Ga, kafinɛjuu p'a, pee bi puyɛ pye na n'a daa fɛɛ pee ɲɛ, na ta p'i ɲɛ n'a daa fɛɛ wɛ, pee pu bi giin w'i cekᴐᴐnrᴐ pye. W`ee ya pye ni Yesu Kirisa ni kariɲɛɛgɛ ni ge, a w`ee di bye w`uyɛ mu, a pii sipyii pii di beele j'e w`ee tɛ ni kᴐnhᴐ p'i lee ɲaha cɛ. Pu funŋᴐ ki bye p'i w`ee kuruŋᴐ pa leŋɛ sanha bulooro ti ni.
48002005	Ga w`ee ya sᴐᴐ na w`uyɛ yaha pu keŋɛ ni ali jɛɛrɛ bɛ funŋᴐ ni w`u ta logo pu ɲᴐ na wɛ, kᴐnhᴐ Kilɛ Jozaama pe pu wa can wu shɛɛ ge, y'i j'a pee logo ba pu ɲɛ wɛ.
48002006	Ayiwa, sipyii p'a bi piimu wii na pee pu ɲɛ ɲahagbaa fɛɛ pu ge, ɲuŋᴐfɛɛ pu bye pii la, pu shiin bye bɛ ɲuŋᴐfɛɛ wɛ la, lee la shishiin kaɲᴐᴐ wa nɛ mu wɛ; bani Kilɛ ya wa shᴐᴐnri na wo wa ni wɛ. Kilɛ Jozaama pe nɛ bi yu ge, ba nɛ pee ɲaha jo pee ɲahagbaa fɛɛ pu mu wɛ, pu ya ta ka fara pu na wɛ.
48002007	Ga, a puyɛ pyaa bɛ di li cɛ na Kilɛ w'a pe Jozaama pe kaa le nɛ keŋɛ ni nɛ w'a yu shi watii shɛɛn mu ma na jo ba w'a pu kaa le Pyɛɛri keŋɛ ni w'a yu Yawutuu pu mu wɛ.
48002008	Bani Kilɛ wemu w'a sefɛɛrɛ kan Pyɛɛri mu na wu tun Yawutuu pu mu ge, wee ninumᴐ w'a sefɛɛrɛ kan nɛ bɛ mu na nɛ tun shi wu sama mu.
48002009	Yakuba ni Pyɛɛri ni Yohana, pee piimu pu bi wii ɲahagbaa fɛɛ pu ge, pee bi li cɛ na Kilɛ w'a te tuduro te kaa le nɛ keŋɛ ni wu wo niimɛ wu funŋᴐ ni. A p'i pu keye le nɛ ni Barinabasi keye ni, wee f`o we ya li shɛɛ na w`ee bɛɛri ya pye nigin. A w`u bɛɛri di binnɛ na bɛ yi na nago w`ee pu shɛ baari pyi shi wu sama tɛ ni, pee bɛ di shɛ baari pyi Yawutuu pu tɛ ni.
48002010	A p'i li shɛ yɛ w`ee na na w`ee pu shɛ w`u fungᴐngᴐ yaha funmᴐ fɛɛ na. A nɛ bɛ di la le nayɛ ni na ganha na lee pyi.
48002011	Ayiwa, ga ba Pyɛɛri ya pa ba Ancᴐsi kulo li ni wɛ, a nɛ ba wu jaagi sipyii pu bɛɛri ɲii na; bani kaa lemu w'a bi pye ge, lee bi ɲᴐ wɛ.
48002012	Wu cebooloo shi watii shɛɛn piimu pu bye n'a daa fɛɛ Ancᴐsi ni ge, Pyɛɛri bi binnɛɛ na li ni pee ni. Ga, a Yakuba di ba sipyii pii tun kari Ancᴐsi ni. Ba pee ya nᴐ wɛ, a Pyɛɛri di fɛrɛ kᴐn shi wu sama wo n'a daa fɛɛ pu na, na bye wu ya sᴐᴐ w'a li nige ni pu ni wɛ. Wu bi fyagi pee sipyii pu na, bani Yawutuu pu bye pii, pee di bi yu na fo shi wu sama bɛɛri w'a cekᴐᴐnrᴐ pyi.
48002013	Cebooloo piimu bɛ pu ɲɛ Yawutuu ge, a pee bɛ di yaa Pyɛɛri na, na fɛrɛ kᴐn pii pu na. Lee funŋᴐ ni a Barinabasi bɛ di yaa pu shuun shuun juuro ti na, na daha pu fɛni.
48002014	Ba nɛ pu ɲa, na pu ta pu ya ɲaari na sahaŋi ni Kilɛ Jozaama pu wo can wu ni wɛ, a nɛ jo ni Pyɛɛri ni pu bɛɛri ɲii na. A nɛ wu pye: "Mu wemu wu ɲɛ Yawutu ge, a m'i sᴐᴐ na Yawutuu pu wo koo li yaha w`a, na ganha na ɲaari shi wu sama wo ɲaarigana na. Wee tuun wu ni ɲaha na m'i giin nimɛ m'i shi wu sama bɛ karamu fo wu bɛ w'a Yawutuu pu wo koo li ɲaari wɛ?
48002015	"Can wu ɲɛ wii, w`ee kunni ya sii tii pye Yawutuu cegee. W`ee ɲɛ shi watii shɛɛn wɛ, pu jo na wee shi we shɛɛn ya Kilɛ koo li cɛ wɛ.
48002016	Ga lee bɛ na, w`ee bɛ ya li cɛ na jo ma ɲɛhɛ da Kilɛ tudunmᴐᴐ Musa wo saliya we koo ɲaari, lee wa da ga ma pye sipyitiimɛ Kilɛ mu wɛ, fo ma bu d`a Yesu Kirisa na. Lee wuu na w`ee bɛ ya d`a Yesu Kirisa na, kᴐnhᴐ Kilɛ di w`u pye sipyitiimɛɛ wee n'a daa wu baraga ni. Li wa nago Kilɛ tudunmᴐᴐ Musa wo saliya wu ɲᴐmɛhɛɛ ki wo koo ɲaari w'a w`ee pye sipyitiimɛɛ Kilɛ mu_i dɛ. Bani sipya wa shishiin wa da j'a bye sipyitiimɛ Kilɛ mu na ma yaha ma na Kilɛ tudunmᴐᴐ Musa wo saliya wu koo ɲaari wɛ.
48002017	"Ayiwa, w`ee Yawutuu ba w`uyɛ shaa w`u bye sipyitiimɛɛ Kirisa wo kariɲɛɛgɛ ki funŋᴐ ni, w`ee ba lee pyi, w`ee bɛ ya ɲɛri ni shi wu sama ni nigin, pee piimu p'a wii jurumupyii ge. Wee tuun wu ni, ta lee wa li shɛɛ na Kirisa w'a w`ee tᴐᴐgᴐ leni jurumu ni? Bada!
48002018	Ayiwa, nɛ na foro saliya wu keree t`aan, na bye nɛ wu koo ɲaari wɛ, nɛ bu guri wee saliya we fɛni sanha na wu koo ɲaari, wee tuun wu ni nɛyɛ pyaa ya saliya wu kyɛɛgi.
48002019	Nɛ xu Kilɛ tudunmᴐᴐ Musa wo saliya wu shizhaa na, kᴐnhᴐ di bye ɲ`ii na, di da kapyeŋɛɛ pyi Kilɛ mu.
48002020	Nɛ pye kanna p'a nɛ pinnɛ kori ni Yesu Kirisa ni shiizhan korikoritige ki na. Nɛyɛ pyaa ya ta pye nige ɲiifɛɛrɛ ni wɛ; Kirisa wu ɲɛ ɲiifɛɛrɛ ni nɛ zᴐ wu na. Ɲiifɛɛrɛ temu ni nɛ wa nimɛ ke koŋᴐ ke na ge, nɛ nayɛ kan Kilɛ Ja wu mu. Nɛ kaa ya taan wu mu fo w'a sᴐᴐ na wuyɛ kan saraga nɛ wuu na.
48002021	Kilɛ ya niimɛ wemu kan nɛ mu ge, nɛ da ga wee she bada wɛ. Bani Kilɛ da ba sipya jateni sipyitiimɛ Musa wo saliya wu koo ɲaari baraga ni, lee ya li shɛɛ na ɲuŋᴐ ya pye Kirisa kaxulo na wɛ."
48003001	Yee Galasi shɛɛn kunni, yee ɲɛ fungᴐnyᴐ baa fɛɛ dɛ! Jᴐgᴐ wu d'a yee faanna mɛ wɛ? Yesu Kirisa ya xu xugana lemu na korikoritige ki na ge, yee ɲaha ya fiinŋɛ jo yee mu.
48003002	N'a da yi yege kaa nigin yɛ na. Fɛfɛɛrɛ Munaa le Kilɛ ya kan yee mu ge, Kilɛ tudunmᴐᴐ Musa wo saliya wu wo koo li ɲaari wuu na w'a li kan yee mu laa, yee ya Kilɛ Jozaama pu logo na d`a pu na ge, lee wuu na w'a li kan yee mu?
48003003	Ɲaha d'a yee pye mɛ fungᴐnyᴐ baa fɛɛ wɛ? Yee ya kaa lemu ɲᴐ kᴐn ni Kilɛ Munaa sefɛɛrɛ ni ge, ɲaha na yee di zhaa di yiyɛ pyaa wo sefɛɛrɛ taga lee ɲᴐ tᴐ wɛ?
48003004	Kilɛ ya kanhama nigbᴐ pemu yaha p'a nᴐ yee na ge, ɲuŋᴐ ya pye pee na_ɛ gɛ? Bada! Pee d`a j'a bye ɲuŋᴐ baa wɛ.
48003005	Kilɛ wemu w'a wu Munaa li kaan yee mu, na kakanhaŋaa ki pyi yee tɛ ni ge, wee tuun wu ni, yee ya ɲaari na sahaŋi ni Kilɛ tudunmᴐᴐ Musa wo saliya wu ni ge, lee wuu na w'a lee pyi laa, yee ya Jozaama pu logo, na d`a pu na dagana lemu na ge, lee wuu na w'a li pyi?
48003006	Kilɛ Kafila w'a yi yu w`ee mu Ibirayima shizhaa na na: "Ibirayima ya d`a Kilɛ na, a Kilɛ di wu jate sipyitiimɛ wu n'a daa wu wuu na."
48003007	Ni li ɲɛ mu, wee tuun wu ni yi li cɛ na jo piimu p'a daa Kilɛ na ge, pee pu ɲɛ Ibirayima wo nagoo pee.
48003008	Kilɛ Kafila w'a fɛnhɛ li shɛ na shi wemu ɲɛ Yawutuu wɛ, na wee shi wu bɛ na ba d`a Kilɛ na, Kilɛ na pu pye sipyitiimɛɛ pu n'a daa wu wuu na. Lee wuu na pe Jozaama pe ya fɛnhɛ jo Ibirayima mu na: "Kilɛ na ba duba shi wu bɛɛri mu mu baraga ni."
48003009	Lee wuu na sipyaa sipya w'a daa Yesu na ge, Kilɛ na duba weefᴐᴐ mu ba w'a duba mɛ Ibirayima mu wu n'a daa wu funŋᴐ ni Kilɛ na wɛ.
48003010	Sipyaa sipya w'a giin na Kilɛ tudunmᴐᴐ Musa wo saliya wu wo ɲᴐmɛhɛɛ ki koo ɲaari funŋᴐ ni Kilɛ da ba wee jate sipyitiimɛ ge, Kilɛ wo laŋi w'a to weefᴐᴐ ɲuŋᴐ ni; bani l'a ka na: "Sipyaa sipya wu ɲɛ wu ya saliya wu ɲᴐmɛhɛɛ ki bɛɛri koo ɲaari gbee ki ɲaarigana na_ɛ ge, Kilɛ wo laŋi w'a to weefᴐᴐ ɲuŋᴐ ni."
48003011	Ayiwa, l'a fiinŋɛ yɛrɛ na Kilɛ da j'a sipya wa shishiin jate sipyitiimɛ Kilɛ tudunmᴐᴐ Musa wo saliya wu koo ɲaari baraga ni wɛ. Bani l'a ka na: "Sipya wemu w'a tii ge, wee na ba ɲ`ii sicuumᴐ ta n'a daa gbᴐᴐrᴐ ni."
48003012	Ga sipya wemu w'a giin wu Kilɛ tudunmᴐᴐ Musa wo saliya wu yɛ wo koo ɲaari pye wu tadaŋa ge, n'a daa ɲɛ yafiin bɛ weefᴐᴐ mu wɛ; bani l'a ka na: "Sipya ya yaa ma wee saliya wu bɛɛri koo ɲaari ma na ɲ`ii sicuumᴐ ta."
48003013	Yesu Kirisa ya pa w`ee shᴐ saliya ɲᴐmɛhɛɛ ki wo laŋi wu na. A wuyɛ pyaa di dugo wee laŋi we t`aan w`ee tɛgɛ; bani l'a ka na: "Sipyaa sipya p'a yirige suri tige ni na gbo ge, weefᴐᴐ ya laŋi."
48003014	L'a pye mu bɛ sanha kᴐnhᴐ duba wemu ɲᴐmɛɛ Kilɛ bi lᴐ Ibirayima mu ge, wee di nᴐ shi wu sama bɛɛri na Yesu Kirisa baraga ni; na fara lee na sanha, Kilɛ ya Fɛfɛɛrɛ Munaa lemu bɛ wo ɲᴐmɛɛ lᴐ ge, w`u j'a lee bɛ ta n'a daa baraga ni.
48003015	Na cebooloo, n'a da ɲaha shɛshɛɛrɛ ta lᴐ sipyii wo keree pyegaŋaa na. Ali sipya yɛ pyaa mɛhɛ kaa la ɲᴐmɛɛ lᴐ, na li ka, na xhᴐ na wu kabee taha kee wɛŋɛ ki na, sipya watii da ga j'a lee ɲᴐmɛɛ le kyɛɛgi, kelee na la fara li na wɛ.
48003016	Kilɛ w'a bi ɲᴐmɛɛ lᴐ Ibirayima ni wu kadugo y'iri shi shɛn mu. Li ya ta ka Kilɛ Kafila wu ni na jo "wu ni wu kadugo y'iri shi shɛɛn" ma na giin sipyiɲɛhɛmɛɛ kaa w'a byi wɛ, ga shi shɛn nigin yɛ kaa Kilɛ Kafila w'a jo na: "Wu ni wu kadugo y'iri shi shɛn." Wee wu ɲɛ mɛ Kirisa.
48003017	Yemu n'a giin di jo ge, yee yi wa mɛ. Kilɛ w'a kariɲɛɛgɛ ɲᴐmɛɛ lᴐ Ibirayima mu. A yee xhuu shishɛɛrɛ ni kɛlɛɛ taanri (430) di doro, a Kilɛ di na pa Kilɛ tudunmᴐᴐ Musa wo saliya wu teŋɛ. Lee funŋᴐ ni, Kilɛ ya ɲᴐmɛɛ lemu lᴐ Ibirayima mu ge, Musa wo saliya wu da j'a lee ɲᴐmɛɛ le kyɛɛgi, kelee na li jomᴐ pu ɲɛri wɛ.
48003018	Ga cɛn wemu Kilɛ ya gaan ge, wee da bi daa Kilɛ tudunmᴐᴐ Musa wo saliya wu baraga ni, wee tuun wu ni wee cɛn wu bi da bye nige ɲᴐmɛɛ li wo wu wɛ; na ta Kilɛ d'a wu wo cɛn wu kan Ibirayima mu ma ni, ɲᴐmɛɛ li baraga ni.
48003019	Wee tuun wu ni saliya ɲᴐmɛhɛɛ ki wo kakaan ɲuŋᴐ di ɲɛ lekɛ wɛ? Ki kakaan ɲuŋᴐ ki ɲɛ, kapyegee kiimu ki ɲɛ ki ya bɛ Kilɛ mu_i ge, kᴐnhᴐ w`ee di kee cɛ. Ga kee saliya ɲᴐmɛhɛɛ k'a yaa na pye w`a, Kilɛ ya ɲᴐmɛɛ li lᴐ Ibirayima wo kadugo y'iri shi shɛn wemu shizhaa na ge, fo wee ba ba. Mɛlɛkɛɛ pu bi saliya ɲᴐmɛhɛɛ ki kaan Musa mu, Musa di ki yu sipyii pu mu.
48003020	Kayaama ya luu kaa lemu na ge, lee ɲɛ kabaŋa nigin kajii wɛ. Kilɛ di ɲɛ wu yɛ nigin do.
48003021	Ta lee wa li shɛɛ na Kilɛ ya ɲᴐmɛɛ lemu lᴐ ge, na Kilɛ tudunmᴐᴐ Musa wo saliya wu w'a lee ɲᴐmɛɛ li kaala ya? Bada! Saliya ɲᴐmɛhɛɛ kii k'a kan ge, kee da bi da j'a da ɲ`ii sicuumᴐ kaan sipyii mu, wee tuun wu ni sipyii bi da j'a da byi sipyitiimɛɛ Kilɛ ɲaha t`aan, saliya ɲᴐmɛhɛɛ ki baraga ni.
48003022	Ga l'a ka Kilɛ Kafila wu ni na jurumu wo fanha ke ki ɲɛ koŋᴐ sipyii bɛɛri na. Lee funŋᴐ ni Kilɛ ya lemu wo ɲᴐmɛɛ lᴐ ge, kᴐnhᴐ lee di gan n'a daa fɛɛ pu mu pu n'a daa wu baraga ni Yesu Kirisa na.
48003023	Ayiwa, Kilɛ tudunmᴐᴐ Musa wo saliya we, wee wu bi fɛnhɛ pye w`ee ɲuŋᴐ ni, yani n'a daa wu wu pa ge. A wee saliya we di gori yaha w`ee ɲuŋᴐ ni fo na shɛ nᴐ n'a daa wu shɛduun wu na.
48003024	Lee funŋᴐ ni a saliya wu bye w`ee ɲaha covᴐᴐ, fo na shɛ Kirisa pye w'a pa; kᴐnhᴐ w`ee di bye sipyitiimɛɛ Kilɛ ɲaha t`aan n'a daa baraga ni.
48003025	Ba ni n'a daa wu wo koo li d'a pa nimɛ, w`ee da j'a bye nige wee ɲahagbaacomᴐ wu keŋɛ na wɛ.
48003026	Bani yee bɛɛri ya pye Kilɛ nagoo n'a daa baraga ni Yesu Kirisa na.
48003027	Yee piimu bɛɛri p'a batize Kirisa wo kariɲɛɛgɛ ki ni ge, yee ya ɲɛri ba Kirisa yɛ pyaa ɲɛ wɛ.
48003028	M'a pye Yawutu la, m'a pye shi watii shɛn la; m'a pye bulo la, ma shiin ya pye bulo wɛ la; m'a pye n'a la, m'a pye cee la; le la shishiin niŋɛ ɲɛ nige wɛ. Bani yi bɛɛri ya ɲɛri nigin Yesu Kirisa wo kariɲɛɛgɛ ki funŋᴐ ni.
48003029	Ayiwa, yi bi ɲɛ Kirisa wuu, y'a pye Ibirayima wo nagoo. Kilɛ ya cɛn wemu wo ɲᴐmɛɛ lᴐ Ibirayima mu ge, yi bɛ na ba wee ta.
48004001	Yemu n'a giin di jo ge, yee yi wa mɛ. Pya wemu na ba cɛn lᴐ ge, na wu yaha wu nᴐhᴐpiire ni, waagi wa shishiin ɲɛ wu ni bulo tɛ ni wɛ, ali na li ta bɛ wee wu ɲɛ tofᴐᴐ wu wo yaŋmuyᴐ yi bɛɛri kafᴐᴐ.
48004002	Na wu yaha wu nᴐhᴐpiire ti ni, sipyii pu da da wu kasɛri, na wu keree yari, tuun wemu tofᴐᴐ w'a gbegele yaha ge, fo wee tuun we bu shɛ nᴐ.
48004003	Mu w`ee bɛ di bye. Tuun wemu ni w`ee bɛ bi bye ba nᴐhᴐpiire ɲɛ_ɛ ge, ke koŋᴐ ke wo keree bulooro ni w`ee di bye.
48004004	Ga Kilɛ ya tuun wemu gbegele ge, ba wee ya pa nᴐ wɛ, a wu wu Ja wu tun na pa. A cee di wu se. A wu bɛ di j'e saliya ɲᴐmɛhɛɛ ki wo fanha ki nᴐhᴐ ni.
48004005	Piimu pu bye saliya ɲᴐmɛhɛɛ ki wo fanha ki nᴐhᴐ ni ge, kᴐnhᴐ wu pee ɲuŋᴐ wolo. A w`ee di bye Kilɛ nagoo.
48004006	Yee ya pye Kilɛ nagoo, lee wuu na Kilɛ ya wu Ja wu Munaa li tun l'a pa j'e w`ee zᴐlᴐᴐ pu ni. Lee Munaa le w'a wu yiri: "Aba" Lee kᴐri ɲɛ na: "W`u To".
48004007	Lee wuu na ma ɲɛ nige bulo wɛ, ga m'a pye Kilɛ pya. Ba ni m'a pye Kilɛ pya, w'a yaŋmuyᴐ yemu ɲᴐmɛɛ lᴐ wu nagoo pu mu ge, ma bɛ na ba yee ta.
48004008	Taashiinɛ ni, na yee ta yee sanha Kilɛ cɛ wɛ, pɛɛŋɛ yaŋmuyᴐ ya wo buloo yee di bye, na ta yee pɛɛŋɛ yaŋmuyᴐ ye di ɲɛ Kilɛ yɛ pyaa wɛ.
48004009	Ga nimɛ yee ya Kilɛ cɛ. Nɛ yaa na jo Kilɛ yɛrɛ w'a yee cɛ. Ɲaha na yee di giin di guri yee koŋᴐ yaŋmuyᴐ baraga baa woyo ye fɛni wɛ? Ɲaha na y'i zhaa di yiyɛ le yee ɲuŋᴐ baa yaŋmuyᴐ ye wo bulooro ti ni sanha wɛ?
48004010	Yee ya caŋa ɲɛhɛɛ kii pᴐrᴐŋᴐ kii na, na fara yeye ya na, ni tɛɛgɛɛ, ni yee, na yee jateni na toro yi saya t`aan.
48004011	Nɛ lemu bɛɛri pye yee mu ge, nɛ funŋᴐ k'a pɛn jo lee bɛɛri ganha ba bye ɲuŋᴐ baa kaa wɛ.
48004012	Na cebooloo, n'a yi ɲɛɛri, yi ɲɛri ba nɛ ɲɛ wɛ, bani nɛyɛ pyaa ki bɛ ya ɲɛri ba yee ɲɛ wɛ. Yee kunni ya ta kakuunᴐ la shishiin pye nɛ na wɛ.
48004013	Yeeyɛ pyaa ya li cɛ na yama p'a nɛ pye nɛ kori yee mu, na Kilɛ Jozaama pu jo yee mu taashiinɛ li ni.
48004014	Ali na li ta bɛ nɛ wo yama p'a kanhama shan yee ɲuŋᴐ ni, lee bɛ na yee ya ta nɛ t'anha, kelee na na she wɛ. Ga yee ya nɛ co xuuni ba Kilɛ wo mɛlɛkɛ wa ɲɛ wɛ, ma na da giin na nɛyɛ pyaa ki ɲɛ Yesu Kirisa we.
48004015	Yee funyᴐ bi sii taan wee tuun wu ni. A kee fundanga k'i gari mii wɛ? Nɛ li cɛ nakaara baa jo li da bi da j'a bye kunni, yee bi da zᴐᴐ na yi ɲɛpyaa ki wolo na taga nɛ wogoo ki faa.
48004016	Wee tuun wu ni, nɛ na can jo yee ɲii na, lee l'a nɛ ɲɛri yee pɛn nimɛ gɛ?
48004017	Pii sipyii pii funŋᴐ ki wa p'i yee ɲaha ɲɛri puyɛ y'iri. Ga pu wo fungaa le, lee di ya ɲᴐ wɛ. P'a giin p'i nɛ ni yee laha w`uyɛ na, kᴐnhᴐ yee di daha pu fɛni.
48004018	Kaa lemu li ɲɛ nizaana ge, na yatɛnyɛ waha lee kaa le fɛni, lee ya ɲᴐ. Li wa nago nɛ bu bye yee tɛ ni tuun wemu ni, y'i na yatɛnyɛ waha wɛ, ga y'a yaa na yatɛnyɛ waha tuun bɛɛri ni.
48004019	Na nagoo, nɛ ɲɛ ba layama ɲɛ wɛ, ali nimɛ we bɛ ni nɛ ɲɛ na yee laa y'a fo Kirisa wo ɲaarigana le ga ba shɛ ɲaa yee ni.
48004020	Nɛ funŋᴐ k'a sii pye fo na nᴐ yee y'iri nimɛ, kᴐnhᴐ di jo ni yi ni jogana la bɛtii na, bani yee kaa l'a nɛ ɲaha wᴐ fo xuuni.
48004021	Yee piimu p'a giin di daha Kilɛ tudunmᴐᴐ Musa wo saliya ɲᴐmɛhɛɛ ki fɛni ge, wee tuun wu ni kee saliya ɲᴐmɛhɛɛ k'a yemu yu ge, yee ya yee nuri bɛ_ɛ gɛ?
48004022	L'a ka Kilɛ Kafila wu ni na jalaa shuun Ibirayima bi ta. Ja nigin wa wu bi ta bulozhᴐ na, na ja nigin wu sama ta cee wa na wemu ɲɛ bulo wɛ. Wee bye wuyɛ pyaa wo shᴐ.
48004023	Bulozhᴐ w'a wu wo pya wu ta ba c`ee ya sii na nagoo taa wɛ. Ga cee wemu w'a pye wu ɲɛ bulo wɛ ge, wee ya wu wo pya wu ta lee tagana li na wɛ. Kilɛ w'a fɛnhɛ pya wu ɲᴐmɛɛ lᴐ wu mu, a wu na pa wu ta.
48004024	K'ᴐri wa wu ɲɛ kii keree kii na, wee we. Pii c`ee shuun we, pee ɲɛ kariɲɛɛgɛ ɲᴐmɛhɛɛ shuun. Kariɲɛɛgɛ ɲᴐmɛɛ lemu l'a lᴐ Sinayi faaboboŋᴐ ki na ge, buloo pu ɲɛ lee ɲᴐmɛɛ li wo nagoo pee. Agari wu ɲɛ ba lee kariɲɛɛgɛ ɲᴐmɛɛ li ɲɛ wɛ.
48004025	Agari ɲɛ ba Sinayi faaboboŋᴐ ki ɲɛ wɛ, Arabi ni. Wee Agari we wu ɲɛ ba niɲaa wo Zheruzalɛmu kulo li ɲɛ wɛ, bani sipyii piimu bɛɛri pu ɲɛ Zheruzalɛmu ni ge, pee bɛɛri ɲɛ saliya ɲᴐmɛhɛɛ ki wo buloo.
48004026	Ga Zheruzalɛmu wemu wu wa fugba we ni ge, wee ɲɛ bulo wɛ. Wee Zheruzalɛmu we wu ɲɛ w`ee wo nu we.
48004027	Bani l'a ka Kilɛ Kafila wu ni na: "Cee we, mu wemu wu ɲɛ ma sanha pya ta ɲa_ɛ ge, ma funŋᴐ ki taan. Mu wemu wu ɲɛ mu ya laa yama cɛ_ɛ ge, ta xhuulo fundanga keŋɛ ni. Bani p'a ɲaha wolo cee wemu ni ge, wee wo nagoo pu na ba ɲɛhɛ na toro cee we ni wu poo wu wo nagoo pu taan."
48004028	Lee wuu na, na cebooloo, yee kunni ya se na saha ni ɲᴐmɛɛlᴐᴐ li ni, ba Kilɛ ya Ishaaga ɲᴐmɛɛ lᴐ mɛ Ibirayima mu wɛ.
48004029	Fo wee tuun wu ni, pya wemu Agari ya se ba c`ee ya sii na nagoo seni_i ge, wee bi we wu pya wu kana, wemu w'a ta Kilɛ Munaa li wo fanha ni ge. Lee ninunᴐ l'a byi ali niɲaa we bɛ ni.
48004030	Ga yekɛ y'a ka Kilɛ Kafila wu ni wɛ? L'a ka na: "Bulozhᴐ we ni wu ja wu kᴐri. Bani bulozhᴐ wu wo ja wu ya yaa wu pinnɛ cɛn wu na ni we wu pya wu ni wɛ, wemu wo nu wu ɲɛ wu ɲɛ bulo wɛ ge."
48004031	Na cebooloo, lee funŋᴐ ni w`ee ya ta pye bulozhᴐ wu wo nagoo wɛ, ga cee wemu wu ɲɛ wu ɲɛ bulo wɛ ge, wee wo nagoo w`ee ɲɛ.
48005001	Kirisa ya w`ee ɲuŋᴐ wolo, kᴐnhᴐ w`u sii pye w`uyɛ wuu can can na. Lee wuu na, yi la le yiyɛ ni, y'i gori yaha pee yahama pe ni. Yi ganha bu da guri nige kadugo di ba yiyɛ le sanha bulooro ni wɛ.
48005002	Nɛ Pᴐli, n'a da yi jo yi mu, yi bu daa na yi tadaŋa pye cekᴐᴐnrᴐ, wee tuun wu ni Kirisa ya lemu bɛɛri pye yi mu ge, lee da yaaga ɲᴐ yi na wɛ.
48005003	N'a da guri di yi jo yi mu sanha jo sipyaa sipya w'a wuyɛ kan p'a kᴐn ge, weefᴐᴐ ya yaa w'a Kilɛ tudunmᴐᴐ Musa wo saliya ɲᴐmɛhɛɛ ki bɛɛri koo ɲaari w'a fani.
48005004	Yee piimu pu wa Kilɛ tudunmᴐᴐ Musa wo saliya wu koo ɲaari, na giin na wee wo koo ɲaari funŋᴐ ni Kilɛ da ba yee jate sipyitiimɛɛ wuyɛ ɲaha t`aan ge, yee ya yiyɛ waa laha Kirisa na. Yee niŋɛ ɲɛ nige Kilɛ wo niimɛ wu ni wɛ.
48005005	W`ee kunni, tadaŋa wa w`ee mu na jo Kilɛ na ba w`ee jate sipyitiimɛɛ wuyɛ ɲaha t`aan, bani w`ee wa daa Kirisa na. Lee wo sigimɛ ni w`ee ɲɛ Kilɛ Munaa li baraga ni.
48005006	Sipya wemu bu bye ni Yesu Kirisa ni kariɲɛɛgɛ ni, wufᴐᴐ ya cekᴐᴐnrᴐ pye yoo, wu shiin yaa cekᴐᴐnrᴐ pye_e yoo, lee la shishiin niŋɛ ɲɛ wɛ. Ga lemu li ɲɛ kagbᴐᴐ li ge, lee li wa na jo w`ee pu d`a wu na. Wee n'a daa we ya yaa na wuyɛ shɛɛ taanɲɛɛgɛ funŋᴐ ni.
48005007	Yee shɛgana li bi ɲᴐ xuuni n'a daa wu koo li ni. A jᴐgᴐ di ba yi yereŋɛ, na yi kuruŋᴐ can wu koo na wɛ?
48005008	Kilɛ wemu w'a yee yiri, na yee pye wuyɛ wuu ge, yee kunni ya d`a li na na ke fungᴐngᴐ ke ka tuugo ya y`iri wee y'iri wɛ.
48005009	Ta yee ya li cɛ na jo: "Shizhɛnhɛrɛ nifɛnhɛfɛnhɛŋɛɛ ki ma myɛdᴐnhᴐŋᴐ bɛɛri pye k'a fugᴐfugᴐ y`iri wɛ?"
48005010	Ga lee bɛ na, nɛ d`a li na Kafᴐᴐ ni, jo fungᴐngᴐ katii wa da digi yi mu wɛ. Ga sipya wemu w'a ma ni piinŋɛ ki ni ge, wu pye sipyituugo bɛɛri, Kilɛ na ba kiiri kᴐn wu na.
48005011	Na cebooloo, li da bi da nago cekᴐᴐnrᴐ ti wo keree nɛ bɛ ya yu, nago ma bu cekᴐᴐnrᴐ pye lee na j'a ma shᴐ, pu bi da da nɛ kana nige wɛ. Yesu Kirisa wo korikoritige ki wo xu wu wo yɛrɛ li bɛ nɛ byi ge, lee bɛ bi da waha sipya wa shishiin na wɛ.
48005012	Sipyii piimu p'a yee piinŋɛ mɛ ge, pee ya mɛhɛ yaa na sii kᴐn laha yee na fɛɛfɛɛ.
48005013	Yee kunni na cebooloo, Kilɛ w'a yee yiri, na yee pye yiyɛ wuu. Ga yi ganha bu da lee pye kaɲuŋᴐ yi da yi wo ɲidaan keree pyi wɛ. Ga y'a kapyeŋɛɛ pyi yiyɛ mu ni taanɲɛɛgɛ ni.
48005014	Bani Kilɛ tudunmᴐᴐ Musa wo saliya ɲᴐmɛhɛɛ ki bɛɛri wa daa le ɲᴐmɛɛ nigin we funŋᴐ ni na: "Ma sipyiɲii wu taan ma mu ba mayɛ pyaa ki ɲɛ wɛ."
48005015	Yi bu daa na y`iri yiyɛ fɛni ba naŋa yaaya ɲɛ wɛ, na yiyɛ coni na xhaa, na yiyɛ pahala wɛ. Yi bu bye y'i ya kasɛɛgɛ yaha yiyɛ na wɛ, yi na ba yiyɛ kyɛɛgi xhᴐ.
48005016	N'a da yi jo waha yi mu jo y'a ɲaari Kilɛ Munaa fanha ni. Lee bu bye, wee tuun wu ni yi da daha nige yiyɛ pyaa wo ɲidaan keree fɛni wɛ.
48005017	Bani lemu li ɲɛ sipya wo ɲidaan ge, lee ɲɛ Kilɛ Munaa wo ɲidaan wɛ. Kilɛ Munaa li bɛ wo ɲidaan di ɲɛ sipya bɛ wo ɲidaan wɛ. Ye shuun we ya bɛni wɛ, lee funŋᴐ ni yee funŋᴐ ma bye yi da keree kiimu pyi ge, yee da j'a da kee pyi wɛ.
48005018	Ga Kilɛ Munaa li bu yee ɲaha co, wee tuun wu ni Kilɛ tudunmᴐᴐ Musa wo saliya ɲᴐmɛhɛɛ ki fanha da bye nige yee na wɛ.
48005019	Na ta keree kiimu ki ɲɛ sipya wo ɲidaan keree ge, kee ya fiinŋɛ. Kee ki wa mɛ: Dᴐdᴐᴐrᴐ, cemᴐhᴐrᴐ, shiige baara keree,
48005020	yapɛrɛgaanra ni siganma, makᴐŋᴐ, yokᴐᴐnrᴐ ni ɲɛpɛɛn, loyiriguunᴐ, nakaara niguuro, bɛganhara ni waagi,
48005021	ɲɛgbᴐᴐ, singbaa, laara keree ni ki tuugo keree. N'a da yi jo waha yi mu ba n'a tee yi jo toro yi mu wɛ, jo sipyii piimu p'a kii keree kii shi pyi ge, jo wee wa shishiin da ga j'e bada Kilɛ wo saanra ti ni wɛ.
48005022	Ga Kilɛ Munaa ya keree kiimu leni sipya zᴐ ni ge, kee ɲɛ: taanɲɛɛgɛ, fundanga, ɲaɲiŋɛ, loxulo, ɲubeŋɛ, saama, ɲᴐmɛɛ fɛrɛ,
48005023	lotaan, ni na j'a mayɛ na. Saliya wa shishiin da j'a kii keree kii kaala wɛ.
48005024	Bani piimu bɛɛri pu ɲɛ Yesu Kirisa wuu ge, pee bɛɛri ya pu wo ceepuuro lakuuŋᴐ ni ti ɲidaan keree ki bɛɛri pinnɛ kori ni Yesu ni korikoritige ki na.
48005025	Kilɛ Munaa l'a ɲ`ii sicuumᴐ nivomᴐ kaan w`ee mu. Lee wuu na, w`ee bɛ ya yaa na Kilɛ Munaa li yaha l'i w`u ɲaha co.
48005026	W`u ganha ba w`uyɛ pɛlɛ wɛ! W`u ganha ba ɲᴐyegere keree pyi w`uyɛ na wɛ! W`u ganha ba ɲɛpɛnkeree pyi w`uyɛ na wɛ!
48006001	Na cebooloo, yi ba sipya wa ta wu na kakuuŋᴐᴐ pyi, yee piimu p'a ɲaari na sahaŋi ni Kilɛ Munaa li wo ɲidaan wu ni ge, yee pu weefᴐᴐ yɛri ni loxulo ni. Yiyɛ pyaa bɛ di kasɛɛgɛ yaha yiyɛ na, kᴐnhᴐ yi bɛ ganha ba jin nᴐwuuro ni wɛ.
48006002	Y'a yiyɛ ɲuŋᴐ tuguro luu! Yi ba lee pyi wee tuun wu ni yi na da Kirisa wo saliya wu wo ɲᴐmɛhɛɛ ki koo ɲaari.
48006003	Sipya wa ba wuyɛ wii na wee w'a pᴐrᴐ pu samaa na, wuyɛ weefᴐᴐ ya faanna, bani wu ɲɛ yafiin bɛ wɛ.
48006004	Wa bɛɛri ya yaa na wu torogana li sɛɛri xuuni, wu bu wu keŋɛ nibyegee ki ta k'a ɲᴐ, wee tuun wu ni, wu na funŋᴐ taan kee nibyegee ki wuu na. Wu ya yaa w'a kee luu w'a daanna ni watii wo nibyegee ni wɛ.
48006005	Bani wa bɛɛri na ba yere ni wu labye fiin ni Kilɛ ɲaha t`aan.
48006006	Piimu p'a yi taanni Kilɛ Jomᴐ pu ni ge, y'a yaa y'a pee tahaa kaan yi keŋɛ yaŋmuyᴐ nijeye yi bɛɛri ni.
48006007	Yi ganha ba yiyɛ faanna_ɛ dɛ! Sipya ya zhɛhɛni Kilɛ na wɛ. Ma bu lemu nugi, lee ma da ba gᴐn.
48006008	Ma ba mayɛ pyaa wo ɲidaan lakuuŋᴐ keree pyi, wee tuun wu ni ma na ba xu ta lee wo kuduun. Ga ma ba Kilɛ Munaa ɲidaan kere pyi, wee tuun wu ni ma na ba ɲ`ii sicuumᴐ nixhᴐbaama ta lee wo kuduun.
48006009	W`u ganha bu da ganha kasaaŋaa bye t`aan wɛ, bani w`u bu bye w`u ya yatɛnyɛ gbo lee bye t`aan wɛ, w`u na ba li kuduun ta wu taduun ni.
48006010	Wee tuun wu ni, na li pyeduun yaha w`u mu, w'`a yaa w'`a kasaaŋaa pyi sipyii bɛɛri na. W`u cebooloo piimu ni w`u ɲɛ n'a daa wu ni ge, pee susu na w'`a yaa na kasaaŋaa ki pyi.
48006011	Ayiwa, go y'a kii kamapyaa nigbᴐhᴐᴐ kii ɲaa gɛ, nɛyɛ pyaa k'a kii ka na tun yi mu.
48006012	Sipyii piimu p'a giin pu tᴐn di daan sipyii mu ge, pee p'a yee fᴐri na fo yee bu cekᴐᴐnrᴐ pye. P'a lee pyi kᴐnhᴐ sipyii ganha ba pu kana wɛ, bani pu ba yu na Kirisa na xu korikoritige ki na, na lee wo baraga ni sipya da j'a zhᴐ, sipyii na da pu kana.
48006013	Na ta pee piimu p'a kᴐn ge, pee ya ta na Kilɛ tudunmᴐᴐ Musa wo saliya wu korogoo ki bɛɛri ɲaari wɛ. Ga p'a giin yee di cekᴐᴐnrᴐ pye, kᴐnhᴐ p'i da puyɛ pɛlɛ na yee ya sᴐᴐ na daha pee fɛni.
48006014	Nɛ kunni wa da ga kaa la shishiin kaa taga nayɛ pɛlɛ wɛ, fo w`u Kafᴐᴐ Yesu Kirisa wo korikoritige ke. Kee korikoritige ke wuu na, koŋᴐ yaŋmuyᴐ bɛɛri y'a ɲɛri nɛ mu ba yaxuyo ɲɛ wɛ, a nɛ bɛ di ɲɛri ba gbo ɲɛ wɛ yee koŋᴐ yaŋmuyᴐ yi mu.
48006015	M'a cekᴐᴐnrᴐ pye la, ma ya cekᴐᴐnrᴐ pye_e la; lee la shishiin niŋɛ ɲɛ wɛ. Ɲiifɛɛrɛ nivᴐrᴐ temu Kilɛ ya gaan w`ee mu ge, tee ti ɲɛ kagbᴐᴐ le.
48006016	Piimu bɛɛri p'a tee ɲiifɛɛrɛ nivᴐrᴐ ti koo ɲaari ge, Kilɛ wo ɲaɲiŋɛ ke, ni wu ɲiɲaara te ti tigi pee bɛɛri na, na fara Kilɛ wo Izirayɛli wu na, wee wemu wu ɲɛ Kilɛ wo nagoo pu ge.
48006017	Ayiwa na co niɲaa na, sipya wa shishiin ganha ba na ɲaha wɛrɛŋɛ nige ni lee kaa ni wɛ, bani fɛ pe pu wa nɛ ceesɛɛgɛ ki na ge, pee ya li shɛɛ na Yesu wo bulo nɛ ɲɛ.
48006018	Na cebooloo, w`u Kafᴐᴐ Yesu Kirisa wo niimɛ we wu kori yaha ni yi ni. Amiina.
49001001	Nɛ Pᴐli, nɛ ɲɛ Yesu Kirisa wo tudunmᴐ Kilɛ ɲidaan funŋᴐ ni. Kilɛ ya yee piimu pye fɛɛfɛɛ, yee di daa Yesu Kirisa na [Efese kulo li ni] ge, yee mu nɛ we sɛmɛ we tun. Nɛ yi shaari:
49001002	W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
49001003	W'`a w`u Kafᴐᴐ Yesu Kirisa To Kilɛ sᴐni! Kilɛ Munaa li wo duba wemu bɛɛri wu ɲɛ fugba we ni ge, w'a wee bɛɛri kan w`ee mu Kirisa wo kariɲɛɛgɛ ki ni.
49001004	Kilɛ ya w`ee ɲaha bulo Kirisa wo kariɲɛɛgɛ ki ni na ta koŋᴐ sanha y`aa wɛ. Kᴐnhᴐ w`u bye fɛɛfɛɛ, w`u bye jaagi baa fɛɛ wuyɛ pyaa ɲaha t`aan.
49001005	Kilɛ yɛ pyaa ya fɛnhɛ kee fungᴐngᴐ ke yaha wuyɛ mu wu wo taanɲɛɛgɛ ki funŋᴐ ni, na w`ee pye wu nagoo Yesu Kirisa wo kariɲɛɛgɛ ki funŋᴐ ni. Lee l'a pye wu ɲidaan kaa wu wo saama pu funŋᴐ ni.
49001006	W'`a Kilɛ sᴐni wu niimɛ wu wuu na, w'a wemu loolo w`u na ma ni wu ɲidaan Ja wu baraga ni ge.
49001007	Kirisa wo kariɲɛɛgɛ ki funŋᴐ ni w`ee ya shᴐ wu shishan pu baraga ni. A w`ee wo jurumu wu bɛɛri di yafa w`ee mu na bɛ ni Kilɛ wo tɛhɛnɛ baa niimɛ wu ni.
49001008	W'a wee niimɛ wu kan na ɲɛhɛ fo xuuni w`ee mu ni fungᴐngᴐ fɛɛrɛ tuugo bɛɛri, ni lajɛ tuugo bɛɛri ni.
49001009	W'a bi lee kaŋmᴐhᴐnᴐ le bye funŋᴐ yaha wuyɛ mu, kᴐnhᴐ wu ba lee pye wu wo saama pu funŋᴐ ni Kirisa baraga ni. Lee kaŋmᴐhᴐnᴐ le, w'a lee shɛ w`ee na.
49001010	W'a li yaha wuyɛ funŋᴐ ni na kee keree kii pyeduun ba nᴐ, wu yaŋmuyᴐ yi bɛɛri pinnɛ, fugba woyo ye fara ɲiŋɛ ke woyo ye na, Kirisa di bye yi bɛɛri ɲuŋᴐfᴐᴐ.
49001011	Lemu wo ɲᴐmɛɛ li bi lᴐ w`ee mu ge, w`ee ya w`u taa ta lee ni Kirisa wo kariɲɛɛgɛ ki funŋᴐ ni, bani Kilɛ ya wɛri w`ee ɲaha bulo fo taashiinɛ li ni, na saha ni wu wo keree ki teŋɛgana li ni. Kilɛ di wu keree bɛɛri pyi na saha ni wuyɛ pyaa ɲidaan ni.
49001012	Wee tuun wu ni w'`a Kilɛ sᴐni wu saama pu wuu na, w`ee piimu p'a pye shɛnshiilee na Kirisa pye w`u tadaŋa ge.
49001013	Yee bɛ, ba yee ya can jomᴐ pu logo wɛ, pee pemu pu ɲɛ ɲuwuuro ti wo Jozaama pu ge, a yee di d`a Kirisa na. A Kilɛ di wu wo fɛ pu kpᴐn yee na. Pee ɲɛ Fɛfɛɛrɛ Munaa le, lee lemu wo ɲᴐmɛɛ l'a lᴐ ge.
49001014	Fɛfɛɛrɛ Munaa li ɲɛ w`ee wo cɛn wu yashiige, na li shɛɛ na w`ee na ba j'e wu ni. Wee cɛn we na ba w`ee ɲuŋᴐ wolo fɛɛfɛɛ caŋa ka. Lee wuu na w'`a Nᴐᴐrᴐ Fᴐᴐ Kilɛ sᴐni!
49001015	Lee na ba nɛ logo na yee ya d`a Kafᴐᴐ Yesu na, fɛfɛɛrɛ wuu pu bɛɛri bɛ kaa di dan yee ni wɛ,
49001016	a nɛ fungᴐngᴐ yaha yee na na wo Kilɛ-ɲɛrɛgɛ ki ni. Nɛ Kilɛ ɲɛɛri tuun bɛɛri ni yee mu, na baraga tɛri wu na yee wuu na.
49001017	W`u Kafᴐᴐ Yesu Kirisa To Kilɛ we, Kilɛ-gbᴐtabaaga ke, nɛ li shaa wu mu jo wu fungᴐngᴐ fɛɛrɛ kan yi mu, wu wuyɛ shɛ yi na, kᴐnhᴐ y'i j'a wu cɛ fiinŋɛ.
49001018	Nɛ li shaa wu mu jo wu yi fungᴐnyᴐ mugi, w'a yi yiri tadaŋa kemu kaa na ge, kᴐnhᴐ y'i kee keree cɛ. Cɛn nᴐᴐrᴐ wo wemu w'a gbegele yee ni wu fɛfɛɛrɛ nagoo pu samaa kaa na ge, kᴐnhᴐ y'i wee bɛ wo naafuugbᴐ wu ɲuŋᴐ kana cɛ.
49001019	Tɛhɛnɛ baa sefɛɛrɛ temu bɛ ti ɲɛ Kilɛ ni na ɲaha tii ni n'a daa fɛɛ pu bɛɛri ni ge, kᴐnhᴐ y'i tee bɛ cɛ.
49001020	Kilɛ ya tee tɛhɛnɛ baa sefɛɛrɛ te shɛ Kirisa ni, w'a wu ɲɛ na yeege xu ni, na wu teŋɛ fugba we ni wuyɛ kanige cɛ.
49001021	Kilɛ ya wu teŋɛ ɲuŋᴐ fɛɛrɛ ti bɛɛri ɲuŋᴐ ni, ni sefɛɛrɛ ti bɛɛri, ni fanha ki bɛɛri, ni saanra ti bɛɛri ɲuŋᴐ ni. Kilɛ ya wu teŋɛ yaŋmuyᴐ yi bɛɛri ɲuŋᴐ ni. Ke koŋᴐ ke wo yaŋmuyᴐ yi yɛ bɛ wɛ, ga koŋᴐ kemu k'a ma ge, kee bɛ wo yaŋmuyᴐ yi ɲuŋᴐ ni.
49001022	Kilɛ ya yaŋmuyᴐ yi bɛɛri tirige yaha Kirisa nᴐhᴐdaan, na wu pye Egilizi wu ɲuŋᴐfᴐgbᴐ.
49001023	Egilizi wu wu ɲɛ Kirisa wo ceepuuro te. Kirisa w'a wu ɲini, na wu pyi wu ɲᴐ na fani.
49002001	Yee taɲaa wuu bye ba xuu ɲɛ wɛ, yee tiibaara ni yee jurumu w'a lee pye.
49002002	Yee taɲaa wuu bi ɲaari ke koŋᴐ ke wo ɲaarigana na, na daha munaakuuŋᴐᴐ ki wo ɲuŋᴐfᴐᴐ wu fɛni, lee munaa lemu l'a baari pyi n'a she fɛɛ pu funyᴐ ni ge.
49002003	W`ee ni pee bɛɛri pu bye kariɲɛɛgɛ ni, na taha w`u wo lakuuŋᴐ ke fɛni, na w`uyɛ pyaa wo ɲidaan ni w`uyɛ pyaa wo fungᴐnyᴐ keree pyi. Lee funŋᴐ ni Kilɛ wo loyire le li bi da ba nᴐ w`ee na ba pu samaa ɲɛ wɛ.
49002004	Ga Kilɛ wo ɲiɲaara t'a pɛlɛ fo xuuni! W`ee ya taan wu mu taangana lemu na ge,
49002005	lee wuu na w'a w`ee ni Kirisa pinnɛ ɲɛ shiizhan na w`ee yaha w`ee na bi bye bɛ xuu w`u wo jurumu wu wuu na. Kilɛ wo niimɛ wu yɛ pe gbᴐᴐrᴐ ni yee ya shᴐ.
49002006	W`ee ni Yesu Kirisa wo kariɲɛɛgɛ ki funŋᴐ ni Kilɛ ya w`ee pinnɛ ɲɛ, na w`ee pinnɛ teŋɛ bɛ ni wu ni fugba wu ni.
49002007	Tɛhɛnɛ baa niimɛ wemu w'a shɛ w`ee shizhaa na wu wo saama pu funŋᴐ ni Yesu Kirisa baraga ni ge, w'a li pye mu kᴐnhᴐ wee tɛhɛnɛ baa niimɛ we di da zhɛɛ w'a fiinŋɛ cabaya yi na.
49002008	Bani Kilɛ wo niimɛ wu yɛ nigin pe gbᴐᴐrᴐ ni yee ya shᴐ n'a daa baraga ni. Lee ya ta y`iri yeeyɛ pyaa y'iri wɛ, Kilɛ wo loolodaa l'a pye lere.
49002009	Lee ya ta pye yee wa shishiin wo kapyegee baraga ni wɛ, kᴐnhᴐ wa shishiin ganha bu tabaara le wuyɛ ni wɛ.
49002010	Kilɛ w'a w`ee y`aa. Yesu Kirisa baraga ni Kilɛ ya w`ee da kapyegee nizaaŋaa kaa na, kee kiimu w'a bi gbegele kᴐnhᴐ w`ee di ba j'a w'`a kee pyi ge.
49002011	Yee ya ta pye Yawutuu wɛ. Yawutuu pu p'a cekᴐᴐnrᴐ ti pye ge, pee di yee pyi cekᴐnbaalaa, na ta pee wo cekᴐᴐnrᴐ t'i ɲɛ sipya wo keŋɛ fɛ. Yi yi funyᴐ yaha nidogo ni taashiinɛ li wo torogana li ni.
49002012	Yee bi sanha Kirisa cɛ wee tuun we ni wɛ. Taa bye yee mu Izirayɛli wo nagoo pu niŋɛ ni wɛ. Kilɛ ya kariɲɛɛgɛ ɲᴐmɛhɛɛ kiimu lᴐ ge, yee bi bye kee nabuun. Tadaŋa bye yee na wɛ, Kilɛ bɛ di ɲɛ yi mu ke koŋᴐ ke na wɛ.
49002013	Ga nimɛ, yee piimu sanha ki bi lii Kilɛ na ge, yee ni Yesu Kirisa wo kariɲɛɛgɛ ki funŋᴐ ni yee ya wu tɛɛŋɛ Kirisa wo shishan pu baraga ni.
49002014	Bani Kirisa yɛ pyaa k'a pa ni ɲaɲiŋɛ ni w`ee mu. Shi wemu ɲɛ Yawutuu wɛ, w'a wee shi we ni Yawutuu pu bɛɛri pinnɛ na pye nigin. Kasᴐrᴐgᴐ ke ki bi pu waagi laha puyɛ na, na pu pye pɛɛn ge, w'a kee shan laha w`a.
49002015	W'a Yawutuu pu wo saliya we ni wu ɲᴐmɛhɛɛ ki bɛɛri yirige laha w`a, kᴐnhᴐ wu Yawutuu ni shi wu sama pinnɛ wu wo kariɲɛɛgɛ ki baraga ni, wu pu pye shi nigin wemu ɲɛ nivomᴐ ge, w'i ɲaɲiŋɛ le pu tɛ ni.
49002016	Wu na xu korikoritige ki na, lee wo baraga ni w'a pu shuun wu pinnɛ, na pu pye ceepuuro nigin, na bɛ le pu ni Kilɛ tɛ ni. A tee pɛɛnrɛ t'i xhᴐ korikoritige ki baraga ni.
49002017	Piimu p'a lii, ni piimu p'a tɛɛŋɛ ge, w'a pa ɲaɲiŋɛ ki jomᴐ jo pee bɛɛri mu.
49002018	Bani Yawutuu fara shi wu sama na, Kirisa gbᴐᴐrᴐ ni w`ee wa bɛɛri da j'a vulo To Kilɛ na Fɛfɛɛrɛ Munaanunᴐ li baraga ni.
49002019	Lee wuu na do, yee ɲɛ nige nabuun kelee nadadiinmɛɛ wɛ. Ga yee ni Kilɛ wo nagoo p'a ɲɛri nimɛ fiinuŋᴐ nigin nagoo. Yee ya ɲɛri Kilɛ wo puga ki sipyii.
49002020	Nᴐhᴐ shanma pemu na p'a yee yereŋɛ ge, pee ɲɛ tudunmᴐᴐ pee, ni Kilɛ wo tudunmᴐᴐ pu wo pe, Yesu Kirisa yɛ pyaa di ɲɛ gunŋmii li kagereŋɛ ke.
49002021	Puga ki bɛɛri na kiyɛ co, na yere Kirisa wo kariɲɛɛgɛ ki ni. K'a bye Fɛfɛɛrɛ ti bɛɛri wo fɛfɛɛrɛ xuu we Kilɛ mu.
49002022	Kirisa wo kariɲɛɛgɛ ki funŋᴐ ni yee bɛ ya pinnɛ faanri ni pu samaa ni, kᴐnhᴐ y'i bye puga, kemu ɲɛ Kilɛ tatɛɛngɛ wu Munaa li gbᴐᴐrᴐ ni ge.
49003001	Lee wuu na yee piimu pu ɲɛ shi watii ge, Yesu Kirisa wuu na p'a nɛ le kaso ni yee wuu na.
49003002	Kilɛ ya labye wa kaa le nɛ keŋɛ ni wu niimɛ wu baraga ni yee wuu na. Yee ya wee kaa logo.
49003003	Kilɛ ya wu kaŋmᴐhᴐnᴐ li shɛ nɛ na, nɛ fɛnhɛ kafilakaya ya taga yee jo na sɛmɛ wu ni.
49003004	Yi ba wee xuu wu kalaa, yi na li ɲa w`a na nɛ Kirisa wo kaŋmᴐhᴐnᴐ li cɛ xuuni.
49003005	Lee kaŋmᴐhᴐnᴐ li ya ta shɛ taɲaa wo sipyii pu na wɛ. Ga nimɛ Kilɛ ya li shɛ fɛfɛɛrɛ tudunmᴐᴐ ni Kirisa wo fɛfɛɛrɛ tudunmᴐᴐ pu na Fɛfɛɛrɛ Munaa li keŋɛ fɛni.
49003006	Lee kaŋmᴐhᴐnᴐ li le: Shi wemu ɲɛ Yawutuu wɛ, pee ya pinnɛ taa ta ni Yawutuu pu ni Jozaama pu baraga ni Kilɛ wo cɛn wu ni, w'a wemu gbegele wu nagoo pu mu ge. Pu bɛɛri ya ɲɛri ceepuuro ninuuro ti wo yatɛnyɛ, a pu bɛ di taa ta Kilɛ wo ɲᴐmɛɛ li ni, w'a lemu lᴐ Yesu Kirisa baraga ni ge.
49003007	Nɛ pye Jozaama pu wo jovᴐᴐ na saha ni Kilɛ wo niimɛ wu loolodaa li ni, w'a lemu kan nɛ mu wu sefɛɛrɛ ti baraga ni ge.
49003008	Nɛ wemu wu ɲɛ Kilɛ wo fɛfɛɛrɛ wuu pu bɛɛri kadugo y'iri wo ge, a Kilɛ di niimɛ kan nɛ mu, kᴐnhᴐ nɛ da Kirisa wo tɛhɛnɛ baa saama pu kaa yu shi wu sama mu, wee wemu ɲɛ Yawutuu wɛ.
49003009	Yaŋmuyᴐ yi bɛɛri yaavᴐᴐ Kilɛ bi kaa lemu ŋmᴐhᴐ fo taashiinɛ ni ge, w'a jo nɛ wu lee wo keree pyegana jo fiinŋɛ.
49003010	Ɲuŋᴐ fɛɛrɛ ni sefɛɛrɛ te ti ɲɛ fugba wu ni ge, kᴐnhᴐ tee di j'a Kilɛ wo fungᴐngᴐ fɛɛrɛ nigbᴐᴐrᴐ ti cɛ cɛgana bɛɛri na nimɛ, Egilizi wu baraga ni.
49003011	W'a lee pye na saha ni wu keree ki ni, w'a bi kiimu gbegele fo taashiinɛ li ni, na ba ki pye w`u Kafᴐᴐ Yesu Kirisa ni ge.
49003012	Yesu wo kariɲɛɛgɛ ki funŋᴐ ni w`ee da j'a lowaa ta, na fulo Kilɛ na fyaara baa, n'a daa gbᴐᴐrᴐ ni Yesu na.
49003013	Lee wuu na n'a yi ɲɛɛri jo kanhama pemu p'a nᴐni nɛ na yee wuu na ge, jo pee ganha bu da yi fungᴐnyᴐ kyɛɛgi wɛ, bani pee kanhama pu ɲɛ nᴐᴐrᴐ yee mu.
49003014	Lee wuu na nɛ nuguro sinni To Kilɛ ɲaha t`aan, na wu ɲɛɛri,
49003015	wee wemu w'a kpᴐnhᴐᴐ ki bɛɛri da ge, fugba wogoo ki fara ɲiŋɛ wogoo ki na.
49003016	Nɛ wu ɲɛɛri jo wu fanha kan yi mu, wu yi logoo waha wu Fɛfɛɛrɛ Munaa li gbᴐᴐrᴐ ni, na saha ni wu tɛhɛnɛ baa nᴐᴐrᴐ wu ni.
49003017	Kirisa di diin yi zᴐlᴐᴐ pu na n'a daa baraga ni, kᴐnhᴐ yi niyɛ di juri, see see taanɲɛɛgɛ ni!
49003018	Yi ni Kilɛ wo fɛfɛɛrɛ wuu pu bɛɛri di j'a kee taanɲɛɛgɛ ke ɲidaa, ni ki kadaa, ki ɲubile ni ki jogi ɲuŋᴐ kana cɛ.
49003019	Yi Kirisa wo taanɲɛɛgɛ ki cɛ, kee kemu k'a ye cɛmɛ pu bɛɛri na ge, kᴐnhᴐ yi ɲᴐ di fa ba Kilɛ ɲɛ wɛ.
49003020	Ayiwa, w`ee ya yaŋmuyᴐ ya ɲɛɛri Kilɛ mu, kelee na w`u funyᴐ kᴐᴐn ni yi kaa ni xuuni. Kilɛ na j'a yee kan w`ee mu, ali fo na doro bɛ w`ee wo fungᴐngᴐ ki t`aan wu sefɛɛrɛ ti baraga ni. Tee sefɛɛrɛ te t'a labye pyi w`ee funyᴐ ni.
49003021	Nᴐᴐrᴐ w'a dɛri wee ni Yesu Kirisa na Egilizi wu ni fo gbee! Amiina.
49004001	Lee wuu na nɛ yi ɲɛɛri, nɛ wemu wu ɲɛ kaso ni Kafᴐᴐ wuu na ge, jo y'a yiri lemu na ge, y'a lee koo ɲaari.
49004002	Yi yiyɛ tirige ni lotaan, ni loxulo ni! Yi da yiyɛ tɛri ni taanɲɛɛgɛ ni!
49004003	Niginre temu t'a daa Fɛfɛɛrɛ Munaa li ni ge, yi la le y'i gori yaha tee ni ɲaɲiŋɛ ki funŋᴐ ni, kee ɲaɲiŋɛ kemu k'a yi pᴐ yiyɛ na ge.
49004004	Ceepuuro nigin ti ɲɛ, ni Fɛfɛɛrɛ Munaa nigin, ma na jo ba Kilɛ ya yee yiri mɛ tadaŋa nigin wuu na wɛ.
49004005	Kafᴐᴐ nigin yɛ wu ɲɛ, ni n'a daa nigin, ni batizeli nigin.
49004006	Kilɛ nigin yɛ bɛ wu ɲɛ. W`ee bɛɛri To wu ɲɛ wii, wee wu ɲɛ w`ee bɛɛri ɲuŋᴐ ni, na ɲɛ w`u bɛɛri tɛ ni, na ɲɛ w`u bɛɛri funyᴐ ni.
49004007	Ga w'a niimɛ kan w`ee bɛɛri nigin nigin mu, na saha ni Kirisa wo loolodahaa ki ɲuŋᴐ kana ni w'a kiimu kan w`ee mu ge.
49004008	Lee wuu na Kilɛ Kafila w'a jo na: "Ayiwa, w'a dugi na kari fugba wu ni, na sipyii pii co na pye buloo, na loolodahaa kan sipyii pu mu."
49004009	Ma bu logo na w'a dugi, lee ya li shɛɛ na w'a bi tigi bɛ fo ɲiŋɛ ke nᴐhᴐdaan.
49004010	Wemu w'a tigi ge, wee ninumᴐ w'a dugi fo fugba lii lii we ni, kᴐnhᴐ wu koŋᴐ ke bɛɛri ɲi ni wu wo sefɛɛrɛ ti ni.
49004011	Wee w'a loolodahaa kan sipyii pu mu, a pii di bye Yesu wo tudunmᴐᴐ, a pii di bye Kilɛ tudunmᴐᴐ, a pii di bye Jozaama pu jovɛɛ, a pii di bye karamᴐgᴐlᴐᴐ ni kalaatii.
49004012	Kᴐnhᴐ wu Kilɛ wo fɛfɛɛrɛ wuu pu gbegele Kilɛ wo labye wu kaa na, la di da faraa Kafᴐᴐ wo Egilizi wu na.
49004013	Lee funŋᴐ ni w`ee bɛɛri da j'a binnɛ na bye nigin n'a daa fɛɛrɛ ni Kilɛ Ja wu jɛ wu ni. W`u bɛɛri na sii kᴐgᴐ fo na bye sipyii, piimu ɲᴐ ya fa ba Kirisa ɲɛ_ɛ ge.
49004014	Ayiwa w`ee da bye nige nᴐhᴐpiire, kalaakuumᴐ tuugo bɛɛri wo kafɛɛgɛ na pu luu na gbee naŋmahara fɛɛ keŋɛ kurogo wɛ. Bani pee ya sipyii piinŋɛ ni pu wo shizhiinmɛ pu ni.
49004015	Ga w`u ba can yu taanɲɛɛgɛ funŋᴐ ni, w`u na ba gᴐgᴐᴐ na se Kirisa mu. Wee wu ɲɛ Egilizi wu ɲuŋᴐ ke.
49004016	Ceepuuro ti bɛɛri t'a kemɛ gbegele na pye nigin wee baraga ni. Ti yatɛnyɛ yi bɛɛri y'a yiyɛ co na ɲᴐ xuuni yatɛnzogomᴐ pe ni, na saha ni yi bɛɛri nigin nigin wu wo labye wu ni. Lee lɛgana le na ceepuuro ti bɛɛri ya lɛgi, na baraga taa taanɲɛɛgɛ funŋᴐ ni.
49004017	Ayiwa, yemu n'a da jo di waha yi mu Kafᴐᴐ mɛgɛ na ge, yee yi wa mɛ. Yi ganha ba ɲaari nige ma na jo ba Kilɛ cɛbaalaa pii wa ɲaari na sahaŋi ni pu wo ɲuŋᴐ baa fungᴐnyᴐ ye ni wɛ.
49004018	Nibiige ni pu ɲɛ. Taa ɲɛ pu mu Kilɛ wo ɲ`ii sicuumᴐ pu ni wɛ, bani pu niwewaa l'a pu ɲɛri kaacɛbaalaa.
49004019	Shiige pile bɛ ɲɛ pu na wɛ, fo p'a puyɛ yaha nᴐhᴐmᴐ na, na gburogi na dᴐdᴐᴐrᴐ tuugo bɛɛri pyi ni ɲɛgbᴐᴐ.
49004020	Ga kalaa we yee ya ta Kirisa wo shizhaa na ge, yee ya ta lee ɲa wee ni_i dɛ!
49004021	Li bu shɛ da nago kanna y'a wu kaa tii logo kunni; can we wu ɲɛ Yesu ni ge, li bu da nago kanna y'a kalaa na saha ni wee can we ni,
49004022	fo yi bu yi yahagana nilɛɛ li yaha. Lee wo lakuuŋᴐ ke k'a sipya faanna, na ma kyɛɛgi.
49004023	Lee na fo yi hakilee pee, ni yi fungᴐnyᴐ yi bɛɛri bu ɲɛri na pye nivoyo.
49004024	Yi yahagana nivonᴐ lᴐ, y'i bye Kilɛ wo jaa we. Y'i bye sipyii piimu p'a tii ge, y'i bye sipyisaamaa. Kilɛ wo can wu baraga ni lee wa daa.
49004025	Lee wuu na yi kafinɛyɛ yaha, yi da can yu yiyɛ mu, bani w`ee bɛɛri p'a pinnɛ na bye ceepuunuuro wo yatɛnyɛ.
49004026	Yi logoo bu y`iri, yi ganha bu da jurumu pye wɛ! Yi ganha bu caŋa yaha ki to kee loyirigee ki ta yi ni wɛ!
49004027	Yi ganha bu da tajege kan Shitaanni mu wɛ!
49004028	Wemu wu bye nagaa ge, wee wu nagaara ti yaha, wu da kapyeŋɛɛ pyi ki pyegana na wu keye yi na, kᴐnhᴐ wu bɛ di da daa, wu da la baa fɛɛ pii kaan.
49004029	Joguumᴐ pa shishiin ganha ba f`oro yi ɲᴐyᴐ ni wɛ, fo jomᴐ nizaama, pemu na j'a la fara sipyii piitiilee wo baraga na, na saha ni pu mago ni, na samᴐhᴐrᴐ leni pu logovɛɛ ni ge.
49004030	Yi ganha ba Kilɛ wo Fɛfɛɛrɛ Munaa li luu yirige wɛ. Lee li ɲɛ Kilɛ wo fɛ pe yee na, na w`ee wo ɲuwuuro ti caŋa ki sigee.
49004031	Yi funguuŋᴐ yaha, yi ganha ba loyirigee kᴐni wɛ, yi ganha ba yi logoo yirige wɛ, yi kafilaɲɛhɛrɛ te yaha, yi ganha ba sipyii mɛyɛ kyɛɛgi wɛ, yi kuumᴐ tuugo bɛɛri yaha!
49004032	Y'a kasaaŋaa pyi yiyɛ na, y'i da ɲuŋᴐ ɲaari yiyɛ na. Y'a yi jurumu wu yafani yiyɛ mu, ba Kilɛ bɛ ya yi wo jurumu wu yafa yi mu Kirisa wo kariɲɛɛgɛ ki ni wɛ.
49005001	Kilɛ w'a w`ee yiri na pye wu nagoo, lee wuu na nɛ yi ɲɛɛri jo y'a ɲaari ɲaarigazaana na lemu l'a dan Kilɛ ni ge.
49005002	Y'a ɲaari taanɲɛɛgɛ ni ba Kirisa ɲɛ wɛ. W`ee kaa ya taan wu mu, a wu wuyɛ kan na pye saraga w`ee wuu na, kee kemu kaa ya taan Kilɛ ni ba nudanga yawurere ɲɛ_ɛ ge.
49005003	Dᴐdᴐᴐrᴐ, ni nᴐhᴐmᴐ tuugo bɛɛri, ni ɲɛgbᴐᴐ, le la shishiin mɛgɛ bɛ yɛrɛ ya yaa na yiri yee tɛ ni wɛ. Kilɛ wo fɛfɛɛrɛ sipyii pu ya yaa ni lee la shishiin ni wɛ.
49005004	Shiige baara jomᴐ, ni ɲuŋᴐ baa jomᴐ, ni kafilanᴐrᴐyᴐ bɛ ya ɲᴐ tajogo ni wɛ. Yi sii y'a Kilɛ sᴐni yɛ!
49005005	Yi li cɛ fiinŋɛ na jo dᴐdᴐ, ni nᴐhᴐmᴐ pyevᴐᴐ, ni ɲɛgbᴐᴐ fᴐᴐ, wee wa shishiin wa da j'e Kirisa ni Kilɛ wo saanra te ni wɛ. Ɲɛgbᴐᴐ ni yapɛrɛgaanra bɛɛri nigin.
49005006	Yi ganha bu sipya wa shishiin yaha wu yi piinŋɛ ni ɲuŋᴐ baa jomᴐ ni wɛ. Kee keree kii k'a Kilɛ wo loyire li kilee na zhaan Kilɛ ɲᴐmɛɛcobaalaa pu ɲuŋᴐ ni.
49005007	Lee wuu na yi ganha bu j'e pu wo kariɲɛɛgɛ ki ni wɛ.
49005008	Nibiige ni yee di bi bye taashiinɛ li ni, ga Kafᴐᴐ wo kariɲɛɛgɛ ki funŋᴐ ni, yee ya pye nimɛ kpɛɛngɛ na. Y'a ɲaari ba kpɛɛngɛ nagoo ya ɲaari wɛ!
49005009	Bani kpɛɛngɛ wo labye wu ɲɛ mɛ saama, ni tiimɛ, ni can.
49005010	Keree kiimu k'a dan Kafᴐᴐ ni ge, yi la le yiyɛ ni yi kee cɛ!
49005011	Yi ganha ba womᴐ keree pyi wɛ, kuduun ɲɛ kee ni wɛ. Ga y'a kee yeege bɛ yɛrɛ kpɛɛngɛ na.
49005012	Pee sipyii pii ya keree kiimu ŋmᴐhᴐni na byi ge, ali kee jo bɛ yɛrɛ ɲɛ shiige.
49005013	Ga kaa lemu bu foro kpɛɛngɛ na, lee ɲaha na jɛ viinŋɛ.
49005014	Bani kaa lemu bɛɛri l'a foro kpɛɛngɛ na na xᴐ ge, lee ɲaha na jɛ. Lee wuu na p'a yu na: "Ŋmunumᴐ fᴐᴐ we, y`iri! Y`iri foro xuu pu tɛ ni, Kirisa na wu wo kpɛɛngɛ ki le ma mu."
49005015	Yi kasɛɛgɛ yaha yiyɛ na xuuni, yi yi ɲaarigana cɛ! Yi ganha ba ɲaari ba fungᴐnyᴐ baa fɛɛ ɲɛ wɛ! Ga y'a ɲaari ba fungᴐnyᴐ fɛɛ ɲɛ wɛ.
49005016	Caŋa ɲii lemu ni yi wa nimɛ ge, lee caŋa ɲii l'a kolo. Lee wuu na yi bu tuun wemu ta, y'a yi se bɛɛri pyi kasaaŋaa bye ni.
49005017	Lee na yi ganha bu da bye fungᴐnyᴐ baa fɛɛ wɛ, ga yi Kafᴐᴐ ɲidaan sha yi wee cɛ.
49005018	Yi ganha ba ɲawᴐhᴐ wuu yiyɛ na ni duvɛn gbaa ni wɛ, lee wa popama waa. Ga yi ɲi Kilɛ Munaa na.
49005019	Y'a samᴐhᴐrᴐ leni yiyɛ ni ni Kilɛ koro yoyo ni, ni Zaburuu ni Fɛfɛɛrɛ Munaa yoyo. Y'a yoyo yi cɛɛ, yi da Kafᴐᴐ sᴐni ni yi zᴐlᴐᴐ pu bɛɛri ni.
49005020	Y'a baraga tɛri To Kilɛ na tuun bɛɛri ni keree bɛɛri na, w`u Kafᴐᴐ Yesu Kirisa mɛgɛ na.
49005021	Yi yiyɛ tirige yiyɛ mu Kirisa wo ɲ`ii fyaara ti wuu na.
49005022	C`ee yi yiyɛ tirige yi namaa pu mu, ba y'a yiyɛ tirige Kafᴐᴐ mu wɛ.
49005023	Bani n'a wu ɲɛ cee ɲuŋᴐfᴐᴐ, ba Kirisa ɲɛ mɛ Egilizi ɲuŋᴐfᴐᴐ wɛ. Wee Egilizi we wu ɲɛ Kirisa wo ceepuuro te, Kirisa di ɲɛ ti Shᴐvᴐᴐ.
49005024	Egilizi w'a kuu kuugana lemu na Kirisa mu ge, c`ee pu bɛ ya yaa na kuu pu namaa mu lee kuugana li na.
49005025	Namaa, yi c`ee pu taan yi mu, ba Egilizi w'a taan Kirisa mu, fo w'a wuyɛ kan wu wuu na wɛ.
49005026	W'a lee pye mu kᴐnhᴐ wu lᴐhᴐ ni Kilɛ jomᴐ pu taga Egilizi wu pye fɛɛfɛɛ.
49005027	Kᴐnhᴐ wu wu yereŋɛ wuyɛ ɲaha t`aan ni nᴐᴐrᴐ ni. Nᴐhᴐmᴐ tɛnɛ, kelee tafᴐnrᴐ, kelee lee la shishiin tuugo ganha bu ɲa wu na wɛ. Ga wu bye fɛɛfɛɛ jaagi xuu baa.
49005028	Namaa pu ceepuuro ti kaa ya dan pu ni taangana lemu na ge, mu pu c`ee pu bɛ ya yaa na dan pu ni. N'a bɛɛri shᴐ w'a dan wu ni ge, wee wo ceepuuro ti kaa l'a dan wu ni.
49005029	Bani sipya wa shishiin ceepuuro tᴐn ya bɛngi wu mu wɛ. Ga wu ma ti ɲᴐ shaa, na ti kemɛɛ, ba Kirisa bɛ ya wu wo Egilizi wu pyi wɛ.
49005030	Bani w`ee pu ɲɛ wu ceepuuro ti yatɛnyɛ ye.
49005031	"Lee wuu na, n'a na ba wu nu ni wu to yaha, na mara wu shᴐ na. Pu shuun wu na bye ceepuuro nigin."
49005032	Lee kaŋmᴐhᴐnᴐ le kᴐri w'a pɛlɛ fo xuuni. Nɛ li shɛ jo Kirisa wo kariɲɛɛgɛ ke ni wu Egilizi wu na li ɲaha ya tii.
49005033	Lee bɛɛri funŋᴐ ni yee namaa pu bɛɛri ya yaa, wa bɛɛri wu shᴐ di da dan wu ni, ba wuyɛ pyaa wo ceepuuro ti kaa ya dan wu ni wɛ. C`ee pu bɛ ya yaa na baraga tɛri pu namaa na.
49006001	Nᴐhᴐpiire, y'a yi sefɛɛ ɲᴐmɛhɛɛ coni Kafᴐᴐ wo kariɲɛɛgɛ ki ni, bani lee l'a tii.
49006002	L'a ka Kilɛ Kafila wu ni na: "Ta ma to ni ma nu pɛlɛ!" Le l'a pye saliya wu ɲᴐmɛɛjuu nizhiinɛ le, na le ɲᴐmɛɛ le lᴐ na taha li na na:
49006003	"Kᴐnhᴐ ma di ɲaɲiŋɛ ni ɲɛmᴐnᴐ ta ɲiŋɛ ki na."
49006004	Tii, yee bɛ ganha ba yi nagoo pu logoo yirige wɛ! Ga y'a pu biini, yi da pu yɛri na saha ni Kafᴐᴐ yɛ pyaa wo kalaa wu ni.
49006005	Buloo, yee kafɛɛ piimu pu ɲɛ naha ke ɲiŋɛ ke na ge, y'a pu ɲᴐmɛhɛɛ coni, yi da fyagi pu na, yi da gbᴐᴐrᴐ tɛri pu na ni zᴐsaamaa ni, ma na jo ba y'a li pyi Kirisa mu wɛ.
49006006	Yi ganha ba kapyeŋɛɛ ki pyi pu ɲɛɲaa yɛ na, kanna tᴐndaanra y'a zhaa sipyii mu wɛ. Ga y'a ki pyi ba Kirisa wo buloo ɲɛ wɛ, yi da Kilɛ ɲidaan pyi ni yi zᴐlᴐᴐ pu bɛɛri ni.
49006007	Y'a labye wu pyi ni daan na mu ni, kanna yi ya wu pyi sipyii mu wɛ, fo Kafᴐᴐ.
49006008	Y'a li cɛ na sipyaa sipya, m'a pye bulo la, ma shiin ya pye mayɛ wo la, ma bu kasaana lemu bɛɛri pye, lee wo kuduun ma da ba da Kafᴐᴐ mu.
49006009	Kafɛɛ, yee bɛ p'a lee shi pyi yi wo buloo pu mu. Yi ganha bu da kafugo pɛlɛ pu na bada wɛ. Yi li cɛ na pu wo ɲuŋᴐfᴐᴐ we, na wee ninumᴐ wu ɲɛ yee bɛ wo we. Wee ɲɛ fugba we ni. Wee ya wa wo wa ni wɛ.
49006010	Ayiwa, yi fanha ta Kafᴐᴐ ni wu sefɛɛrɛ ti baraga ni.
49006011	Yi Kilɛ wo kashɛn yagboyo yi bɛɛri le yiyɛ na, kᴐnhᴐ y'i j'a yere Shitaanni wo shizhiinmɛ pu bɛɛri sige.
49006012	Bani w`ee ni piimu pu wa kashɛn ki ni ge, pee ɲɛ Adama nagoo wɛ. Ga ɲuŋᴐfɛɛ pu ɲɛ pii, ni fanhafɛɛ, ni piimu pu ɲɛ ke koŋᴐ nibiige wogo ke ɲuŋᴐ ni ge, ni jinaa piimu pu ɲɛ fugba wu ni ge.
49006013	Lee wuu na yi Kilɛ wo kashɛn yagboyo yi bɛɛri lᴐ, kᴐnhᴐ caguuŋᴐ ki ba nᴐ y'i j'a kashɛn ki ŋmᴐ fo yi se ta, yi lowagaa wuu di j'a yere.
49006014	Yi yere, y'i can pye yi yapᴐyᴐ! Yi tiimɛ pye yi kashɛn fadeye!
49006015	Yi yere y'i la le yi da Kilɛ wo Jozaama pu yu, pee pemu pu ɲɛ ɲaɲiŋɛ jomᴐ pu ge. Pee ya sipya fungᴐngᴐ teŋɛɛ wu tᴐᴐyᴐ tasinŋɛ ni ba tanhaya nijeye fᴐᴐ ɲɛ wɛ.
49006016	N'a daa we, wee wu ɲɛ ŋmasigiŋɛ ke. Wee di bye yi mu tuun bɛɛri ni, kᴐnhᴐ yi da Shitaanni wo na ŋmaya yi bɛɛri furi.
49006017	Yi ɲuwuuro ti wo tᴐᴐrᴐ ɲudᴐŋᴐ ki bɛ lᴐ tᴐ, y'i Kilɛ Munaa li wo ŋmᴐpara li lᴐ, lee ɲɛ Kilɛ Kafila we.
49006018	Y'a Kilɛ ɲɛɛri tuun bɛɛri ni Kilɛ Munaa li baraga ni, ni ɲɛrɛyɛ tuuyo bɛɛri ni. Yi la le yiyɛ ni yi da lee pyi, yi da Kilɛ ɲɛɛri mu fɛfɛɛrɛ sipyii pu bɛɛri mu.
49006019	Yi da ɲɛrɛgɛ pyi na bɛ mu, kᴐnhᴐ di ba yu tuun wemu ni, Kilɛ di jogana kan na mu di Jozaama pu kaŋmᴐhᴐnᴐ li ɲaha jo di viinŋɛ ni lowaa ni.
49006020	Ali na li ta nɛ na ɲɛ bɛ kaso ni pee Jozaama pe wuu na, nɛ wu ɲɛ pee wo kayahama. Wee tuun wu ni y'a Kilɛ ɲɛɛri na mu, di da yu ni lowaa ni ba n'a sii yaa na yu wɛ.
49006021	Na ceborona ni na taanɲii Tishiki, wee wemu wu ɲɛ Kafᴐᴐ wo kapyebye ɲᴐmɛɛ fᴐᴐ ge, wee w'a da zhɛ nɛ fiin ni na keree ki bɛɛri ɲaha jo yi mu.
49006022	Lee wuu na nɛ wu tun yi mu, kᴐnhᴐ y'i w`u wo keree ki cɛ, wu shɛ lowaa bɛ le yi ni.
49006023	W`u To Kilɛ ni w`u Kafᴐᴐ Yesu Kirisa wu ɲaɲiŋɛ, ni taanɲɛɛgɛ, ni n'a daa kan cebooloo pu bɛɛri mu!
49006024	W`u Kafᴐᴐ Yesu Kirisa kaa ya dan piimu ni tɛhɛnɛ baa ge, Kilɛ wu fɛrɛmɛ kan pee bɛɛri mu.
50001001	Nɛ Pᴐli ni Timote, w`ee piimu pu ɲɛ Yesu Kirisa wo kapyebyii ge, w`ee p'a we sɛmɛ we tun Kilɛ wo fɛfɛɛrɛ sipyii pu bɛɛri mu, piimu bɛɛri pu ɲɛ Filipe kulo li ni Yesu Kirisa wo kariɲɛɛgɛ ki ni ge, ni egilizi wu ɲahagbaa fɛɛ ni pu tɛgɛvɛɛ pu bɛ. W`ee ya yi shaari:
50001002	W`u To Kilɛ ni w`u Kafᴐᴐ Yesu Kirisa wu niimɛ tirige yi na, p'i ɲaɲiŋɛ bɛ kan yi mu.
50001003	Nɛ bu na funŋᴐ kᴐn ni yee kaa ni tuun bɛɛri ni, nɛ ma Kilɛ shaari.
50001004	Nɛ ba da Kilɛ ɲɛɛri yee mu tuun bɛɛri ni, nɛ ma kee ɲɛrɛgɛ ki pye ni fundanga ni.
50001005	Bani yee ya pye nɛ tɛgɛvɛɛ Kilɛ wo Jozaama pu yɛrɛ li kapyeŋɛɛ ki na, na co fo ki ɲᴐ kᴐnduun na, fo na pa nᴐ nimɛ na.
50001006	Nɛ li cɛ nakaara baa jo Kilɛ wemu w'a kii kapyeŋɛɛ nizaaŋaa kii ɲᴐ kᴐn yee ni ge, wee na ba gori yaha ki na fo na shɛ ki ɲᴐ fa Yesu Kirisa cabaŋa.
50001007	L'a yaa nɛ w'a na funŋᴐ shaa lee shagana li na ni yee bɛɛri kaa ni, bani yee kaa ya waha nɛ mu fo xuuni. Na nɛ yaha kaso wu ni nɛ na Kilɛ wo Jozaama pu yogo yu, na pu can wu shɛɛ, yee ya pinnɛ ni nɛ ni wee labye we na. Wu niimɛ wu baraga ni Kilɛ ya wee kaa le nɛ keŋɛ ni.
50001008	Kilɛ yɛ pyaa wa lee wo sɛɛri na jo yee bɛɛri kaa ya dan nɛ ni fo xuuni, ba w`ee ya dan Yesu Kirisa ni taangana lemu na wɛ.
50001009	Kaa lemu na nɛ Kilɛ ɲɛɛri yee mu ge, lee li wa mɛ, jo la l'a faraa yee wo taanɲɛɛgɛ ki na, yi bɛ di lajɛ, ni fungᴐngᴐ fɛɛrɛ ta xuuni,
50001010	kᴐnhᴐ y'i j'a kasaaŋaa ni kakuuŋᴐᴐ cɛ shᴐᴐnri kiyɛ ni. Lee funŋᴐ ni yi na ba bye sipyitiimɛɛ, jaagi baa fɛɛ, fo na shɛ nᴐ Yesu Kirisa cabaŋa ki na.
50001011	Yi na ba kapyegee nizaaŋaa niɲɛhɛŋɛɛ pyi Yesu Kirisa baraga ni. Lee li wa masᴐŋᴐ, ni pɛɛŋɛ tɛri Kilɛ na.
50001012	Na cebooloo, na funŋᴐ ki wa y'i li cɛ na jo ɲaa wemu bɛɛri w'a nᴐ nɛ na ge, wee bɛɛri ya pye kaɲuŋᴐ na shɛ ni Kilɛ wo Jozaama pu ni ɲaha na can can na.
50001013	Bani kiiri wu takᴐngᴐ ki ɲahagbaa fɛɛ pu fara tɛyɛ yi saya bɛɛri na naha, pu bɛɛri ya li cɛ na Kirisa kaa jo wuu na p'a nɛ pᴐ, na nɛ le kaso ni.
50001014	Lee funŋᴐ ni w`u cebooloo n'a daa fɛɛ niɲɛhɛmɛɛ ya Kafᴐᴐ pye pu tadaŋa. Nɛ na le kaso ni, lee wuu na la ya fara pu lowaa li na. A p'i ganha na Kilɛ Kafila wu yu sipyii pu mu ali pu ya fyagi bɛ wɛ.
50001015	Ayiwa, sipyii pii kunni wa Kirisa kaa yu ni ɲɛpɛɛn ni bɛganhara ni. Ga pii bɛ di wa Kirisa wu kaa yu ni fungᴐnsaaŋa ni.
50001016	Taanɲɛɛgɛ funŋᴐ ni pee wa kee kapyeŋɛɛ ki pyi, bani p'a li cɛ na Kilɛ w'a nɛ teŋɛ, kᴐnhᴐ nɛ da Kilɛ Jozaama pu can wu shɛɛ sipyii pu na naha.
50001017	Ga pu samaa kunni, pee wa Kirisa kaa yu na ta nɛ wo kapyeŋɛɛ ki ɲɛpɛɛn di ɲɛ pu ni. Fungᴐnkuuyo yi ɲɛ pu mu. P'a giin na pee ba lee pyi, na lee li da la fara nɛ kanhama na kaso wu ni.
50001018	Na ta lee la shishiin di ɲɛ kaa nɛ mu wɛ. Fungᴐnkuuŋᴐ ya pye pu mu la, fungᴐnsaaŋa la; pyegana bɛɛri na l'a pye ge, Kirisa kaa bu j'a na yu na xᴐ sipyii pu mu, lee ya nɛ funŋᴐ taan. Kee fundanga ke, la di faraa kee na bɛ,
50001019	bani yee wo ɲɛrɛgɛ ki fanha ni, ni Yesu Kirisa wo Munaa li wo dɛgɛ wu baraga ni, nɛ li cɛ jo kee keree kii bɛɛri na ba bye kaɲuŋᴐ na na ɲuŋᴐ wolo.
50001020	Lemu nɛ zigee ni na zᴐ wu bɛɛri ni ge, lee li wa nɛ tadaŋa. Li kunni wa da ba bye na mu shiige kajii bada wɛ. Lee li wa mɛ na Kirisa pɛlɛ tuun bɛɛri ni. L'a na gbo la, l'a na yaha la, lee li wa.
50001021	Bani nɛ wo koŋᴐ ki katiinnɛ ɲuŋᴐ ki wa mɛ, na taha Kirisa fɛni. Xu bɛ di ɲɛ nɛ mu kuduun wa.
50001022	Ga nɛ di bu bye sanha koŋᴐ puga, nɛ na j'a da kapyeŋɛɛ pyi sanha kiimu ɲɛ ni kuduun ni ge. Wee tuun wu ni, ɲiifɛɛrɛ ni xu ni, nɛ cɛ kabaŋa kekɛ n'a da lᴐ wɛ.
50001023	Nɛ fungᴐngᴐ wa ki shuun wu bɛɛri na. Nɛ na xu, na shɛ bye ni Kirisa ni, lee la ki wa nɛ na, kuduun nigbᴐ wu wa lee ni.
50001024	Ga nɛ yaa na kori naha koŋᴐ puga yee wuu na, lee wo kaɲᴐᴐ l'a pɛlɛ bɛ sanha.
50001025	Nakaara wa lee ni wɛ, nɛ na ba gori koŋᴐ puga, na tuun wa bɛ pye yi t`aan, kᴐnhᴐ yi da se ɲaha na n'a daa wu ni, yi fundanga ki bɛ di bɛlɛ.
50001026	Lee funŋᴐ ni, nɛ ba ba guri shɛ yee y'iri, lee na ba bye kaɲuŋᴐ fo ki nigbᴐhᴐ, yee na fundanga ta Yesu Kirisa wo kariɲɛɛgɛ ki ni, nɛ wuu na.
50001027	Ga yee kunni p'a ɲaari y'a sahaŋi ni Kirisa wo Jozaama pu ni. Nɛ j'a shɛ foro yi na la, nɛ shiin ya j'a shɛ foro yi na_ɛ la, kᴐnhᴐ nɛ wa nuri na y'a n'a daa wu co ni keye shuun ni, na bye ɲᴐmɛɛ nigin na, ni fungᴐngᴐ nigin. Y'i yi fanha ki pye nigin, yi da kapyeŋɛɛ pyi, kᴐnhᴐ sipyii pu da Kilɛ Jozaama pu nuri, p'i d`a Yesu na.
50001028	Yi ganha bu da yi pɛɛn pu yaha pu fyaara leŋɛ yi ni leŋɛgana la shishiin na wɛ. Pee wo kapyegee k'a li shɛɛ na pee na ba gyɛɛgi, yee wo kapyegee k'i li shɛɛ na yee na ba shᴐ. Kilɛ ni lee ya foro.
50001029	N'a ye yu bani Kilɛ ya ta niimɛ kan w`ee mu, kᴐnhᴐ w`ee di d`a yɛ nigin Kirisa na_ɛ dɛ! W'a niimɛ kan w`ee mu, kᴐnhᴐ w`ee di da kanhama bɛ ɲaa wu mɛgɛ ki wuu na.
50001030	Y'a tee na ɲa toro, na yi nuri bɛ sanha na zhaanra nɛ leni ni Yesu Kirisa wo pɛɛn pu ni. Tee zhaanra te tuugo yee bɛ ya leni nimɛ!
50002001	Ayiwa, loɲinɛ bi daa Kirisa ni, samᴐhᴐrᴐ bi daa wu taanɲɛɛgɛ ki ni, kariɲɛɛgɛ bi daa Fɛfɛɛrɛ Munaa li ni, ɲiɲaara ni ɲubeŋɛ bi ɲɛ,
50002002	wee tuun wu ni, yi yi fungᴐnyᴐ yi pye nigin, y'i bɛ taanɲɛɛgɛ funŋᴐ ni, y'i bye ba shɛn nigin ɲɛ wɛ, y'i bye ni fungᴐngᴐ nigin ni. Lee bu bye, nɛ zᴐ wu na zii vɛrɛ can can na.
50002003	Yi ganha ba kaa la shishiin pyi ni ɲɛpɛɛn ni, kelee yafogoyo wɛ. Ga y'a yiyɛ tirige, yi da sipyii pu samaa pᴐrᴐŋᴐ yiyɛ na.
50002004	Yi ganha ba keree pyi yiyɛ pyaa yɛ wo kuduun kaa na wɛ, ga keree kiimu wo kaɲᴐᴐ l'a da bye yi bɛɛri nigin nigin wu na ge, y'a kee pyi.
50002005	Fungᴐngᴐ kemu k'a bi bye Yesu Kirisa mu ge, y'i zhi kee fungᴐnnuŋᴐ k'i bye yi bɛ mu:
50002006	Wu ɲɛ Kilɛ pyegana na, wu ni Kilɛ ɲɛ nigin. Ga w'i ya ta lee pye wu tᴐᴐgᴐ tasinŋɛ nago kanna wu wuyɛ taanna ni Kilɛ ni fanha bɛ na wɛ.
50002007	Ga w'a kee bɛɛri yaha w`a, na wuyɛ pye ba bulo ɲɛ wɛ. W'a pa bye sipyiyawyii, na wuyɛ yaha ba sipyii pu samaa ɲɛ wɛ,
50002008	na doroo sipyii torogana na. W'a wuyɛ tirige, na Kilɛ ɲᴐmɛɛ co, fo na shɛ wu pye w'a j'e xu ni, korikoritige ki wo xu wu kunni.
50002009	Lee wuu na Kilɛ ya wu ɲuŋᴐ yirige fo xuuni, na mɛgɛ kan wu mu, mɛgɛ kemu k'a pɛlɛ mɛyɛ yi bɛɛri na ge,
50002010	kᴐnhᴐ Yesu mɛgɛ bu yiri, munaa yara bɛɛri li ɲɛ fugba we ni ge, ni ɲiŋɛ ke na ge, ni ɲiŋɛ ke nᴐhᴐdaan ge, yee bɛɛri di nuguro sin y'i wu pɛlɛ.
50002011	Sipyii pu bɛɛri di yere li na, p'i da li yu pu ɲᴐyᴐ ni na Kafᴐᴐ wu ɲɛ Yesu Kirisa. Lee na ba nᴐᴐrᴐ taha To Kilɛ na.
50002012	Ayiwa na taanɲiinɛɛ, y'a na ɲᴐmɛɛ co tuun bɛɛri ni, tuun wemu ni nɛ bye yee niŋɛ ni ge. Na na yaha n'a lii nimɛ yi na, y'a la faraa tee ɲᴐmɛɛcoro ti na. Y'a yi ɲuwuuro ti keree ki fiinŋɛ ni Kilɛ ɲ`ii fyaara ni, y'i da baraga tɛri wu na!
50002013	Bani Kilɛ yɛ pyaa k'a da yee tɛgɛ, na yee pye yee ya sᴐᴐ wu ɲidaan na, na j'a na wu pyi bɛ.
50002014	Lee wuu na, y'a yi keree ki bɛɛri pyi nakaara ni ŋmunu-ŋmunumᴐ baa,
50002015	kᴐnhᴐ y'i j'a pye fɛɛfɛɛ, jaagi ganha bu da yi na wɛ. Y'i bye Kilɛ wo nagoo, tanahaŋa ganha bu da yi na ke koŋᴐ ke wo sipyikuuyo naŋmahara wuu pii tɛ ni wɛ. Yi da ɲ'i ɲ'i pu tɛ ni ba wᴐrᴐᴐ ma ɲ'i mɛ fugba we ni wɛ.
50002016	Kilɛ Jozaama pe pu wa ɲ`ii sicuumᴐ can wo pu kaan ge, yi da pee kaa yu pu mu. Lee bu bye, yi na ba na ɲuŋᴐ yirige Kirisa cabaŋa. Lee li da ba li shɛ bɛ sanha na nɛ wo kanhama pe, ni nɛ wo labye wu ya ta pye kaɲᴐᴐ baa wɛ.
50002017	Yee ya labye wemu pye Kilɛ mu ge, wee ya pye yee wo saraga, yee ya d`a Kilɛ na, lee na yee ya kee wolo. Ali li ɲɛhɛ yaha nago nɛ wo shishan pe pu fara kee saraga ki na, lee kᴐri ɲɛ ali pu ɲɛhɛ nɛ gbo na fara kee na, nɛ na funŋᴐ pinnɛ daan ni yee ni fo xuuni.
50002018	Yee bɛ ya yaa yee pu funŋᴐ taan lee na, y'i binnɛ funŋᴐ taan ni nɛ bɛ ni!
50002019	Kafᴐᴐ Yesu bu sᴐᴐ na li koo yaha, jɛri tapyege ni n'a da Timote tun zhɛ w`a yi mu. Keree kiimu ki wa yi y'iri ge, wu shɛ kee ɲaha cɛ wu pa jo na mu, lee na nɛ bɛ wo fungᴐngᴐ ki teŋɛ.
50002020	Bani sipya watii wa naha nɛ mu wemu ya wu funŋᴐ shaa can can na ni yee keree ni wɛ.
50002021	Pu samaa bɛɛri wa na pu funyᴐ shaa ni puyɛ pyaa keree ni. Pu ya pu funyᴐ shaa ni Yesu Kirisa kaa ni wɛ.
50002022	Ga yeeyɛ pyaa bɛ ya li cɛ na Timote ya wuyɛ shɛ kapyebye nizaama. W'a wuyɛ kan Kilɛ wo Jozaama pu mu, na kapyeŋɛɛ pyi ni nɛ ni ba to ni wu ja ɲɛ wɛ.
50002023	Lee wuu na, nɛ wo keree ki na ba yaha kabaŋa kemu na ge, nɛ ba kee cɛ bɛ, wee n'a da dun yi mu.
50002024	Nɛ d`a li na Kafᴐᴐ wo saama pu gbᴐᴐrᴐ ni jo l'a da mᴐ nige nɛyɛ pyaa bɛ di shɛ yi y'iri wɛ.
50002025	Ga nɛ li ta jo li na bᴐrᴐ na fɛnhɛ Epafuroditi kuruŋᴐ tun yi mu. Nɛ ceboro wu ɲɛ wii, na nᴐhᴐ pye na kapyebyeɲii. W'a wu wo fanha ki fara nɛ wogo ki na w`ee na Kilɛ wo Jozaama pu yu. Nɛ mago ɲɛ yaŋmuyᴐ yemu na ge, wee yee ya tun w'a pa yee kan nɛ mu.
50002026	Wu funŋᴐ bye wu yee bɛɛri ɲa tᴐvuyo na, bani wu fungᴐngᴐ k'a wuregi na li kaɲuŋᴐ pye wu ceefuuro ti kaa ya nᴐ yee na.
50002027	Can wu ɲɛ wii, w'a sii y'a xuuni fo na taxuyo shaa. Ga, a Kilɛ di ɲuŋᴐ ɲaari wu na. Wu ya ta ɲuŋᴐ ɲaari wee yɛ nigin na wɛ, ga nɛ bɛ na w'a ɲuŋᴐ ɲaari. Lee bɛ wɛ, nɛ wo ɲatanhaŋa ki saŋa bi da bɛlɛ.
50002028	Lee wuu na, n'a da wu tun yi mu tᴐvuyo na, kᴐnhᴐ y'i shɛ wu ɲa yi funyᴐ di daan, la di foro nayɛ pyaa bɛ wo ɲatanhaŋa ki ni.
50002029	Wu bu nᴐ yi na, yi wu ɲuŋᴐ c'iri ni fundanga ni Kafᴐᴐ wuu na. Pii sipyii pii shi na yee ya yaa na baraga tɛri.
50002030	Yee da bi bye naha nɛ y'iri, kapyeŋɛɛ kiimu yee bi da j'a bye nɛ mu ge, kee kapyeŋɛɛ ki wuu na w'a wuyɛ kan fo na taxuyo shaa.
50003001	Ayiwa, nimɛ na cebooloo, y'a fundanga pyi Kafᴐᴐ wo kariɲɛɛgɛ ki ni. Nɛ keree kiimu ka na kan yi mu ge, na kuri na kee ninuŋᴐᴐ ka na kan yee mu sanha, lee ya waha nɛ mu wɛ, bani lee l'a da yee mara yaha kozaana ni.
50003002	Y'a yiyɛ kasɛri kapyebyii niguuyo ye na, p'a kolo ba puun ɲɛ wɛ. Pee ya giin na sipya bu cekᴐᴐnrᴐ pye na lee li da ma pye m'a ɲɛri Kilɛ wo sipya. Can bɛ wɛ!
50003003	W`ee n'a daa fɛɛ, w`ee pu ɲɛ Kilɛ wo sipyii puyɛ pyaa pyaa, w`ee piimu p'a Kilɛ pɛlɛ Kilɛ Munaa baraga ni, na w`u wo ɲuyirige ki taa Yesu Kirisa wo kariɲɛɛgɛ ki ni ge. W`ee ya ta sipyii wo kashangaa pye w`u tadaŋa wɛ.
50003004	Lee bɛ wɛ, nɛyɛ pyaa bɛ bi da j'a jo nɛ kashangaa pye na tadaŋa, jo nɛ na j'a lee pye na ɲuwuuro ta. Sipya wekɛ wu da j'a jo na wee ya kii keree kii pye wu tadaŋa na toro nɛ t`aan wɛ?
50003005	Nɛ cekᴐᴐnrᴐ pye fo na cazege caŋa gbarataanri wogo na. Izirayɛli shi shɛn nɛ ɲɛ, na foro Bɛnzhamɛ wo shi wu ni. Heburu yɛ pyaa pyaa nɛ sii. Farizhɛɛn pu ni nɛ bɛ ɲɛ, pee piimu p'a Kilɛ tudunmᴐᴐ Musa wo saliya wu koo ɲaari ge.
50003006	Ma bu jo luu, lee bye na ni wee saliya wu wo keree shizhaa na, fo di na ɲaari na n'a daa fɛɛ pu kana. Ma bu jo saliya wu keree ɲaarigana, sipya wa shishiin bye wemu na j'a zᴐ taha nɛ na saliya wu keree ki ɲaarigana wuu na wɛ.
50003007	Ga kee keree kiimu bɛɛri ki bye nɛ na ki wii kuduun wogoo ge, nɛ kee bɛɛri ta nimɛ ɲuŋᴐ baa keree Kirisa wuu na.
50003008	Lee na laha w`a, nɛyɛ pyaa kii wa yaŋmuyᴐ ye bɛɛri wii ɲuŋᴐ baa woyo le kagbᴐᴐ le wuu na. Na Kafᴐᴐ Yesu Kirisa cɛ, lee ɲᴐhᴐ ɲɛ wɛ. Wee wuu na nɛ sᴐᴐ na na keŋɛ wolo keree bɛɛri ni, na ganha na keree bɛɛri wii yakokaya wiimɛ ni, kᴐnhᴐ di j'a Kirisa wo kariɲɛɛgɛ ki ta,
50003009	di gori yaha kee kariɲɛɛgɛ ke ni. Na saliya wo koo ɲaari li ɲaarigana na, pee tiimɛ pe wa lee kaan wɛ. Ga na d`a Yesu Kirisa na, pee tiimɛ pe p'a lee kaan. Ma bu d`a Kirisa na lee funŋᴐ ni Kilɛ da ma jate sipyitiimɛ.
50003010	Lemu fɛni nɛ ɲɛ ge, lee li wa mɛ: Na Kirisa cɛ; sefɛɛrɛ temu t'a wu ɲɛ na yeege xu ni ge, na tee bɛ shi cɛ; kanhama pemu w'a soro ge, na pee bɛ shi cɛ; na wu xu wu bɛ tuugo shi cɛ, kᴐnhᴐ di binnɛ bye ni wu ni shiizhan.
50003011	Lee bu bye, na bɛ na diin ni li ni jo na bɛ na ba ɲɛ na foro xu ni.
50003012	Li wa nago kanna nɛ wa paa fo na shɛ nᴐ na ɲᴐ tafaŋa xuu ni, na na wo tafɛrɛ ti kuduun ta_ɛ dɛ! Lee bɛ wɛ. Ga ali niɲaa we bɛ ni, nɛ la le nayɛ ni na wo tafɛrɛ ti na, kᴐnhᴐ di ba ti kuduun ta, bani lee kaa na Kirisa ya nɛ sha co. Lemu bɛɛri Kirisa ya zhaa na mu, ni w'a lemu bɛɛri gbegele yaha na ɲaha na ge, di da kee bɛɛri pyi.
50003013	Na cebooloo, li wa nɛ funŋᴐ ni nago kanna nɛ nᴐ na wo tafɛrɛ ti tɛhɛnɛ na, na ti kuduun bɛ ta na xᴐ_ɛ dɛ! Ga kaa nigin li wa nɛ funŋᴐ ni. Keree kiimu bɛɛri ki wa nɛ kadugo y'iri ge, nɛ na funŋᴐ wᴐ kee bɛɛri na, lemu li wa nɛ ɲahagbaa na ge, na ganha na na se wu bɛɛri pyi, na lee shaa.
50003014	Lee wuu na, n'a da la le nayɛ ni, di ɲaha tii ni na wo tafɛrɛ ti ni fo di zhɛ nᴐ ti kuduun wu na, wee wemu kaa na Kilɛ ya w`u yiri Yesu Kirisa baraga ni ge.
50003015	Ayiwa, w`ee piimu bɛɛri p'a fanha ta n'a daa wu ni ge, ke fungᴐngᴐ ke k'a yaa na pye w`ee mu, ga fungᴐngᴐ katii bu da yee mu, Kilɛ yɛ pyaa na ba can wu shɛ yee na.
50003016	Ga Kilɛ ya can wemu shɛ na xᴐ w`u na ge, w'`a se ɲaha na lee koo li ni.
50003017	Na cebooloo, koo lemu nɛ ɲaari ge, nɛ funŋᴐ ki wa yee bɛ di da lee ɲaari. Piimu bɛɛri pu wa ɲaari na sahaŋi ni lee koo li ni ge, yi da pee bɛ wii, yi da se pee fɛni!
50003018	Bani shɛnɲɛhɛmɛɛ pii wa w`a, Kirisa wo korikoritige ki wo jomᴐ pu wo yɛrɛ li tᴐn p'a pɛn pu mu. Nɛ yee jo toro yee mu tᴐᴐɲii niɲɛhɛŋɛɛ ni, ga na mɛsuwo w'a kuri na yi yu yi mu sanha.
50003019	Pee sipyii pii wo taxᴐgᴐ ki wa gyɛɛgi, bani yalige nidiige kemu k'a jin pu yacɛrɛɛ ni ge, p'a kee funŋᴐ lᴐ Kilɛ na. Keree kiimu k'a yaa ki pye pu mu shiige keree ge, a p'i ganha na puyɛ pɛlɛ ni kee ni. Pu funzhakeree k'a tiiŋɛ ke koŋᴐ ke wo yaŋmuyᴐ ye na.
50003020	Ga w`ee kunni, w`ee wo to puga ki wa fugba we ni. W`ee bɛ di wa w`u Shᴐvᴐᴐ, w`u Kafᴐᴐ Yesu Kirisa sigee. Fugba we ni w'a da ba y`iri na pa.
50003021	Fanhaxhᴐᴐrᴐ ceepuuro te ti wa w`ee mu ge, wu na ba tee ɲɛri na pye nivᴐrᴐ, na ti pye nᴐᴐrᴐ wuuro ba wuyɛ pyaa wuuro ti ɲɛ wɛ. Sefɛɛrɛ te ti wa wu mu ge, tee t'a wu pye w'a j'a yaŋmuyᴐ yi bɛɛri tirige, na yi yaha wu wo fanha ki nᴐhᴐdaan.
50004001	Ayiwa, na cebooloo na taanɲiinɛɛ. Na funŋᴐ ki wa di yi ɲa sanha. Nɛ wo fundanga ki kaɲuŋᴐ ki ɲɛ yere. Yee shiin pu wa nɛ ɲuŋᴐ yirige. Na taanɲiinɛɛ yi la le yiyɛ ni y'i gori yaha Kafᴐᴐ wo kariɲɛɛgɛ ki ni!
50004002	Na ceboroshaa shuun we: Evodi ni Sɛntisi ni, nɛ w'a pu ɲɛɛri na pu bɛ nigin na, p'i gori yaha shiizhan Kafᴐᴐ wo kariɲɛɛgɛ ki ni.
50004003	Mu bɛ, na kapyebyeɲii ɲᴐmɛɛ fᴐᴐ, nɛ w'a ma ɲɛɛri jo ma na ceboroshaa shuun wu ɲɛɛri, kᴐnhᴐ p'i bɛ nigin na. Bani pee p'a la le puyɛ ni, na nɛ tɛgɛ Kilɛ wo Jozaama pu jo wu na, ni Kilema, ni na kapyebyeɲii pu samaa. Pee wo mɛyɛ y'a ka Ɲ`ii Sicuumᴐ pu wo sɛmɛ wu ni.
50004004	Na cebooloo, yee na ɲɛ ni Kafᴐᴐ ni kariɲɛɛgɛ ni, y'a fundanga pyi tuun bɛɛri ni kee kariɲɛɛgɛ ke ni! N'a da yi jo daha sanha, yi sii y'a fundanga pyi!
50004005	Y'i zhi sipyii bɛɛri di yi cɛ ni ɲubeŋɛ ni, bani Kafᴐᴐ taapana l'a tɛɛŋɛ.
50004006	Yi ganha ba yi funyᴐ shaa ni kaa la shishiin ni wɛ; ga yaaga bɛɛri kaa l'a yi ta ge, yi kee ɲɛɛri Kilɛ mu! Yi ki kaa ɲɛɛri yi waha! Yi da f`o kaan wu mu!
50004007	Yi ba lee pyi, Kilɛ wo ɲaɲiŋɛ ke k'a ye sipyii wo fungᴐngᴐ fɛɛrɛ ti bɛɛri na ge, kee na ba yi zᴐlᴐᴐ pee, ni yi fungᴐnyᴐ yi mara yaha Yesu Kirisa wo kariɲɛɛgɛ ki ni.
50004008	Ayiwa, nimɛ na cebooloo, kaa kaa li ɲɛ can ge, pɛɛŋɛ ya daa kaa lemu bɛɛri ni ge, kaa kaa l'a tii ge, kaa kaa li ɲɛ fɛɛfɛɛ ge, kaa kaa l'a ɲᴐ ge, kaa kaa l'a dan Kilɛ ni ge, kaa lemu bɛɛri l'a sii pye kacenɛ fo l'a yaa ni masᴐŋᴐ ni ge, nɛ funŋᴐ ki wa kee keree kii wo bye funŋᴐ di yi zᴐlᴐᴐ pu ɲi.
50004009	N'a yi taanni lemu ni, a y'i lemu ta ge, ni y'a lemu logo na ɲᴐ na, na lemu ɲa di na byi ge, yi bɛ p'a kee shi pyi! Yi ba lee pyi, Kilɛ we w'a ɲaɲiŋɛ kaan ge, wee na ba bye ni yi ni.
50004010	Nɛ funŋᴐ ya taan xuuni, bani yee ya li shɛ sanha na yee wa yi funyᴐ shaa ni nɛ kaa ni. Kee fungᴐngᴐ ke bi sii pye yee mu, ga yee bi sanha pyegana ta ki na wɛ.
50004011	Li wa nago kanna nɛ wo labaara t'a nɛ pye nɛ na ye yu wɛ, bani nɛ bu lemu bɛɛri ta, l'a c`ɛrɛ la, l'a ɲɛhɛ la, nɛ wa ma funŋᴐ taan lee wuu na, bani nɛ tee kee bɛɛri na.
50004012	Na pye la baa fᴐᴐ, nɛ lee shi cɛ, na pye dafᴐᴐ bɛ, nɛ lee bɛ shi cɛ. Xuu xuu ni nɛ toro ge, w'a waha wahagana tuugo bɛɛri na la; nɛ ta li la, nɛ shiin ya ta li_i la; nɛ yaŋmuyᴐ niɲɛhɛyɛ ta la, nɛ shiin ya yafiin bɛ ta_ɛ la, nɛ tee kee bɛɛri na.
50004013	Nɛ jani kii keree kii bɛɛri na Kirisa baraga ni. Wee w'a fanha kaan nɛ mu.
50004014	Lee bɛ na, y'a kasaana pye, yi ma na tɛgɛ na kanhama pu tuun ni.
50004015	Na cebooloo Filipe shɛɛn, yeeyɛ pyaa ya li cɛ na fo tuun wekɛ tɛhɛnɛ na nɛ Kilɛ wo Jozaama pu kapyeŋɛɛ ki ɲᴐ kᴐn, nɛ yiriduun wu ni Masedᴐni fiige ki ni ge, ni yee wo n'a daa fɛɛ pu yɛ bɛ wɛ, egilizii pii shishiin ya pinnɛ ni nɛ ni, na nɛ wo kapyeŋɛɛ ki kuduun ta, lee kadugo na, na pu keŋɛ yaŋmuyᴐ taga nɛ tɛgɛ wɛ. Yee yɛ p'a lee pye.
50004016	Ali na nɛ yaha Tesaloniki kulo li ni, yee ya nɛ mago yaŋmuyᴐ torogo nɛ mu tᴐᴐɲii niɲɛhɛŋɛɛ ni.
50004017	Yaŋmuyᴐ yemu yee ya kan nɛ mu ge, li wa nago kanna yee ya nɛ zhaa wɛ. Le nɛ zhaa ge, lee li wa mɛ jo yi wo kapyegee nizaaŋaa kii ki ɲɛhɛ; Kilɛ na ba kuduun kan yi mu lee na.
50004018	Y'a yaŋmuyᴐ yemu bɛɛri torogo na mu ge, nɛ yi bɛɛri ta. Epafuroditi ya pa yi kan nɛ mu. N'a pye nimɛ la fᴐᴐ, n'a ta nimɛ fo na doro. Yee yakanya y'a pye ba nudanga saraga ɲɛ wɛ, saraga kemu na Kilɛ ya sᴐᴐ ge, ki kaa bɛ d'a taan wu ni.
50004019	Nɛ wo Kilɛ wu bɛ na ba yi wo cᴐnrᴐmᴐ keree ki bɛɛri y`aa. Bani yaŋmuyᴐ yi bɛɛri yi ɲɛ wu mu wu nᴐᴐrᴐ wu ni, w'i giin wu yi kan yi mu Yesu Kirisa wo kariɲɛɛgɛ ki funŋᴐ ni.
50004020	W'`a wu To Kilɛ wu sᴐni, w`u da wu pɛlɛ tuun bɛɛri ni. Amiina.
50004021	Piimu bɛɛri pu ɲɛ fɛfɛɛrɛ sipyii Yesu Kirisa wo kariɲɛɛgɛ ki funŋᴐ ni ge, yi pee bɛɛri shaari. Cebooloo piimu bɛɛri pu wa naha ni nɛ ni ge, pee bɛɛri ya yi shaari.
50004022	Fɛfɛɛrɛ sipyii piimu bɛɛri pu wa naha ge, pee bɛɛri ya yi shaari. N'a daa fɛɛ piimu pu wa kapyeŋɛɛ pyi saannaa ɲuŋᴐfᴐᴐ Sezari kaban ki ni ge, pee ya pu wo f`o waa.
50004023	Kafᴐᴐ Yesu Kirisa wo niimɛ we wu kori yaha yi bɛɛri mu.
51001001	Nɛ Pᴐli, nɛ wemu w'a pye Yesu Kirisa tudunmᴐ Kilɛ ɲidaan funŋᴐ ni ge, nɛ ni na ceborona Timote, w`ee p'a we sɛmɛ we tun yee mu.
51001002	Yee piimu pu wa w`u cebooloo n'a daa fɛɛ Kolose kulo li ni ge, yee piimu p'a pye ɲᴐmɛhɛɛ fɛɛ, na gori Kirisa wo kariɲɛɛgɛ ki ni ge; yee mu w`ee ya we sɛmɛ we tun. W`ee ya yi shaari: W`u To Kilɛ wu niimɛ ni ɲaɲiŋɛ kan yi mu.
51001003	W`ee ba da ɲɛrɛgɛ pye yee mu tuun bɛɛri ni, w`ee ma baraga taha w`u Kafᴐᴐ Yesu Kirisa To Kilɛ na.
51001004	Yee ya d`a Yesu Kirisa na, Kilɛ wo sipyii pu bɛɛri kaa di dan yee ni taangana lemu na ge, kee keree kii k'a nᴐ w`ee na, lee wuu na w`ee ya baraga tɛri Kilɛ na.
51001005	Yee wa lee pyi, bani y'a d`a li na na tadaŋa wa yi mu fugba we ni. Kilɛ Jozaama pe pu wa can wu shɛɛ ge, y'a fɛnhɛ pee Jozaama pemu logo ge, pee funŋᴐ ni yee wa kee tadaŋa ki ta.
51001006	Pee Kilɛ Jozaama pe pu wa yu yee mu, pee ninumᴐ shiin p'i wa yu koŋᴐ ke bɛɛri mu. Pee gbᴐᴐrᴐ ni sipya ya ɲ`ii sicuumᴐ nizaama taa. Yee ya Kilɛ wo fɛrɛmɛ pu kaa logo, na pu can wu cɛ tuun wemu ni ge, a p'i ganha na se ɲaha na yee mu. Ba pu wa se ɲaha na yee mu wɛ, mu pu wa se ɲaha na tɛyɛ yi saya bɛɛri ni.
51001007	W`u taanɲii, w`u labyeɲii Epafirasi, wee w'a yee kalaa kee keree ki ni. Ɲᴐmɛɛ fᴐᴐ wu ɲɛ wii, Kirisa wo kapyebye. W`ee tɛgɛ w'a labye pyi yee niŋɛ ni.
51001008	Fɛfɛɛrɛ Munaa l'a taanɲɛɛgɛ kemu le yee ni ge, w'a pa ki kaa jo w`ee mu.
51001009	Ayiwa, lee funŋᴐ ni, ba w`ee bɛ ya yee logo wɛ, na ganha na Kilɛ ɲɛɛri yee mu tuun bɛɛri ni, na li shaa kᴐnhᴐ Kilɛ ɲidaan ɲɛ lemu ge, y'i j'a lee cɛ yi fiinŋɛ, Fɛfɛɛrɛ Munaa di cɛmɛ ni fungᴐngᴐ fɛɛrɛ kan yi mu.
51001010	Lee bu bye, yi na j'a da ɲaari Kafᴐᴐ ɲidaan ɲaarigana na. Yi kapyegee ki bɛɛri na daan wu ni bɛ. Yi na j'a da Kilɛ ɲidaan pyi, na kapyegee nizaaŋaa tuuyo bɛɛri pyi. La na ganha na faraa yi Kilɛ-cɛnɛ na.
51001011	Kilɛ wu fanha le yi ni tuun bɛɛri ni, ni wu wo sefɛɛrɛ nᴐᴐrᴐ wuuro ti ni; kᴐnhᴐ y'i la le yiyɛ ni n'a daa wu kabaŋa na, y'i loxulo ta keree bɛɛri ni, y'i bye ni fundanga ni.
51001012	Y'i baraga taha To Kilɛ na, bani keree kii w'a gbegele na yaha wu n'a daa fɛɛ pu ɲaha na wu saanra kpɛɛngɛ wuuro ti ni ge, w'a fanha kan yee bɛ mu na yee bɛ pye yee bɛ ya yi taa ta kee keree ki ni.
51001013	W'a w`ee shᴐ Shitaanni wo nibiige fanha ki na, na w`ee le wu ɲidaan Ja wu wo saanra ti ni.
51001014	Wee Ja we fanha ni Kilɛ ya w`ee ɲuŋᴐ wolo, na w`ee jurumu wu yafa w`ee mu.
51001015	Kilɛ we wu ɲɛ wa ya wu ɲaa_i ge, wee wo jaa wu ɲɛ Kirisa. Kirisa ya pye Ja, wemu bye w`a fo taashiinɛ ni ge, na ta yaaga ka shishiin shi tuugo sanha y`aa wɛ.
51001016	Bani wee baraga ni yaŋmuyᴐ ye bɛɛri wa y`aa, fugba woyo ye fara ɲiŋɛ ke woyo ye na. Yaŋmuyᴐ ye yi wa niɲabaaya ge, yi saanra yoo, yi sefɛɛrɛ yoo, yi fanha fɛɛrɛ yoo, yi ɲuŋᴐ fɛɛrɛ yoo, ni yaŋmuyᴐ ye yi wa niɲaya ge, yee bɛɛri wa y`aa wu baraga ni, yee bɛɛri shiin wa y`aa wu wuu na.
51001017	Wee w'a pye taashiinɛ ni yaŋmuyᴐ yi bɛɛri ɲaha na, wee baraga ni shiin yaŋmuyᴐ yi bɛɛri ɲɛ.
51001018	Wee wu ɲɛ koŋᴐ ke bɛɛri wo Egilizi wu ɲuŋᴐ ni, wee Egilizi w'i ɲɛ wu ceepuuro. Koŋᴐ ɲᴐkᴐᴐnrᴐ na, wee w'a pye w`a taashiinɛ ni. Wee shiin wu d'a pye shɛnshiimɛ sanha na ɲɛ na foro xu ni, kᴐnhᴐ wu bye yaŋmuyᴐ yi bɛɛri ɲuŋᴐ ni.
51001019	Bani lee l'a taan Kilɛ mu, nago kanna kaa kaa li ɲɛ wee Kilɛ ni ge, kee bɛɛri nigin nigin di shɛ da ki ɲᴐporo na Yesu ni.
51001020	Kilɛ funŋᴐ ya pye wu bɛ le wu ni wu yaŋmuyaaya yi bɛɛri tɛ ni Yesu gbᴐᴐrᴐ ni, fugba woyo ye fara ɲiŋɛ woyo ye na. P'a Yesu kori tige na na gbo a wu shishan di wo ge, lee funŋᴐ ni Kilɛ ya ɲaɲiŋɛ le wu ni wu yaŋmuyaaya yi bɛɛri tɛ ni.
51001021	Taashiinɛ ni yee sanha bi lii Kilɛ na. Lee bi foro yee fungᴐnkuuyo ni yee kapyegee niguuŋᴐᴐ funŋᴐ ni, kee ki bi yee pye yee ya pɛn Kilɛ mu.
51001022	Ga nimɛ, Yesu na xu ceepuuro ni, lee wo funŋᴐ ni Kilɛ ya bɛ le wu ni yee tɛ ni. Kilɛ ya lee pye, kᴐnhᴐ y'i j'a pye fɛɛfɛɛ wu ɲaha t`aan, fɛ pa shishiin ganha bu da yi na wɛ, jaagi wa shishiin bɛ ganha bu da yi na wɛ.
51001023	Ga fo yi niyɛ bu juri xuuni n'a daa wu ni, kaa la shishiin ganha bu yi laha yi tayerege ni wɛ. Y'a tadaŋa kemu ta Kilɛ wo Jozaama pu logo funŋᴐ ni ge, yi ganha bu kaa la shishiin yaha li yi ɲuŋᴐ kyɛɛgi fo di kee tadaŋa ki shᴐ yi na wɛ. Pee Jozaama pu wo yɛrɛ li wa na byi sipyii pu bɛɛri mu koŋᴐ ke na. Kilɛ w'a nɛ Pᴐli yɛ pyaa bɛ pye wu kapyebye pee Jozaama pu wo jo wuu na.
51001024	Ayiwa na cebooloo, kanhama pe nɛ daa yee wuu na ge, lee ɲɛ nɛ mu fundanga. Bani li ɲɛ kanna Kirisa wo kanhama pu ɲᴐ nɛ fani. Pee kanhama pe, nɛ pee bɛɛri xu nayɛ ni Kirisa wo ceepuuro ti wuu na. Tee ceepuuro ti ɲɛ Egilizi we.
51001025	Kilɛ ya nɛ pye wee Egilizi wu wo kapyebye, na nɛ w'a labye pyi yee mu, nɛ da Kilɛ wo kafila wu bɛɛri fiinŋɛ da yu yee mu.
51001026	Pee jomᴐ pu kaluu l'a bi ŋmᴐhᴐ shi wu bɛɛri na fo taatuunnᴐ ni. Ga nimɛ, Kilɛ ya pu pahala jo wu wo sipyii pu mu.
51001027	Shi wemu ɲɛ Yawutuu_i ge, cɛmɛ niŋmᴐhᴐmᴐ nᴐᴐrᴐ wo pemu wa pee jomᴐ pu ni wee shi wu mu ge, wu funŋᴐ bye wu wo fɛfɛɛrɛ sipyii p'i pee cɛ. Wu funŋᴐ bye y'i li cɛ nago kanna Kirisa bu bye yi zᴐlᴐᴐ pu na, yi na ba j'e Kilɛ wo nᴐᴐrᴐ wu ni. Kee tadaŋa ke wa yi mu.
51001028	Wee Kirisa we wo kaa w`ee wa yu. W`ee wa sipyii pu yɛri na pu kalaa ni Kilɛ wo fungᴐngᴐ fɛɛrɛ ti ni, kᴐnhᴐ sipyii pu bɛɛri di bye fɛɛfɛɛ Kilɛ ɲaha t`aan, pu niyɛ di juri Kirisa wo kariɲɛɛgɛ ki ni.
51001029	Lee wuu na, nɛ labye wu pyi. Labye we Kirisa ya kan nɛ mu ge, wee labye we ni nɛ zhaanra leni wu fanha ni. Kee fanha ki k'a samᴐhᴐrᴐ leni nɛ ni.
51002001	Na cebooloo le n'a giin di zhɛɛ yi na y'i li cɛ ge, lee li wa mɛ. Nɛ nayɛ pᴐ pᴐgana bɛɛri na, na kanhama tuugo bɛɛri xu nayɛ ni yee wuu na, ni Lawodise n'a daa fɛɛ pee, ni piimu bɛɛri pu ɲɛ pu sanha ɲii taha na na_ɛ ge.
51002002	Nɛ lee bɛɛri pyi, kᴐnhᴐ p'i j'a loɲinɛ ta, samᴐhᴐrᴐ di bye pu ni. P'i bye ɲᴐmɛɛ na, taanɲɛɛgɛ di bye pu tɛ ni, p'i ɲi fungᴐngᴐ fɛɛrɛ na. Lee bu bye, pu na Kilɛ wo kaŋmᴐhᴐnᴐ li cɛ. Lee kaŋmᴐhᴐnᴐ le, lee ɲɛ Kirisa.
51002003	Fungᴐngᴐ fɛɛrɛ ti bɛɛri ni lajɛ wu bɛɛri nijemɛ bɛ di wa ŋmᴐhᴐ wu ni.
51002004	N'a ye yu yi mu, kᴐnhᴐ sipya wa shishiin ganha da ɲᴐtanga jomᴐ taga yi piinŋɛ wɛ.
51002005	Can na, nɛ kunni ya lii yi na, ga nɛ zᴐ d'a pinnɛ ni yi ni. Yee na yiyɛ co xuuni na yi wo labye wu pyi na se wu koro ni, na nᴐhᴐ fanha ta n'a daa wu ni Kirisa shizhaa na, lee ya taan nɛ ni fo xuuni.
51002006	Ayiwa, ba y'a sᴐᴐ na daha Yesu Kirisa fɛni wɛ, yi la le y'i gori lee koo li ni.
51002007	Yi kori yaha wu kariɲɛɛgɛ ki ni, ba tige niyɛ ya jin mɛ ɲiŋɛ ni wɛ. Y'i yi koŋᴐ keree bɛɛri kaa le wu keŋɛ ni. N'a daa wemu ni p'a yi kalaa ge, y'i gori wee ni ni baraga ni. Lee kadugo na yi da baraga tɛri Kilɛ na can can na.
51002008	Y'a yiyɛ kasɛri, kᴐnhᴐ wa shishiin ganha bu yi faanna, wu yi ta co ni wuyɛ pyaa wo lajɛ ni, wu ɲuŋᴐ baa jomᴐ taga yi piinŋɛ wɛ. Wee lajɛ we, sipyii wo kalɛgɛɛ ni ke koŋᴐ ke wo yaɲabaaya ye ni wee ya y`iri, wu ɲɛ Kirisa wo we wɛ.
51002009	Bani kaa kaa li ɲɛ Kilɛ ni ge, w'a wu ɲi kee bɛɛri na.
51002010	Yee bɛ d'a keree ta Kilɛ mu na y`iri Kirisa y'iri. Yaŋmuyᴐ yemu bɛɛri y'a fanha fɛɛrɛ ni ɲuŋᴐ fɛɛrɛ pyi ge, Kirisa wu ɲɛ yee bɛɛri ɲuŋᴐ ni.
51002011	Yee na ɲɛ kariɲɛɛgɛ ni ni Kirisa ni, lee ɲɛ kanna cekᴐᴐnrᴐ yee ya pye. Tee cekᴐᴐnrᴐ te, sipya bɛ ya tee pye_e dɛ, tee ya foro Kilɛ ni. Tee cekᴐᴐnrᴐ te kᴐri wu ɲɛ kanna yee ya foro yi jurumu wu bɛɛri ni.
51002012	Yee ya batize ge, l'a pye kanna yee ya pinnɛ le faŋa ni ni Kirisa ni, na na pinnɛ ɲɛ ni wu ni. Lee ya pye Kilɛ wo sefɛɛrɛ ti wo n'a daa wu funŋᴐ ni. Tee sefɛɛrɛ ti t'a Kirisa ɲɛ na yeege xu ni.
51002013	Yi jurumu we ni yi na ɲɛ kᴐnbaa, lee bi yee pye ba xuu ɲɛ wɛ. Ga nimɛ yee na ɲɛ Yesu ni, pee ɲɛ ɲ`ii sicuumᴐ nivomᴐ Kilɛ ya pemu kan yee mu ge. W'a w`ee jurumu wu bɛɛri yafa w`ee mu.
51002014	W`ee jurumu we wu bi ka na yaha w`ee ɲaha na Kilɛ ɲaha t`aan, p'i ba wee taga w`ee jaagi na w`ee ya saliya kyɛɛgi ge, Kirisa na kori korikoritige na, lee ya wee bɛɛri fᴐrᴐgᴐ na laha w`a.
51002015	W'a yaɲabaaya yi wo saanra te, ni yi sefɛɛrɛ ti shᴐ yi na, na yee shɛ kpɛɛngɛ na sipyii bɛɛri na, ba kashɛn buloo ɲɛ wɛ. W'a se wemu ta wu xu wu funŋᴐ ni korikoritige ki na ge, wee se wu w'a lee pye.
51002016	Lee wuu na, yi ganha bu sipya wa shishiin yaha wu kayuu shan yi na yalige keree na, kelee yagbaya wɛ; kelee na ɲaha na yi jate ya ta nᴐ pu wo kaleŋɛɛ caya yi na, kelee pu yevorovoŋᴐ kalɛgɛɛ, kelee pu cadɛɛnyɛ na_ɛ wɛ.
51002017	Kee keree ki bɛɛri bye keree nibaŋaa ki wo ɲaha shɛshɛɛrɛ. Ga can can wuyɛ pyaa, wee ɲɛ Kirisa.
51002018	Sipyii piimu pu ma puyɛ pye kanna p'a puyɛ tirige mɛlɛkɛɛ mu, na pu pɛlɛ ge, na daa xuuni puyɛ pyaa wo ŋmunuyᴐ ye na ge, yi ganha bu pee sipyii pu yaha pu yi ɲuyᴐ kyɛɛgi wɛ. Pee sipyii pu bu kaa bɛɛri pye, p'a jo na Kilɛ w'a lee shɛ pee na. Tawaga ni pee sipyii p'a puyɛ pɛlɛ, pu nibyegee bɛɛri ki ɲɛ puyɛ pyaa fungᴐnyᴐ keree.
51002019	Kirisa we wu ɲɛ keree bɛɛri ɲuŋᴐ ni ge, pii sipyii pii ya gbara pu nᴐrᴐ wee na wɛ. Na ta n'a daa fɛɛ pu bɛɛri di fanha taa wee gbᴐᴐrᴐ ni, na lɛgi na bɛ ni Kilɛ yɛ pyaa ɲidaan ni, na binnɛ, na bye nigin ba ceepuuro kaciiye tasogoyo ni kavaan ya puyɛ coni cogana lemu na wɛ.
51002020	Ba yee ya pinnɛ xu ni Yesu ni wɛ, a yee di shᴐ ke koŋᴐ ke wo nibiige fanha ki na. Wee tuun wu ni ɲaha na p'i ma na kee fanha ki tuugo tɛri yee na sanha, na li pye kanna yee bɛ p'a yi wo keree pyi sanha na bɛ ni kee koŋᴐ ke wo keree pyegaŋaa ni wɛ? Pu jomᴐ pu ɲɛ na:
51002021	"Ma ganha bu ke yaaga ke lᴐ_ɛ dɛ, lee wa ɲᴐ wɛ; ma ganha bu ke li_i dɛ, lee wa ɲᴐ wɛ; ma ganha bu gbᴐn ke na_ɛ dɛ, lee wa ɲᴐ wɛ."
51002022	Na ta yee yaŋmuyᴐ ye di ɲɛ ɲᴐyalige yɛ nigin, ki bu li xᴐ, ki da j'a ɲɛri nige yaaga bɛ wɛ. Kee keree kii bɛɛri ɲɛ sipyii wo kashangaa, ni pu fungᴐngᴐ keree.
51002023	Ma kunni bu kii keree kii wii, m'a ki ta k'a foro fungᴐngᴐ fɛɛrɛ wogoo fɛni. Pii sipyii pii ma sᴐᴐ na pu yɛ mɛgɛ pɛɛŋɛ pyi, na puyɛ tirige mɛlɛkɛɛ mu, na keree kii taga na pu ceepuuro kana. Ga kaɲᴐᴐ la yafiin di wa kii keree kii na lemu na j'a sipya t'anha jurumu na wɛ.
51003001	Ayiwa, ma na jo ba y'a pinnɛ ɲɛ ni Kirisa ni na foro xu ni wɛ, wee tuun wu ni, yaŋmuyᴐ ye Kilɛ ya gbegele yaha fugba we ni ge, y'a yee shaa. Kirisa nidɛɛngɛ ki wa w`a saanra tatɛɛngɛ ki ni Kilɛ kanige cɛ.
51003002	Kilɛ ya lemu gbegele yaha yi ɲaha na fugba we ni ge, y'a yi funyᴐ kᴐᴐn ni lee kaa ni. Yi ganha ba yi funyᴐ kᴐᴐn ni ke ɲiŋɛ ke wo keree ni wɛ.
51003003	Bani yee ya pye kanna yee ya xu. Ɲ`ii sicuumᴐ nivomᴐ pe pu wa yee mu ge, pee niŋmᴐhᴐmᴐ pu wa Kilɛ mu Kirisa ni. Pee sanha zhɛ fᴐlᴐ wɛ.
51003004	Pee ɲ`ii sicuumᴐ pe ɲɛ Kirisa, wee ga ba caŋa caŋa, yi bɛ na binnɛ ni wu ni wu nᴐᴐrᴐ wu ni.
51003005	Lee wuu na yahagaŋaa kiimu bɛɛri ki bye yi na ge, yi kee bɛɛri yaha. Kee ɲɛ: dᴐdᴐᴐrᴐ, ni nᴐrᴐmᴐ keree, ni cemᴐhᴐrᴐ keree, ni cemᴐhᴐrᴐ fungᴐnyᴐ tuuyo bɛɛri; ni lakuuŋᴐ tuugo bɛɛri, ni ɲɛgbᴐᴐ, bani ɲɛgbᴐᴐ ni yapɛrɛgaanra bɛɛri li ɲɛ nigin.
51003006	Piimu pu ɲɛ pu ya Kilɛ ɲᴐmɛɛ co_e ge, kii keree kii k'a Kilɛ wo loyire li pye li na da ba nᴐ pee na.
51003007	Yee bɛ tᴐᴐgᴐ ki bye kii kapyebaagaa kii shi ni taashiinɛ ni.
51003008	Ga nimɛ, y'a yaa yi ki bɛɛri yaha: vᴐgᴐ, ni loyire, ni funguuŋᴐ. Yi ganha bu sᴐᴐ shɛhɛɛ, kelee shiigebaara jomᴐ p'a f`oro yi ɲᴐ ni wɛ.
51003009	Yi ganha ba kafinɛyɛ yu nige yiyɛ mu wɛ, bani yee ya yi wo yahagalɛɛ le, ni yi wo kapyelɛgɛɛ ki bɛɛri ɲa na ki yaha w`a.
51003010	A Kilɛ di yahagana nivonᴐ kan yee mu. Lee funŋᴐ ni a la di ganha na faraa caŋa caŋa yee wo lajɛ wu na, kᴐnhᴐ y'i bye yi Yaavᴐᴐ wu wo jaa wu shi, yi kapyegee ki bɛɛri di j'a pye ba Kirisa yɛ pyaa wogoo ɲɛ wɛ. Wee baraga ni yee ya lee yahagafonᴐ li ta.
51003011	Ayiwa, lee funŋᴐ ni do, m'a pye Girɛkii shi shɛn la, m'a pye Yawutuu shi shɛn la; m'a cekᴐᴐnrᴐ pye la, ma ya cekᴐᴐnrᴐ pye_e la; m'a pye nadadiinmɛ la; m'a pye ɲ`a funŋᴐ shɛn la; m'a pye bulo la, ma ya pye bulo_e la, le la shishiin niŋɛ ɲɛ wɛ. Ga Kirisa yɛ nigin w'a jateni. Wee wu ɲɛ keree ki bɛɛri, wee wu ɲɛ w`u bɛɛri zᴐlᴐᴐ na.
51003012	Lee wuu na yee ya pye Kilɛ nagoo. W'a yee ɲaha bulo, yi kaa l'a dan wu ni. Lee funŋᴐ ni, y'a yaa y'a ɲuŋᴐ ɲaari yiyɛ na, yi da cemɛ pyi yiyɛ na, yi da yiyɛ tirige yiyɛ mu, y'i bye ni lotangaa ni, y'i loxulo ta.
51003013	Y'a yiyɛ tɛri yi cᴐnrᴐmᴐ keree na. Wa bu nahana wa mu, yi bɛɛri p'a yi wo jurumu wu yafani yiyɛ mu ba Kafᴐᴐ ya yi wo jurumu wu yafa yi mu mɛ wɛ.
51003014	Ga le bɛɛri kadugo na, yi kaa di da dan yiyɛ ni xuuni. Taanɲɛɛgɛ ke, kee k'a da ba yee bɛɛri pinnɛ, na yee pye nigin.
51003015	Kirisa wo ɲaɲiŋɛ ke, kee ki tiin yi zᴐlᴐᴐ pu na, k'i yi keree ki bɛɛri ɲaha co. Lee kaa na Kilɛ ya yee yiri, na yee bɛɛri pinnɛ na pye ceepuuro nigin. Y'a baraga tɛri wu na tuun bɛɛri ni!
51003016	Yi Kirisa wo kafila wu yaha wu diin yi zᴐlᴐᴐ pu na ni wu fanha bɛɛri ni! Y'a hakilee kaan yiyɛ mu, y'i da yiyɛ yɛri ni fungᴐngᴐ fɛɛrɛ ni! Zaburuu Kitabu yoyo, ni Kilɛ-pɛɛŋɛ yoyo, ni Kilɛ Munaa yokanya yatii bɛ, y'a yee cee Kilɛ mu ni yi zᴐlᴐᴐ pu bɛɛri ni, ni baraga daha ni wu na.
51003017	Kaa kaa y'a da jo kelee y'a da bye ge, y'a ki bɛɛri pyi Kafᴐᴐ Yesu mɛgɛ na. Yi da baraga tɛri To Kilɛ na Yesu mɛgɛ na.
51003018	Ayiwa gbagashaa, yi yiyɛ tirige yi namaa mu, ba Kafᴐᴐ ya lee shaa n'a daa fɛɛ pu mu wɛ!
51003019	Yee namaa bɛ, yi c`ee kaa di da dan yi ni. Yi ganha bu pu co ni fungᴐnkuuŋᴐ ni wɛ!
51003020	Nᴐhᴐpiire, yee bɛ di da yi sefɛɛ ɲᴐmɛhɛɛ coni keree bɛɛri ni. Lee l'a dan Kilɛ ni.
51003021	Yee bɛ sefɛɛ, yi ɲahaya ganha bu danha ni yi nᴐhᴐpiire ni, y'i kafugo pɛlɛ ti na wɛ. Lee kaa bɛ wɛ pu yatɛnyɛ na xhuu.
51003022	Yee kapyebyii bɛ, yee bɛ di yi ɲuŋᴐfɛɛ ɲᴐmɛhɛɛ co keree bɛɛri ni ke ɲiŋɛ ke na. Yi ganha ba labye wu pyi pu ɲii na, y'i li pye kanna y'a wee pyi yi kaa di daan pu ni wɛ. Ga y'a labye wu pyi ni funvige ni Ɲuŋᴐfᴐgbᴐ wuyɛ pyaa ɲ`ii fyaara wuu na.
51003023	Kaa kaa y'a byi ge, y'a li pyi ni fungᴐnfige ni, kanna ba y'a li pyi Ɲuŋᴐfᴐgbᴐ wu mu wɛ. Li ganha da bye nago kanna sipyii mu y'a li pyi wɛ.
51003024	Y'a yiyɛ funyᴐ kᴐᴐn li na na Ɲuŋᴐfᴐgbᴐ wu na ba yi saraa. W'a lemu gbegele yaha wu nagoo pu mu ge, yi na ba lee ta. Kirisa wu ɲɛ Ɲuŋᴐfᴐgbᴐ we, wee mu yi wa labye wu pyi.
51003025	Ga sipyaa sipya w'a kakuuŋᴐᴐ pyi ge, Kilɛ na ba weefᴐᴐ bɛ saraa na bɛ ni wu kakuuŋᴐᴐ ki ni. Kilɛ ya wa wo wa ni wɛ.
51004001	Ayiwa, yee ɲuŋᴐfɛɛ bɛ, yee bɛ di yi kapyebyii pu co ɲᴐ ni tiimɛ ni zᴐsaama ni. Yi bɛ di li cɛ nago kanna yi bɛ wo Ɲuŋᴐfᴐgbᴐ wu wa fugba we ni.
51004002	Y'a Kilɛ ɲɛɛri tuun bɛɛri ni, y'i la le yiyɛ ni y'i kee ɲɛrɛgɛ ke co xuuni. Y'a baraga tɛri Kilɛ na yi da wu shaari.
51004003	Yi da Kilɛ ɲɛɛri w`u bɛ mu, kᴐnhᴐ Kilɛ yɛ pyaa di j'a w`u tɛgɛ, wu cogosaama kan w`u mu w`u j'a w'`a wu Jozaama pu yu. Wu Ja Kirisa kaa le li bye kaŋmᴐhᴐnᴐ, a w`u li cɛ nimɛ ge, w`u da li keree shɛɛ w'`a fiinŋɛ. Yee wo jo funŋᴐ ni pu wa nɛ co na le kaso ni.
51004004	Y'a Kilɛ ɲɛɛri na mu, kᴐnhᴐ di sii j'a da lee kaŋmᴐhᴐnᴐ le fiinŋɛ da yu, ba n'a sii yaa di da yi yu wɛ.
51004005	Piimu ɲɛ Kiricɛɛn wɛ, yi yi ɲaarigana cɛ pee tɛ ni. Yi ganha bu diin da ɲuŋᴐ baa keree pyi fo di ba tuun wu torogo wɛ.
51004006	Kafila we y'a da da yu ni sipyii ni ge, wee di bye ni tipoomᴐ ni ba suumᴐ ɲɛ wɛ, wu bye ni kuduun ni. Wa bu yegeŋɛ ka kan yi mu, yi ba da kee ɲᴐ shᴐ, yi tee ɲᴐshᴐᴐrᴐ te pye ni jojemɛ ni.
51004007	Ayiwa nimɛ, keree kiimu bɛɛri ki wa naha nɛ mu ge, wu taanɲii, wu ceborona Tishiki, wee na zhɛ kee bɛɛri paari yi mu. Ɲᴐmɛɛ fᴐᴐ w'a wii fo xuuni, nɛ ni wee wu wa naha shiizhan Kafᴐᴐ wo labye wu na.
51004008	N'a sii li ɲᴐ wolo li kaa na di wu tun yi mu, kᴐnhᴐ lemu li ɲɛ naha ge, wu shɛ lee bɛɛri paari yi mu, wu samᴐhᴐrᴐ le yi ni.
51004009	Onɛzimu n'a pinnɛ ni wu ni. W`u taanɲii, w`u ceborona wa wu wa wu bɛ, ɲᴐmɛɛ fᴐᴐ wu wa wu bɛ. Yee wo sipya wa wu wa wii. Keree kiimu bɛɛri k'a byi naha ge, pu na zhɛ kee bɛɛri paari yi mu.
51004010	Na kaso leɲii Arisitaaki ya yi shaari, Barinabasi ceborona ja Marika bɛ ya yi shaari. Wee Marika wu kaa nɛ bi jo yee mu. Wu ba shɛ yi y'iri, yi wu co xuuni.
51004011	Yesu we p'a yiri na Zhutusi ge, wee bɛ ya yi shaari. Pii yɛ p'a pye Yawutuu pu wo n'a daa fɛɛ pu ni, piimu p'a nɛ tɛgɛ Kilɛ wo saanra ti jo wu na sipyii pu mu ge. P'a nɛ luu ɲiŋɛ fo xuuni.
51004012	Epafirasi ya yi shaari, wee bɛ wa yee wo sipya wa. Wu bɛ wu ɲɛ kapyebye wa Yesu Kirisa mu. W'a wuyɛ pᴐ Kilɛ-ɲɛrɛgɛ na yee mu xuuni, kᴐnhᴐ y'i fanha ta n'a daa wu ni, y'i bye ɲᴐmɛhɛɛ fɛɛ, y'i sᴐᴐ li na nago Kilɛ ɲidaan w'a byi keree bɛɛri ni.
51004013	Yee ni yi t`aan kulogoo Lawodise ni Hirapolisi, Epafirasi ya yee keree co xuuni wu zᴐ wu na, nɛ wa lee wo sɛɛri.
51004014	W`u taanɲii jᴐgᴐtᴐᴐlᴐᴐ Luka bɛ ya yi shaari, Demasi bɛ ya yi shaari.
51004015	Yi w`u cebooloo n'a daa fɛɛ Lawodise shɛɛn pu shaari. Nɛfasi ni n'a daa fɛɛ piimu p'a binnɛɛ wu kaban ge, yi pee bɛ shaari.
51004016	Yi bu we sɛmɛ we kalaa xᴐ, y'i wu yaha shɛ gan Lawodise n'a daa fɛɛ pu bɛ mu pu kalaa. Sɛmɛ we wu da y`iri Lawodise kulo li bɛ ni na pa gan yi mu ge, yi bɛ di wee bɛ kalaa.
51004017	Y'i yi jo Arishipi mu na nɛ jo na labye we kaa l'a le wu keŋɛ ni Kafᴐᴐ wo labye wu ni ge, na wu la le wuyɛ ni wu da wu pyi wu pyegana na.
51004018	Nimɛ woyo ye, nɛ Pᴐli yɛ pyaa keŋɛ k'a yee ka, yee yi wa mɛ. Nɛ Pᴐli ya yi shaari. Kaso ni nɛ wa naha, yi ganha da funŋᴐ wᴐ na na wɛ. Kilɛ wu duba yi mu.
52001001	Nɛ Pᴐli, ni Silivɛn, ni Timote, w`ee p'a we sɛmɛ we tun w`u To Kilɛ, ni w`u Kafᴐᴐ Yesu Kirisa wo n'a daa fɛɛ pu mu, piimu pu wa Tesaloniki kulo li ni ge. W`ee ya yi shaari: Kilɛ wo niimɛ we ni ɲaɲiŋɛ ke ki kori yaha yi mu.
52001002	W`ee ya baraga tɛri Kilɛ na tuun bɛɛri ni yee bɛɛri wuu na, na ɲɛrɛgɛ bɛ pyi yi mu gbee.
52001003	Yee ya kapyeŋɛɛ pyi pyegana lemu na, na yi wo n'a daa wu shɛɛ ge, na kapyeŋɛɛ kiimu pyi yi wo taanɲɛɛgɛ ki funŋᴐ ni ge, na w`u Kafᴐᴐ Yesu Kirisa pye yi tadaŋa ni lowaa lemu ni ge, w`ee ba w`u To Kilɛ wu ɲɛɛri tuun bɛɛri ni w`ee ma w`u fungᴐngᴐ yaha kii bɛɛri na.
52001004	W`u cebooloo, w`ee ya li cɛ jo yee kaa ya taan Kilɛ mu, a wu yee ɲaha bulo kᴐnhᴐ y'i bye wu wuu.
52001005	W`ee ya Kilɛ Jozaama pemu jo yee mu ge, pee Jozaama pu wo yɛrɛ li ya da ɲᴐ jomᴐ yɛ nigin na wɛ, ga Fɛfɛɛrɛ Munaa li bɛ wo sefɛɛrɛ t'a fara. Lee wuu na yee ya d`a pu na na can ɲɛ pu ni. Na fara lee na, yee ya li ɲa na yee wo ɲᴐ kaa na w`ee ya kee keree ki bɛɛri pye mu.
52001006	Kafᴐᴐ Yesu ya ɲaari ɲaarigana lemu na na fara w`ee na ge, a yee bɛ di ganha na ɲaari mu. Yee ya kanhama nigbᴐ ɲa, ga lee bɛ na yee ya sᴐᴐ Kilɛ Kafila wu na ni fundanga ni, Fɛfɛɛrɛ Munaa ya fundanga kemu kaan ge.
52001007	Ayiwa, lee funŋᴐ ni yee ya pye ɲaha shɛshɛɛrɛ Masedᴐni fiige ki wo n'a daa fɛɛ pee, ni Akayi fiige ki wo n'a daa fɛɛ pu bɛɛri mu.
52001008	Kafᴐᴐ wo jomᴐ p'a y`iri yee mu, na shɛ nᴐ fo Masedᴐni fiige ke, ni Akayi fiige ki ni. Lee yɛ bɛ wɛ, ga yeeyɛ pyaa ya d`a Kilɛ na dagana lemu na ge, wee n'a daa we kaa ya xuu wu bɛɛri c'iri. Lee wuu na li ya ta nᴐ nago kanna w`ee pu na w'`a yee kaa yu nige wa mu wɛ.
52001009	W`ee ya tigi yee mu, a yee di w`ee ɲuŋᴐ c'iri cirigana lemu na ge, sipyii pu bɛɛri p'a yee yu. Yee ya yi yapɛrɛɛ ki bɛɛri yaha w`a, Kilɛ we wu ɲɛ ɲiifɛɛrɛ na, na ɲɛ can bɛ ge, na sᴐᴐ wee na, na ganha na kapyeŋɛɛ pyi wu mu pyegana lemu na ge,
52001010	sipyii p'a yee bɛɛri yu. Yee wa wu Ja wu sigee, wu ba y`iri fugba wu ni na pa, wu Ja Yesu wemu Kilɛ yɛ pyaa ya ɲɛ na yeege xu ni ge. Kilɛ wo loyire le l'a ma ge, wee w'a w`ee shuu lee na.
52002001	Na cebooloo, yeeyɛ pyaa ya li cɛ na w`ee ya ta tigi yee mu tawaga ni wɛ.
52002002	Yee ya li cɛ na p'a w`ee cogana kolo, na w`ee kpᴐn, na w`ee shɛhɛlɛ Filipe kulo li ni. Ga lee bɛ na Kilɛ ya lowaa kan w`ee mu pee kanhama pu ni, a w`ee di la le w`uyɛ ni, na digi yee mu, na Kilɛ wo Jozaama pu jo yi mu fyaara baa Tesaloniki kulo li ni, ali na ta sipyiire ti bi w`ee ɲaha kᴐᴐn lee na bɛ.
52002003	W`ee ya w`u wo Jozaama pu yɛrɛ li pye. W`ee di ya ta li pye, kᴐnhᴐ w`u sipya wa shishiin piinŋɛ wɛ; w`ee di ya ta li pye ni fungᴐnkuuŋᴐ ni wɛ; w`ee di ya ta li pye na taha naŋmahara bɛ na wɛ.
52002004	Ga Kilɛ ya lee ta na lee l'a yaa ni w`ee ni, na wu Jozaama pu kaa le w`ee keŋɛ ni. A w`ee bɛ di ganha na pu yu mu sipyii pu mu. W`ee wa ye yu, kᴐnhᴐ w`u kaa di da dan sipyii ni wɛ. Lemu l'a bɛ Kilɛ mu ge, lee w`ee ya zhaa, bani Kilɛ w'a w`ee fungᴐnyᴐ yi bɛɛri cɛ.
52002005	Ayiwa, w`ee wo jomᴐ pu yɛrɛ li funŋᴐ ni, yeeyɛ pyaa ya li cɛ na w`ee ya ta kafila taga sipya wa shishiin faanna wɛ. W`ee di ya ta li pye bɛ wari shakoro wɛ. Kilɛ wa w`ee sɛɛri lee na.
52002006	W`ee ya ta li pye bɛ kᴐnhᴐ yi da gbᴐᴐrᴐ tɛri w`u na kelee sipyii piitiilee di da gbᴐᴐrᴐ tɛri w`u na wɛ.
52002007	Li ɲɛhɛ da bi daan bɛ w`ee mu, w`ee bi da zii j'a w`u fanha shɛ bɛ yee na, bani Kirisa wo tudunmᴐᴐ w`ee ɲɛ. Ga w`ee ya ta lee pye wɛ. W`ee ya logoo gbo ni yee ni, na ganha na yee deedee ba cee ya wu nagoo deedee wɛ.
52002008	Yee ya taan w`ee mu taangana lemu na ge, lee funŋᴐ ni w`ee bi ta li yaha Kilɛ wo Jozaama pu yɛ wo jo na wɛ. Ga w`ee bi yere li na ali na w`u munahaa ki bɛ kan yee wuu na, bani yee kaa bi waha w`ee mu fo xuuni.
52002009	Na cebooloo, w`ee ya kapyeŋɛɛ kiimu pye na kanhama pemu ɲa ge, yi funŋᴐ wa nidogo lee na. W`ee bi kapyeŋɛɛ pyi caŋa ni piige, na daga na w`uyɛ ɲᴐ shaa, kᴐnhᴐ w`u ganha bu da bye tuguro sipya wa shishiin ɲuŋᴐ ni wɛ. Mu w`ee ya pye na Kilɛ wo Jozaama pu jo yee mu.
52002010	Yee piimu pu wa n'a daa fɛɛ pu ge, yee wa li sɛɛrɛɛ, Kilɛ bɛ di ɲɛ li sɛɛri. Kaa kaa w`ee ya pye yee niŋɛ ni ge, kee bɛɛri ya pye fɛɛfɛɛ, na bye tifire wogoo, jaagi wa shishiin ya ta w`ee na wɛ.
52002011	Yeeyɛ pyaa k'a li cɛ na w`ee ya yee co ba tofᴐᴐ ya wu nagoo coni wɛ.
52002012	W`ee ya yee yɛri, na samᴐhᴐrᴐ le yee ni, na yi jo fo na yi waha yee mu jo y'a ɲaari y'a sahaŋi ni Kilɛ ɲidaan ni. Lee wuu na Kilɛ ya yee yiri, kᴐnhᴐ y'i j'e wu wo saanra nᴐᴐrᴐ wuuro ti ni.
52002013	W`ee ya baraga tɛri sanha Kilɛ na kaa lemu bɛ wuu na ge, lee li wa mɛ. W`ee ya Kilɛ wo jomᴐ pemu jo yee mu ge, yee ya ta pu co ba sipya wo ɲɛ wɛ. Ga ba p'a sii can na wɛ, mu yee ya pu co; na pu cɛ na Kilɛ jomᴐ pu ɲɛ pii, na pee pu wa labye pyi yee n'a daa fɛɛ pu funyᴐ ni.
52002014	W`u cebooloo Tesaloniki shɛɛn, Kilɛ wo n'a daa fɛɛ piimu pu wa Yesu Kirisa wo kariɲɛɛgɛ ki ni Zhude fiige ki ni ge, yee ya yi wo ɲaarigana li saha ni pee wuu li ni. Bani Yawutuu p'a pee kanha kanhagana lemu na ge, lee kanhagana le ninunᴐ na yee bɛ wo sipyii p'a yee kanha.
52002015	Pee Yawutuu pu p'a taashiinɛ li wo Kilɛ tudunmᴐᴐ pu gbo, na ba Kafᴐᴐ Yesu bɛ gbo, na w`eeyɛ pyaa bɛ kanha fo xuuni. Keree kiimu ki ɲɛ ki ya bɛ Kilɛ mu_i ge, kee p'a byi. A p'i puyɛ pye sipyii pu bɛɛri wo pɛɛn.
52002016	Shi we wu ɲɛ wu ɲɛ Yawutuu_i ge, pu ma giin pu da w`ee ɲaha kᴐᴐn na w`ee ganha bu shɛ Kilɛ wo Jozaama pu yɛrɛ li pye pee mu kᴐnhᴐ Kilɛ di pu ɲuŋᴐ wolo wɛ. Lee funŋᴐ ni p'a pu wo jurumu wu ɲɛhɛ fo na shɛ nᴐ wu tɛhɛnɛ na. Ga Kilɛ wo loyire le l'a pa do pu ɲuŋᴐ ni.
52002017	W`u cebooloo, w`ee ya waa laha yee na, a w`ee di tuun wemu pye w`ee da w`uyɛ ɲa ni yee ni_i ge, a yee la di sii shᴐ w`ee ni xuuni. Ga ali w`ee ɲɛhɛ bye w`ee di ya ta na w`uyɛ ɲaa bɛ wɛ, w`ee fungᴐnyᴐ wa yee na.
52002018	Lee wuu na, w`ee di bi giin w`ee di shɛ foro yee na. Lee l'a bi sii nɛ Pᴐli yɛ pyaa funŋᴐ ni. Nɛ li taanna wii fo tᴐᴐɲii shuun, ga Shitaanni na bari koo li na w`ee mu.
52002019	Ayiwa, yee pu wa da ba bye w`ee tadaŋa, ni w`ee funŋᴐ kataan. W`ee na ba ɲuyirige kemu bɛ ta ge, yee pu da ba bye yee bɛɛri wo kaɲuŋᴐ w`u Kafᴐᴐ Yesu ɲahagbaa na wu ba guri pa.
52002020	Uun dɛ! Yee p'a sii w`ee wo ɲuyirige ki kaɲuŋᴐ, ni w`ee wo fundanga ki kaɲuŋᴐ.
52003001	Ayiwa, l'a pa mᴐ w`ee da ga fiin ta yee shizhaa na wɛ, a lee di ba bye lee ya j'a xu w`ee ni wɛ. Lee wuu na, a w`ee di li yaha w`uyɛ funyᴐ ni jo w`ee yɛ na ba gori Atɛni kulo li ni naha,
52003002	na w`u ceborona Timote tun shɛ yi mu w`a. Wu bɛ w'a kapyeŋɛɛ pyi ni w`ee ni shiizhan Kilɛ mu na Kirisa wo Jozaama pu yu. W`ee ya wu tun shɛ yi mu, kᴐnhᴐ wu shɛ lowaa kan yi mu, wu samᴐhᴐrᴐ le yi ni xuuni, yi da se ɲaha na n'a daa wu ni.
52003003	Kanhama pe pu wa yi na nimɛ ge, kᴐnhᴐ pee ganha bu wa shishiin yeege n'a daa wu ni yi ni wɛ. Yeeyɛ pyaa ya li cɛ na Kilɛ w'a li lᴐ pee kanhama p'i ba nᴐ w`ee na.
52003004	Na w`ee yaha ni yee ni shiizhan, w`ee bi ma yi yu yee mu na ta li sanha nᴐ wɛ, jo w`ee na ba ganha xuuni. Pee kanhama pu p'a nᴐ mɛ nimɛ, yiyɛ pyaa bɛ ɲii w'a pu ni.
52003005	Lee wuu na w`ee ya wii kanha yee koo ni w`ee da ga fiin ta yee shizhaa na_ɛ ge, a nɛ ganha na Timote tun yee mu, jo wu shɛ yee y'iri wu shɛ yee wo n'a daa wu shi cɛ wu pa jo w`u mu. Bani nɛ bi fyagi jo Shitaanni ganha da ba yi faanna wu yi piinŋɛ, w`ee wo kapyeŋɛɛ k'i bye ɲuŋᴐ baa wɛ.
52003006	Ayiwa dagana lemu na yee ya daa Yesu na, sipyii pu samaa bɛ kaa di dan yee ni taangana lemu na ge, Timote ya y`iri yee y'iri na pa nimɛ, na ba yee ɲaha jo w`ee mu, a lee di daan w`ee ni.
52003007	Ayiwa na cebooloo, ba pee jomᴐ pe ya jo w`ee mu wɛ, ali na w`ee yaha kanhama, ni ɲiɲaara keree ni, w`ee logoo ya ɲiŋɛ yee shizhaa, bani yi wa se ɲaha na n'a daa wu ni.
52003008	Nimɛ kunni w`ee ya lowagaa ta, bani yee ya kori yaha Kafᴐᴐ wo kariɲɛɛgɛ ki ni.
52003009	Yee wo n'a daa wu kaa ya w`ee funŋᴐ taan taangana lemu na Kilɛ ɲaha t`aan ge, dii w`ee di da bye w`ee di j'a Kilɛ kemɛ shaari wee n'a daa we wuu na wɛ?
52003010	W`ee wa na Kilɛ ɲɛɛri caŋa ni piige, na wu ɲɛɛri xuuni, kᴐnhᴐ wu koo kan w`u mu, w`u shɛ ɲii taha yi na. Keree kiimu ki ɲɛ w`ee ya yee ta kalaa kee ni n'a daa wu shizhaa na_ɛ ge, w`u shɛ yi kalaa kee ni.
52003011	W`u To Kilɛ ni wu Kafᴐᴐ Yesu wu koo yaha w`u mu w`u shɛ yi ɲa!
52003012	Kafᴐᴐ wu la fara yi wo taanɲɛɛgɛ ki na, wu shi taanɲɛɛgɛ nigbᴐhᴐ di bye yi ni yiyɛ tɛ ni, k'i bye yi ni sipyii pu samaa bɛɛri tɛ ni! K'i bye ma na jo ba yee kaa ya dan w`eeyɛ pyaa ki ni taangana lemu na wɛ!
52003013	Lee bu bye, yi na fanha ta. W`u Kafᴐᴐ Yesu Kirisa na ba ba caŋa kemu ni wu wo fɛfɛɛrɛ sipyii pu bɛɛri ni ge, yi bɛ di ba da fɛɛfɛɛ, jaagi xuu wa shishiin ganha bu da yi na w`u To Kilɛ ɲaha t`aan wɛ.
52004001	Ayiwa na cebooloo, yee ya yaa yee p'a ɲaari ɲaarigana lemu na yi kaa di daan Kilɛ ni ge, w`ee ya lee shɛ yee na; yee d'a ɲᴐ kᴐn na ɲaari na xᴐ bɛ lee ɲaarigana li na. Ga w`ee wa li shaa yi mu, na yi ɲɛɛri Kafᴐᴐ Yesu mɛgɛ na jo yi la fara lee na.
52004002	Kafᴐᴐ Yesu ya keree kiimu shɛ w`ee na a w`ee di yee kalaa ki ni ge, yiyɛ pyaa wa kee cɛ.
52004003	Kilɛ ɲidaan wu wa y'i bye fɛɛfɛɛ, yi j'a yiyɛ na dᴐdᴐᴐrᴐ kabaŋa na.
52004004	Yee wa bɛɛri ya yaa na kori yaha fɛfɛɛrɛ ni, yi da gbᴐᴐrᴐ tɛri yiyɛ na.
52004005	Yi ganha bu lakuuŋᴐ yaha ki pye yi ɲidaan ba Kilɛ cɛbaalaa pii ɲɛ mɛ wɛ.
52004006	Wa shishiin ganha bu wu ceboro ŋmahana kelee na wu toɲᴐ ceko kabaŋa na wɛ. W`ee ya tee yee jo na waha yi mu, bani sipyaa sipya w'a wee kashi wu pyi ge, Kilɛ na ba li foo tᴐ weefᴐᴐ mu.
52004007	Bani Kilɛ ya ta w`ee yiri na w`ee yaha na w`ee p'a kanᴐrᴐyᴐ pyi wɛ. Ga wu funŋᴐ ki wa w`u bye fɛɛfɛɛ.
52004008	Lee wuu na, sipya wemu bu pe jomᴐ pe she, weefᴐᴐ ya ta sipya wo ɲᴐmɛɛ she_e dɛ; ga Kilɛ wemu w'a wu Fɛfɛɛrɛ Munaa li kan yi mu ge, wee wo ɲᴐmɛɛ wufᴐᴐ ya she.
52004009	Ayiwa, cebooloo kaa ya dan puyɛ ni taangana lemu na ge, ɲuŋᴐ wa li na nago wa wu na yee kalaa lee ni wɛ, bani Kilɛ yɛ pyaa ya yee kalaa na xᴐ lee ni.
52004010	Kee taanɲɛɛgɛ ke shiin ki wa yee ni na ɲaha tii n'a daa fɛɛ pu bɛɛri na, piimu bɛɛri pu ɲɛ Masedᴐni fiige ki ni ge. Ga w`ee wa li shaa yi mu sanha jo yi la fara lee na.
52004011	Yi la le yiyɛ ni y'i da ɲaɲiŋɛ shaa! Yi yiyɛ torogana cɛ sipyii pu samaa wo keree ki shizhaa na! Yi la le yiyɛ ni, yi da kapyeŋɛɛ pyi kᴐnhᴐ yi mago di da ɲᴐgi kee kapyeŋɛɛ ki funŋᴐ ni, ma na jo ba w`ee ya yi jo toro yi mu jogana lemu na wɛ.
52004012	Yi bu j'a lee na, piimu ɲɛ Kiricɛɛn wɛ, pee bɛ na da baraga tɛri yi na; yi ɲuŋᴐ tuguro bɛ di wa da bye nige sipya wa shishiin ɲuŋᴐ ni wɛ.
52004013	Ayiwa, n'a daa fɛɛ piimu p'a xu ge, w`ee funŋᴐ ki wa jo y'i can cɛ pee shizhaa na, kᴐnhᴐ pee wo keree ganha bu yi ɲahaya tanha ba tadaŋa baa sipyii ɲɛ wɛ.
52004014	Ba w`ee ya d`a li na na Yesu ya xu, na ɲɛ na foro xu ni wɛ, lee funŋᴐ ni w`ee ya d`a li na bɛ sanha na n'a daa fɛɛ piimu p'a xu ge, Kilɛ na ba pee bɛ ɲɛ Yesu baraga ni, p'a ba bye ni Yesu ni.
52004015	Ayiwa, Kafᴐᴐ yɛ pyaa ya jomᴐ pemu jo w`ee mu ge, pee w`ee ya yu yi mu jo Kafᴐᴐ cabaŋa, w`ee piimu pu wa ɲiifɛɛrɛ na ge, w`ee da ba xuu pu ɲaha kᴐn wɛ.
52004016	Bani l'a shɛ na Kilɛ na ba fɛnhɛ jo ni fanha ni kee caŋa, lee bu laha w`a, w`u na ba mɛlɛkɛɛ ɲuŋᴐfᴐᴐ wa wo mujuu logo, lee bu laha w`a, Kilɛ wo maga ki na wi. Kee bu wi, Kafᴐᴐ Yesu yɛ pyaa na digi na y`iri fugba wu ni. Wee tuun wu ni, piimu p'a xu p'i bi daa Yesu na ge, pee na fɛnhɛ ɲɛ.
52004017	Lee bu bye na w`ee n'a daa fɛɛ piimu samaa ɲ`ii wuu ta, w`ee bɛɛri na ba binnɛ kari ni pii pu bɛ ni fugba ɲahaya ye na, na shɛ Kafᴐᴐ ɲuŋᴐ c'iri. Lee funŋᴐ ni w`ee bɛɛri na bye ni Kafᴐᴐ ni shiizhan.
52004018	Ayiwa na cebooloo, y'a pe jomᴐ pe taga y'a samᴐhᴐrᴐ leni yiyɛ ni.
52005001	Na cebooloo, yee mago wa li na nago w`ee pu na ya jo yi mu Kafᴐᴐ cabaŋa, kelee wu paduun keree na wɛ.
52005002	Yeeyɛ pyaa ya li cɛ na fiinŋɛ na jo Kafᴐᴐ cabaŋa na ba sipyii fo ba nagaa ɲɛ ma sipya fo mɛ nibiige ni wɛ.
52005003	Tuun wemu ni sipyii da ba yu: "Ɲaɲiŋɛ wa w`u tɛ ni niɲaa, w`ee ya kanha shᴐ kakuuŋᴐᴐ ki bɛɛri na ge!" Wee tuun wu ni, kanhama nigbᴐ wa da ba gᴐn do pu ɲuŋᴐ ni, ba layara ma cee laa wo fo na co wɛ. Sipya wa shishiin wa da ba shᴐ kee caŋa wɛ.
52005004	Ga na cebooloo, nagaa ya sipya foni fogana lemu na ge, kee cabaŋa ki da ga ba yee fo mu wɛ.
52005005	Yee bɛɛri ya ɲɛri kpɛɛngɛ nagoo, yee ya pye caŋa nagoo. W`ee ɲɛ piige nagoo wɛ, w`ee di ɲɛ nibiige bɛ wuu wɛ.
52005006	Lee wuu na w`u ganha bu da gori yaha ŋmunumᴐ na ba pu samaa ɲɛ wɛ! W`u kori yaha ɲ`ii na, w`u j'a w`uyɛ na!
52005007	Yi li cɛ na piige ni sipyii ya ŋmunᴐᴐ, piimu bɛ pu wa sinmɛ pe gbuu fo na ɲawᴐhᴐ wuu puyɛ na ge, piige ni pee bɛ ya pu gbuu.
52005008	Ga w`ee piimu pu ɲɛ caŋa nagoo ge, w`u j'a w`uyɛ na! W`u n'a daa ni taanɲɛɛgɛ le w`uyɛ ni ba kashɛnŋmᴐᴐ wo tᴐᴐrᴐ fadeye ɲɛ mɛ wɛ! W`u ɲuwuuro pye w`u tadaŋa, tee di bye w`u mu ba tᴐᴐrᴐ ɲudᴐnᴐ ɲɛ wɛ.
52005009	Bani Kilɛ ya ta li ɲᴐ wolo wu wo loyire le di ba do w`ee ɲuŋᴐ ni wɛ. Ga w'a li ɲᴐ wolo w`ee di ba ɲuwuuro ta w`u Kafᴐᴐ Yesu Kirisa gbᴐᴐrᴐ ni.
52005010	Lee wuu na Yesu ya xu w`ee tɛgɛ, kᴐnhᴐ w'`a pye ɲ`ii na la, w`u shiin ya xu la, w`u ba binnɛ pye ni wu ni wu cabaŋa.
52005011	Ayiwa, lee wuu na, y'a yiyɛ yɛri, yi da lowagaa leni yiyɛ ni ma na jo ba y'a tee na li pyi na xᴐ wɛ.
52005012	Ayiwa na cebooloo, na fara lee bɛɛri na, piimu p'a puyɛ kan, na yi kalaa n'a daa wu wo koo li ni, na yi yɛri Kafᴐᴐ wo koo li ni ge; w'`a li shaa yi mu jo y'a baraga tɛri pee na.
52005013	Yi pu yaha see tayahaŋa ni! Pu kaa di da dan yi ni pu labye wu wuu na! Y'a yi wo ɲiifɛɛrɛ ti pyi ni ɲaɲiŋɛ ni yiyɛ tɛ ni!
52005014	Na cebooloo, w`ee ya yi ɲɛɛri, piimu p'a puyɛ yaha saafɛɛ, na kapyeŋɛɛ she ge, y'a pee yɛri! Lowaa ɲɛ piimu ni wɛ, yi da lowaa leni pee ni! Piimu wo baraga k'a c`ɛrɛ ge, yi da pee tɛri! Yi bɛɛri di yiyɛ co ni loxulo ni!
52005015	Y'a yiyɛ kasɛri, yi ganha bu wa yaha wu kakuunᴐ taga kakuunᴐ la wo foo tᴐ wɛ. Y'a kasaaŋaa pyi yiyɛ mu tuun bɛɛri ni! Yi da ki pyi sipyii pu samaa bɛɛri mu.
52005016	Yi pye ni fundanga ni tuun bɛɛri ni!
52005017	Yi da Kilɛ ɲɛɛri gbee!
52005018	Y'a f`o kaan Kilɛ mu keree bɛɛri ni. Lee Kilɛ w'a zhaa yee mu Yesu Kirisa wo kariɲɛɛgɛ ki funŋᴐ ni.
52005019	Yi ganha bu Fɛfɛɛrɛ Munaa li koro tᴐ yi zᴐlᴐᴐ pu na wɛ.
52005020	Kilɛ ya wu kafila wu kaan piimu mu pu na yu ge, y'a wee kafila wu jateni.
52005021	Yi da wu bɛɛri suguri xuuni, wemu w'a ɲᴐ wu ni ge, yi da wee luu!
52005022	Wemu w'a kolo wu ni ge, y'i wee yaha shan!
52005023	Ayiwa, Kilɛ we w'a ɲaɲiŋɛ ki kaan ge, weeyɛ pyaa ki yi pye fɛɛfɛɛ! Yi zᴐlᴐᴐ pee, ni yi munahaa kee, na fara yi ceepuuro ti na, yi bɛɛri di gori yaha fɛɛfɛɛ fo na shɛ nᴐ w`u Kafᴐᴐ Yesu Kirisa cabaŋa ki na, fᴐᴐnrᴐ tɛnɛ ganha bu da we xuu we wa shishiin na wɛ.
52005024	Kilɛ we w'a yee yiri ge, ɲᴐmɛɛ fᴐᴐ wu ɲɛ wii. Wee ninumᴐ wu da yee mara lee maragana li na.
52005025	Na cebooloo, yi bɛ p'a Kilɛ ɲɛɛri w`u bɛ mu.
52005026	Y'a cebooloo pu bɛɛri shaari ni taanɲɛɛgɛ f`o ni.
52005027	N'a li shaa yi mu Kafᴐᴐ mɛgɛ ki wuu na, jo yi la le yiyɛ ni y'i we sɛmɛ we kalaa cebooloo pu bɛɛri mu.
52005028	Kilɛ wu w`u Kafᴐᴐ Yesu Kirisa wo niimɛ wu kan yi mu.
53001001	Nɛ Pᴐli, ni Silivɛn, ni Timote, w`ee p'a we sɛmɛ we ka. W`u To Kilɛ, ni w`u Kafᴐᴐ Yesu Kirisa wo n'a daa fɛɛ piimu pu wa Tesaloniki kulo li ni ge, pee mu w`ee ya wu tun. W`ee ya yi shaari:
53001002	W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
53001003	Na cebooloo, w`ee ya yaa w`ee p'a f`o kaan Kilɛ mu tuun bɛɛri ni yee wuu na. Lee ya yaa mu bɛ, bani la l'a faraa yee wo n'a daa wu na na se ɲaha na. Taanɲɛɛgɛ kemu bɛ ki wa yee ni yiyɛ tɛ ni ge, la di faraa kee bɛ na na se ɲaha na.
53001004	Lee wuu na w`ee bɛ ma ɲuyirige taa w`ee ba yee kaa yu tuun wemu ni Kilɛ wo n'a daa fɛɛ pu mu. Yee ya yiyɛ pᴐ pᴐgana lemu na, na gori yaha n'a daa wu ni, na kawagaa ni kanhama pemu bɛɛri xu yiyɛ ni ge, w`ee ma yee bɛɛri jo pu mu.
53001005	Ga na cebooloo, kii bɛɛri wa li shɛɛ na Kilɛ na ba kiiri kᴐn caŋa ka ni tiimɛ ni. Kanhama tuugo bɛɛri y'a ɲaa ge, pee bɛɛri wa yee gbegele na yɛri Kilɛ wo saanra te ɲaha na, bani tee saanra ti wuu na yi wa kanhama pu ni.
53001006	Kilɛ ya tii, piimu p'a yee kana ge, wu na ba yee wo kanhama pu foo tᴐ pee mu.
53001007	Ga yee piimu pu wa kanhama pu ni ge, Kilɛ na ba ŋmᴐnᴐ kan yee mu, na li kan w`ee bɛ mu. Kafᴐᴐ Yesu na ba ba na y`iri fugba we ni ni wu fanha mɛlɛkɛɛ pu ni caŋa kemu ge, kee caŋa lee da ba bye.
53001008	Wu na ba ba naɲiŋɛ ni. Piimu pu ɲɛ pu ya Kilɛ cɛ_ɛ ge, ni piimu pu ɲɛ pu ya sᴐᴐ w`u Kafᴐᴐ Yesu bɛ wo Jozaama pu na_ɛ ge, wu na ba kanhama shan pee ɲuŋᴐ ni.
53001009	Ɲaa wemu wu ɲɛ wu da ga xhᴐ_ɛ ge, wee na ba bye pii sipyii pii wo taa. Pu na ba pu kᴐri na pu sanha lii Kafᴐᴐ na, p'i wa da ɲii taha bɛ wu sefɛɛrɛ nᴐᴐrᴐ wuuro ti na wɛ.
53001010	Ayiwa, kee caŋa ki kunni Kafᴐᴐ na ba ba. Fɛfɛɛrɛ sipyii piimu bɛɛri p'a d`a wu na ge, pee bɛɛri na ba baraga taha wu na. Pee bɛɛri na ba wu ɲa, na fundanga pye. Yee bɛ na ba bye pee sipyii pu ni, bani w`ee ya jomᴐ pemu wo yɛrɛ pye yee mu ge, yee ya d`a pu na.
53001011	Lee wuu na w`ee wa Kilɛ ɲɛɛri yee mu tuun bɛɛri ni. W`ee wa li shaa Kilɛ mu jo w'a yi yiri na yi yaha koo lemu ni ge, wu yi pye y'i da ɲaari y'a sahaŋi ni lee ni. W`ee wa li shaa Kilɛ mu jo kasaaŋaa kiimu k'a diri yi funyᴐ ni ge, jo wu yi yaha y'i j'a y'a kee pyi wu sefɛɛrɛ ti ni, wu yi wo n'a daa wu wo kapyeŋɛɛ ki bɛɛri ɲᴐ fa.
53001012	Lee bu bye, Kafᴐᴐ Yesu mɛgɛ ki na ba pɛɛŋɛ ta yee mu, yee bɛ na ba pɛɛŋɛ ta wu mu. W`ee wo Kilɛ we, ni Kafᴐᴐ Yesu Kirisa wo niimɛ wu funŋᴐ ni lee da ba foro.
53002001	Ayiwa na cebooloo, w`u Kafᴐᴐ Yesu Kirisa wo ba we, ni w`ee piimu na ba shɛ binnɛ wu t`aan ge, w`ee wa yi ɲɛɛri lee wuu na jo:
53002002	yi ganha bu yi hakilee pu yaha pu wuregi tᴐvuyo na wɛ, yi ganha bu yi jaalaa pu bɛ yirige na Kafᴐᴐ paduun w'a nᴐ xᴐ wɛ. Wa na zᴐᴐ na jo na Kilɛ w'a yee jo wee mu w'a yu sipyii pu mu, kelee wa Kilɛ jomᴐ yɛrɛ pyewo na yi jo, kelee pii na yi jo na w`ee p'a yi ka sɛmɛ ni na kan n'a daa fɛɛ pu mu.
53002003	Yi ganha bu sipya wa shishiin yaha wu yi faanna faannagana la shishiin na wɛ. Bani yani Kafᴐᴐ cabaŋa ki nᴐ ge, sipyii na ba fɛnhɛ zhii Kilɛ na fo xuuni. Lee bu bye, wee tuun wu ni Jurumu Fᴐᴐ wu na foro yere. Kilɛ na ba wee kyɛɛgi fɛɛfɛɛ.
53002004	Sipyii ya pɛɛŋɛ tɛri yaaga kemu bɛɛri na ge, ni Kilɛ mɛgɛ ya yiri yaaga kemu bɛɛri na ge, wee Jurumu Fᴐᴐ wu na ba zhe yee bɛɛri ni. Wu na ba y`iri na wuyɛ pɛlɛ na toro yee bɛɛri t`aan, fo w'a ba shɛ j'e bɛ Kilɛ-pɛɛŋɛ pugbᴐhᴐ ki bɛ ni, na diin w`a, na jo na wee wu ɲɛ Kilɛ we.
53002005	Tuun wemu ni nɛ bi bye ni yee ni ge, nɛ bi ma ye yu yee mu. Yee hakilee wa yi na_ɛ gɛ?
53002006	Ga lemu l'a kii keree kii ɲaha kᴐn ki da bye nimɛ_ɛ ge, yee wa lee cɛ. Lee wuu na we Jurumu Fᴐᴐ we da j'a ba wɛ, fo wu paduun ba nᴐ.
53002007	Lee bɛ na, Jurumu Fᴐᴐ wu keree k'a ɲᴐ kᴐn na byi ŋmᴐhᴐrᴐ ni na xᴐ. Ga lemu l'a wu yereŋɛ ge, ni lee ya bu shɛ laha w`a wɛ, wu da j'a kii keree kii pye wɛ.
53002008	Ga lee ba laha w`a tuun wemu ni, Jurumu Fᴐᴐ wu na na foro yere. W'i bu foro bɛ, Kafᴐᴐ Yesu na ba wu sorogo ni wu ɲᴐ kafɛɛgɛ ni. Wu nibawo, wu nᴐᴐrᴐ wu kpɛɛngɛ na ba Jurumu Fᴐᴐ wu kyɛɛgi fɛɛfɛɛ.
53002009	Wee Jurumu Fᴐᴐ wu na ba ba ni Shitaanni wo fanha ki ni. Wu na ba kakanhaŋaa ni kagbᴐhᴐᴐ tuuyo bɛɛri pyi. Ga can di wa lee la shishiin ni wɛ.
53002010	Wu na ba kakuuŋᴐᴐ tuuyo bɛɛri pyi, kᴐnhᴐ sipyii piimu na ba gyɛɛgi ge, wu pee piinŋɛ. Pee sipyii pu na ba gyɛɛgi, bani can wemu wu bi yaa wu pu shᴐ ge, pu ya sᴐᴐ wee na wɛ, wu kaa bɛ di ya nᴐhᴐ taan pu mu wɛ.
53002011	Lee wuu na Kilɛ ya te sipyii faanna faanna sefɛɛrɛ te yaha pa, tee di ba pu piinŋɛ, kᴐnhᴐ p'i d`a kafinɛyɛ yi na.
53002012	Lee na sipyaa sipya wu ɲɛ wu ya sᴐᴐ na d`a can wu na wɛ, na tiibaara pye wu taa ge, Kilɛ wo kiiri we na ba nᴐ pee bɛɛri na.
53002013	Na cebooloo, w`ee kunni, w`ee ya yaa w`ee p'a f`o kaan Kilɛ mu tuun bɛɛri ni yee wuu na, yee piimu p'a taan Kafᴐᴐ mu ge. Bani Kilɛ ya yee ɲaha bulo kᴐnhᴐ yee di bye shɛnshiilee na ɲuwuuro ta Fɛfɛɛrɛ Munaa li gbᴐᴐrᴐ ni. Lee Fɛfɛɛrɛ Munaa le l'a yee pye fɛfɛɛrɛ sipyii, yee ya d`a dagana lemu na can wu na ge, na fara lee bɛ na.
53002014	Lee na Kilɛ ya yee yiri. W`ee ya Kilɛ Jozaama pemu wo yɛrɛ pye yee mu ge, lee baraga ni w'a yee yiri. W'a yee yiri kᴐnhᴐ yee di yi wo taa ta w`u Kafᴐᴐ Yesu Kirisa wo nᴐᴐrᴐ wu ni.
53002015	Lee wuu na w`u cebooloo, yi ganha bu da yi fungᴐnyᴐ yaha yi ɲɛri_i dɛ. W`ee ya kalaa wemu bɛɛri kan yi mu ge, w'a pye ɲᴐjomᴐ wo la, wu shiin ya pye sɛmɛ wo la, yi ganha bu wee kalaa wu yaha wu foro yi funyᴐ ni wɛ.
53002016	W`u To Kilɛ wemu ni w`ee kaa ya taan ge, wee w'a lowaa kan w`ee mu lemu li ɲɛ li da ga xhᴐ wɛ, na fara tadaŋa nizaaŋa bɛ na wu wo niimɛ wu gbᴐᴐrᴐ ni. Kafᴐᴐ Yesu Kirisa yɛ pyaa, ni w`u To Kilɛ ni,
53002017	pee pu luu le yi ni, p'i baraga bɛ le yi ni, kᴐnhᴐ kapyegee nizaaŋaa di da yi ni, ni jogazaana.
53003001	Ayiwa w`u cebooloo, yemu n'a da jo jomᴐ p'i xhᴐ ge, yee yi wa mɛ. Y'a Kilɛ ɲɛɛri w`u bɛ mu, kᴐnhᴐ Kafᴐᴐ wu jomᴐ pu da jaaga p'a se ɲaha na tᴐvuyo na; sipyii bɛ di da baraga tɛri pu na ba yee wa baraga taha pu na tahagana lemu na wɛ.
53003002	Yi da Kilɛ ɲɛɛri w`u mu sanha kᴐnhᴐ Kilɛ di w`u t'anha sipyikuuyo yi wo kapyeguuŋᴐᴐ ki na. Bani koŋᴐ sipyii bɛɛri ya gbara pu d`a Kafᴐᴐ na wɛ.
53003003	Ga Kafᴐᴐ ɲɛ ɲᴐmɛɛ fᴐᴐ. Wu na ba baraga le yi ni, na yi t'anha Shitaanni na.
53003004	W`ee ya d`a li na Kafᴐᴐ baraga ni jo yemu w`ee ya yu yee mu ge, yee wa yee koo ɲaari. Lee koo le shiin yi wa da da ɲaari bɛ.
53003005	Kafᴐᴐ w'a koo shɛɛ yi na, kᴐnhᴐ yi zᴐlᴐᴐ pu da ɲini Kilɛ wo taanɲɛɛgɛ ki na. Loxulo le li bye Kirisa ni ge, lee di bye yi ni!
53003006	Ayiwa w`u cebooloo, w'`a da pe jomᴐ pe jo waha yi mu Kafᴐᴐ Yesu Kirisa mɛgɛ na. Kalaa we w`ee ya kan yi mu ge, n'a daa fɛɛ piimu pu ɲɛ pu ya ɲaari na sahaŋi ni wee ni wɛ, fo na kapyeŋɛɛ she na diin na ɲaari na yeree ge, yi laraga kᴐn pee na.
53003007	Yee ya yaa na ɲaari ɲaarigana lemu na, y'i saha ni w`ee wo ɲaarigana li ni ge, yeeyɛ pyaa wa lee cɛ. Bani tuun wemu ni w`ee di bye yee y'iri ge, w`ee bi ta w`uyɛ yaha lapyebaalaa, na diin na ɲaari na yeree wɛ.
53003008	W`ee bi ta na li sipya wa shishiin mu ma ni wɛ. Ga w`ee bi kanhama soro, na kapyeŋɛɛ pyi caŋa ni piige, kᴐnhᴐ w`u ganha bu da bye tuguro wa shishiin ɲuŋᴐ ni yi ni wɛ.
53003009	Li wa nago kanna li ya saha w`ee p'a li yee ɲuŋᴐ ni_i dɛ! Ga w`ee ya lee pye na shɛ yee na, kᴐnhᴐ yi bɛ di da se lee koo li ni.
53003010	Tuun wemu ni w`ee di bye yee y'iri ge, w`ee bi ma yi yu na wari yee mu jo: "Sipya wemu bu kapyeŋɛɛ she, weefᴐᴐ ya yaa w'a li bɛ wɛ."
53003011	Lee bɛɛri funŋᴐ ni w`ee ya logo na sipyii pii pu wa w`a yee ni, pee ya kapyeŋɛɛ she, na diin na ɲaari na yeree, na puyɛ leni sipyii piitiilee wo keree ni.
53003012	Ayiwa, w'`a li shaa pee sipyii pu mu xuuni w`u Kafᴐᴐ Yesu Kirisa mɛgɛ na, jo pu la le puyɛ ni, p'i ɲaha tii ni pu kapyeŋɛɛ ni, puyɛ pyaa di yere ni pu ɲᴐshaga ni.
53003013	Na cebooloo, le bɛɛri funŋᴐ ni, yee kunni ganha bu ganha kasaaŋaa bye t`aan wɛ.
53003014	W`ee ya jomᴐ pemu jo yi mu we sɛmɛ we ni ge, sipyaa sipya w'a pee jomᴐ pu she ge, y'a wufᴐᴐ kasɛri; y'i laha wufᴐᴐ na kᴐnhᴐ wuyɛ pyaa k'i zhiige.
53003015	Lee bɛ na, yi ganha bu wufᴐᴐ pye yi pɛn wɛ dɛ, ga yi wufᴐᴐ yɛri ceboro yɛrɛmɛ ni.
53003016	W`u Kafᴐᴐ, ɲaɲiŋɛ fᴐᴐ wuyɛ pyaa k'a ɲaɲiŋɛ kaan yi mu tuun bɛɛri ni, kangana bɛɛri na! Kafᴐᴐ wu pye ni yi bɛɛri ni!
53003017	Nɛ Pᴐli yɛ pyaa k'a le f`o mujuu le ka na keye yi na. Nɛ wo fɛ pu wa pere na wo sɛmɛɛ pu bɛɛri na. Nɛ wo kama pe pu wa pe:
53003018	W`u Kafᴐᴐ Yesu Kirisa wu niimɛ kan yi bɛɛri mu.
54001001	Nɛ Pᴐli, Yesu Kirisa tudunmᴐ, na saha ni w`u Shᴐvᴐᴐ Kilɛ wo ɲidaan, ni w`u tadaŋa Yesu Kirisa wo ɲidaan ni; nɛ w'a we sɛmɛ we y`aa.
54001002	Na wu tun mu Timote mu, mu wemu w'a pye nɛ ja yɛ pyaa pyaa n'a daa wu funŋᴐ ni ge. W`u To Kilɛ ni w`u Kafᴐᴐ Yesu Kirisa ni, pu niimɛ kan ma mu, p'i da ɲuŋᴐ ɲaari ma na, p'i ɲaɲiŋɛ kan ma mu.
54001003	Ayiwa, nɛ nigariwo Masedᴐni fiige ki ni, ba n'a yi jo waha ma mu wɛ, nɛ la ki ɲɛ m'a diin Efese kulo li ni. Bani sipyii pii pu ɲɛ w`a piimu ya kalaa watii kaan sipyii pu mu ge, yi jo m'a yi waha pu mu xuuni na pu kee kalaa tuugo ke ɲᴐ yaha.
54001004	Na pu ganha bu da puyɛ yaha da taashiinɛ li wo kafilalɛ yu, p'i da puyɛ kilee shɛnlɛɛ wo tɛhɛnɛ baa ceboo-tiritᴐᴐngᴐ wo sipyii mɛyɛ na wɛ. Nakaara yɛ nigin pee jomᴐ pe ya yirige. Pu ɲɛ Kilɛ ɲidaan wɛ, p'i ya se ni n'a daa wu bɛ ni ɲaha na wɛ.
54001005	Pe yɛri yɛri jomᴐ pe kaɲuŋᴐ ki wa, kᴐnhᴐ taanɲɛɛgɛ di j'a ta pii sipyii pii ni. Kee taanɲɛɛgɛ ke, zᴐfɛfɛɛrɛ ni kee ya f`oro, ni fungᴐnsaaŋa, ni n'a daa can can wo.
54001006	Pii wa lee koo le ɲa, na li yaha w`a, na diin na ɲuŋᴐ baa kafila yɛ yu, na puyɛ piinŋɛ.
54001007	Pu funŋᴐ ki ɲɛ mɛ p'i puyɛ pye saliya karamᴐgᴐlᴐᴐ. Ga, li can koo ni, ye pu wa yu, na sipyii pu kalaa keree kiimu ni fo na daa puyɛ na ge, puyɛ pyaa kii ya lee la shishiin kᴐri cɛ wɛ.
54001008	Saliya wu kunni ya ɲᴐ, w'`a lee cɛ; ga fo w`u ba wu koro ɲaari li ɲaarigana na dɛ.
54001009	W`ee ya li cɛ na jo saliya wa shishiin ya teŋɛ sipyitiimɛɛ kaa na wɛ. Sipyikuuyo kaa na w'a teŋɛ, ni n'a she fɛɛ, ni piimu pu ɲɛ pu ya fyagi Kilɛ na_ɛ ge, ni jurumupyii, ni Kilɛ ɲᴐmɛɛ cobaalaa, ni pii p'a Kilɛ mɛgɛ kyɛɛgi ge, ni piimu p'a pu tii ni pu nii gbuu ge, ni sipyigbuu pu samaa,
54001010	ni dᴐdᴐᴐ, ni namaa piimu ya puyɛ sinnɛɛ ge, ni piimu p'a sipyii coni na bɛrɛɛ ge, ni kafinɛjuu, ni piimu p'a gari Kilɛ na kafinɛyɛ ɲuŋᴐ t`aan ge, ni kaa lemu bɛɛri li ɲɛ li ya saha ni kalaa can can wo wu ni_i ge.
54001011	Kilɛ Jozaama pemu kaa l'a le nɛ keŋɛ ni ge, pee ni wee kalaa w'a foro. Masᴐŋᴐ fᴐᴐ Kilɛ wo nᴐᴐrᴐ wu kaa pee Jozaama p'a yu.
54001012	N'a baraga taha w`u Kafᴐᴐ Yesu Kirisa na. Wee w'a fanha kan nɛ mu nɛ na we labye we pyi. W'a d`a nɛ na, na nɛ lᴐ na pye we labye we pyevᴐᴐ.
54001013	Nɛ wemu wu bi Yesu mɛgɛ kyɛɛgi ge, nɛ wemu wu bi n'a daa fɛɛ pu ɲaani ge, nɛ wemu wu bi Yesu fanri ge, ga lee bɛ na Kilɛ ya ɲuŋᴐ ɲaari nɛ na. Bani nɛ bi kii bɛɛri pyi ki cɛbaara ni n'a daa baara funŋᴐ ni.
54001014	A Kafᴐᴐ di niimɛ nigbᴐ tirige nɛ na. N'a daa, ni taanɲɛɛgɛ kemu k'a daa Yesu Kirisa wo kariɲɛɛgɛ ki ni ge, w'a yee kan nɛ mu.
54001015	Can jomᴐ pu ɲɛ pe, sipyii bɛɛri ya yaa pu sᴐᴐ pemu na ge: Yesu Kirisa ya pa koŋᴐ puga ni, wu ba jurumupyii ɲuŋᴐ wolo. Nɛ Pᴐli w'a pye jurumupyii pu bɛɛri niguumᴐ.
54001016	Ga lemu kaa na Kilɛ ya ɲuŋᴐ ɲaari nɛ na ge, lee li wa mɛ. Nɛ wemu w'a pye jurumupyii pu bɛɛri niguumᴐ ge, Yesu Kirisa funŋᴐ k'a pye wu wo loxulo li bɛɛri di j'e nɛ ni, kᴐnhᴐ cabaya na, piimu na ba d`a wu na, p'i ɲ`ii sicuumᴐ ta ge, nɛ bye pee mu ɲaha shɛshɛɛrɛ.
54001017	Tuun bɛɛri wo Saangbᴐ we, wu da ga xhu wɛ, wa di ya wu ɲaa wɛ. Wee yɛ nigin pe wu ɲɛ Kilɛ. Pɛɛŋɛ ni masᴐŋᴐ k'a dɛri wu na gbee! Amiina.
54001018	Ayiwa, na ja Timote, tuduro te n'a da jo ma mu nimɛ ge, tee ti wa mɛ: Sipyii p'a jomᴐ pemu ta na y`iri Kilɛ y'iri, na pu jo w`ee mu we wu tuun wu ni mu shizhaa na ge, pee jomᴐ pe pye ma tadaŋa, m'a mayɛ pᴐ labye wu na, ma da yogo yu n'a daa wu kaa na.
54001019	La le mayɛ ni m'a n'a daa wu co xuuni ni fungᴐnsaaŋa ni. Pii ya kee fungᴐnsaaŋa ke she, a pee wo n'a daa w'i gyɛɛgi ba lᴐhᴐ kᴐrᴐ ma gyɛɛgi mɛ lᴐhᴐ ni wɛ.
54001020	Namaa shuun wa ɲɛ w`a na Imɛnɛ ni Alɛkisandire. Pee namaa shuun wu bɛ ya pye pee sipyii p'a. Lee wuu na nɛ pee ɲᴐ yaha Shitaanni mu wu pu kanha xuuni, kᴐnhᴐ p'i li cɛ na Kilɛ mɛkyɛɛgɛnɛ ya ɲᴐ wɛ.
54002001	Ayiwa kaa nigin wemu nɛ fɛnhɛ na zhaa ge, lee li wa mɛ jo y'a Kilɛ ɲɛri sipyii pu bɛɛri mu: Y'a ɲɛrɛgɛ nigbᴐhᴐ pyi; y'i da Kilɛ ɲɛɛri kᴐnhᴐ w'i niimɛ tirige sipyii pu na; y'i da baraga tɛri wu na pu wuu na.
54002002	Y'a Kilɛ ɲɛɛri saannaa pu mu, ni sipyii piimu bɛɛri tᴐᴐgᴐ ki ɲɛ fanha keree ki ni ge, kᴐnhᴐ w`u j'a ɲaɲiŋɛ ta, w`u ɲaha di ɲiŋɛ, w`u da Kilɛ pɛlɛ, w`u da wu koo li ɲaari ɲaarigazaana na sipyii pu ɲaha t`aan.
54002003	Lee li wa ɲᴐ, lee shiin li wa dan bɛ w`u Shᴐvᴐᴐ Kilɛ ni.
54002004	Bani wu funŋᴐ ki wa sipyii pu bɛɛri di shᴐ, p'i can wu cɛ.
54002005	Bani Kilɛ nigin pe yɛ wu ɲɛ; susurodɛgɛmɛ nigin pe yɛ bɛ di ɲɛ Kilɛ ni sipyii pu tɛ ni. Wee ɲɛ Yesu Kirisa, wee wemu w'a pye Adama pya ge.
54002006	W'a wuyɛ kan saraga na pye sipyii pu bɛɛri wo jurumu saraa. Kilɛ bi tuun wemu wii ge, ba wee ya pa nᴐ wɛ, a wu lee pye na shɛ, na wu funŋᴐ ki ɲɛ sipyii pu bɛɛri di ɲuwuuro ta.
54002007	Lee wuu na, Kilɛ ya nɛ pye yɛrɛ pyevᴐᴐ ni tudunmᴐ. Shi wemu ɲɛ Yawutuu_i ge, Kilɛ w'a nɛ tun na nɛ wu wee shi wu kalaa n'a daa wu wo koo li ni, di Kilɛ wo can wu shɛ pu na. Can nɛ yu mɛ yi mu dɛ; kafinɛyɛ bɛ wɛ!
54002008	Ayiwa, nɛ funŋᴐ ki wa namaa p'a Kilɛ ɲɛɛri xuu bɛɛri ni, ma pu keye yirige fugba we ni ni fungᴐnsaaŋa ni. Lee ganha ba byi na taha loyire na, kelee ni nakaara ni wɛ.
54002009	Nɛ funŋᴐ ki wa c`ee pu bɛ di da pu wo f`aya yi leni yi legazaana na. F`aya yemu y'a da pu nᴐhᴐ tᴐ ge, p'a yee leni. Pu ganha bu da da pu ɲuyᴐ puu pᴐgaŋaa kii shi tuuyo na wɛ. Pu ganha bu da pu pushaga yalere pye sanni, kelee pɛrɛwa kuun wɛ, p'i ganha ba fe wariɲɛhɛmɛ f`aya fɛni wɛ.
54002010	Ga pu pushaga yalere ya yaa ti pye na kasaaŋaa pyi. Cee bɛɛri w'a jo wu da Kilɛ pɛlɛ ge, lee w'a yaa na byi.
54002011	Lee kadugo na, c`ee p'a yaa na cari cari puyɛ na kalaa wu kanduun ni, na puyɛ tirige, na niwegee shan.
54002012	Nɛ funŋᴐ wa nago c`ee p'a kalaa kaan namaa mu n'a daa fɛɛ pu tapinnɛgɛ ni wɛ, kelee na puyɛ yaha namaa ɲuŋᴐfɛɛ wɛ. P'a yaa na cari cari puyɛ na, na niwegee shan.
54002013	Bani Adama Kilɛ ya fɛnhɛ y`aa ɲaha na, na na Awa y`aa taha w`a.
54002014	Shitaanni di ya fɛnhɛ Adama faanna di wu piinŋɛ wɛ. Awa w'a faanna ta na wee piinŋɛ, a lee di ba ni ɲᴐmɛɛyahana ni.
54002015	Ga Kilɛ na ba c`ee ɲuŋᴐ wolo pu sege ki funŋᴐ ni. Kilɛ na ba pu ɲuŋᴐ wolo ni p'a sᴐᴐ na gori yaha n'a daa we, ni taanɲɛɛgɛ ki ni, na puyɛ co, na puyɛ pye fɛɛfɛɛ na yaha Kilɛ mu.
54003001	Ayiwa, p'a jo na: "Wa bu da wu funŋᴐ na ɲɛ wu wuyɛ kan, w'i bye n'a daa fɛɛ pu wo ɲahagbaa fᴐᴐ, labye nizaama fɛni wufᴐᴐ ɲii ya foro." Can wu ɲɛ wii!
54003002	Lee wuu na n'a daa fɛɛ ɲahagbaa fᴐᴐ ya yaa na pye sipya wemu w'a tii ge, jaagi baa fᴐᴐ, cee nigin cepoo, w'i j'a wuyɛ na, w'i tɛhɛnɛ yaha wuyɛ na keree bɛɛri ni. W'i bye torogazaana fᴐᴐ, wu da nabuun tirige wu puga. W'i da w'a kalaa kangana ɲaha cɛ.
54003003	Wu ya yaa na pye yagbagba, kelee kafugo fᴐᴐ wɛ. W'a yaa na pye ɲubeŋɛ fᴐᴐ, wu ganha da bye yokᴐn, kelee wari lakuuŋᴐ fᴐᴐ wɛ.
54003004	W'a yaa w'a jani wu kpᴐᴐn na, wuyɛ pyaa nagoo di da wu ɲᴐmɛhɛɛ coni, pu da baraga tɛri wu na.
54003005	Lee bɛ wɛ, sipya wemu ya j'a wu puga na wɛ, dii weefᴐᴐ di da j'a n'a daa fɛɛ mara maragazaana na wɛ?
54003006	Wu ya yaa na pye n'a daa fᴐᴐ nivomᴐ wɛ, lee bɛ wɛ tabaara na j'a j'e wu ni, lee funŋᴐ ni kiiri na do wu ɲuŋᴐ ni ba w'a to Shitaanni ɲuŋᴐ ni wɛ.
54003007	Piimu ɲɛ Kiricɛɛn wɛ, pee bɛ ya yaa na wufᴐᴐ mɛsaaŋa yu, kᴐnhᴐ pu ganha ba zᴐjuuro ni fanhara tɛri wu na, wu ɲɛhɛ wu ba jo Shitaanni wo tifuugo ki na wɛ.
54003008	Ayiwa, piimu p'a n'a daa fɛɛ pu wo ɲahagbaa fɛɛ pu tɛri ge, pee bɛ ya yaa na pye see sipyii. Pu ganha ba kafila shuun yu wɛ. Pu ya yaa na pu fanha ɲɛhɛ yagbaya y'iri wɛ, p'i ya yaa na naafuu shaa tifirebaara ni wɛ.
54003009	Kilɛ ya can wemu jo pu mu ge, p'a yaa na d`a wee na, na gori yaha wu na ni fungᴐnfige ni.
54003010	P'a yaa na fɛnhɛ pu taanna taanna wii xuuni jaagi xuu wa bye w'i ya ta pu na wɛ, wee tuun wu ni p'i na pu le labye wu ni.
54003011	Pu bu da c`ee, pu bɛ ya yaa na pye see sipyii. Pu ganha bu bye c`ee piimu ya sipyii mɛyɛ kyɛɛgi wɛ. P'i tɛhɛnɛ yaha puyɛ na keree bɛɛri ni. P'i bye ɲᴐmɛhɛɛ fɛɛ keree bɛɛri ni.
54003012	Namaa piimu p'a ɲahagbaa fɛɛ pu tɛri ge, pee bɛ ya yaa pu pye c`ee nigin nigin cepee. P'i da pu na pu nagoo biini xuuni, na pu kpᴐnhᴐᴐ sipyii bɛɛri co cogazaana na.
54003013	Piimu p'a pu wo labye wu pyi wu pyegana na ge, pee na ba baraga ta, na lowaa ta n'a daa wu ni Yesu Kirisa wo kariɲɛɛgɛ ki ni.
54003014	Ayiwa Timote, nɛ kunni wa we sɛmɛ we tunni ma mu. Ga nɛ giin jo nɛ bɛ wa da mᴐ di shɛ ma y'iri wɛ.
54003015	Lee bɛ na, nɛ we tunni ma mu kᴐnhᴐ di ba dɛrɛɛ mᴐ di ya shɛ wɛ, m'a yaa m'a lemu pyi Kilɛ wo kpᴐᴐn li sipyii pu tɛ ni ge, m'a lee cɛ. Kilɛ wemu wu wa ɲ`ii na ge, wee wo n'a daa fɛɛ pu ɲɛ lee kpᴐᴐn li wo sipyii. Pee pu ɲɛ n'a daa wu wo can wu tidinŋɛ, ni wu ɲuzigiŋɛ.
54003016	Nakaara baa, w`ee wo Kilɛ koo li ŋmᴐhᴐrᴐ t'a sii tii pɛlɛ. W'a pye ba sipyiyawyii ɲɛ wɛ. Fɛfɛɛrɛ Munaa ya li shɛ na w'a tii, a mɛlɛkɛɛ bɛ di wu ɲa. Wu keree ki Jozaama ya jo shi wu niŋɛ ni koŋᴐ ke kabaya ye bɛɛri na, a sipyii pii di d`a wu na. A Kilɛ di wu yirige durogo, na shɛ wu le nᴐᴐrᴐ ni fugba we ni.
54004001	Ayiwa, Kilɛ Munaa l'a yi yu na fiinŋɛ w`u mu na koŋᴐ taaxᴐᴐ ni, pii na ba n'a daa wu koo li yaha, na daha nafaanra fɛɛ pii fɛni. Pee wo kalaa we di ɲɛ Shitaanni wo.
54004002	Karamᴐgᴐ-kafinɛjuu, shuun shuun jovɛɛ p'a, kakuuyo y'a piimu wo zᴐlᴐᴐ ɲi fo na pu wᴐ ba na tasogoŋᴐ ɲɛ_ɛ ge, pee pu da ba pu faanna, na pu piinŋɛ.
54004003	Pee sipyii pii ya n'a daa fɛɛ pu kalaa na li ya ɲᴐ sipyii p'a puyɛ leŋɛɛ wɛ. Na yaliye ya bɛ shɛɛ na yee bɛ ya yaa p'a yi li wɛ. Na ta Kilɛ d'a yaŋmuyᴐ bɛɛri y`aa, piimu pu ɲɛ ɲᴐmɛhɛɛ fɛɛ, pu d'a can wu bɛ cɛ ge, pee ba da yi li, pee di baraga taha wu na.
54004004	Yaaga bɛɛri Kilɛ ya y`aa ge, yi bɛɛri y'a ɲᴐ. W`ee ya yaa na yalige ka shishiin tuugo shege wɛ. Li tɛhɛnɛ li ɲɛ w`u ba da ki li, w`u baraga taha Kilɛ na.
54004005	Bani yaaga bɛɛri w`ee da lii ge, Kilɛ ma kee pye fɛɛfɛɛ wu jomᴐ pe ni w`ee wo Kilɛ-ɲɛrɛgɛ ki baraga ni.
54004006	Ayiwa Timote, ma bu j'a kii keree kii shɛ cebooloo n'a daa fɛɛ pu na, ma na ba bye Yesu Kirisa wo kapyebye nizaama. Ma na ba li shɛ lee funŋᴐ ni na m'a kalaa xuuni n'a daa wu jomᴐ pu ni. Kalaa can can wo wemu wo koo m'a ɲaari ge, na m'a kalaa lee koo li bɛ ni xuuni.
54004007	Ayiwa, kafilalɛ wemu wu ɲɛ wu ya foro Kilɛ ni_i ge, ni ɲuŋᴐ baa jomᴐ pe, ma ba yee nuri wɛ. Ga ta mayɛ taanni Kilɛ ɲ`ii fyaara ni, m'a dee lee na.
54004008	Na ma ceepuuro taanni yatɛnwaya ni, lee wo kaɲᴐᴐ wa keree kii ni. Ga na mayɛ taanni Kilɛ ɲ`ii fyaara ni lee ya keree bɛɛri ɲᴐgi. L'a w`ee niɲaa ɲᴐgi ke koŋᴐ ke na, na w`ee ɲiga bɛ ɲᴐgi.
54004009	Jomᴐ pe n'a yu yee mu ge, p'a sii tii fiinŋɛ, sipyii bɛɛri ya yaa na sᴐᴐ pu na.
54004010	Ayiwa, lee wuu na w`ee ya kapyeŋɛɛ pyi, na yogo tunni, bani Kilɛ ɲ`ii wo wu ɲɛ w`ee tadaŋa. Wee w'a pa Adama nagoo pu bɛɛri shᴐ, piimu kunni p'a d`a wu na ge.
54004011	Ta kii keree kii yu m'a wari pu mu, ma da pu kalaa ki ni.
54004012	Ma ganha da wa shishiin yaha wu ma fanha na ma ɲɛ nᴐhᴐcɛrɛɛ wɛ. Ga ma jogana li yaha l'i bye n'a daa fɛɛ pu mu ɲaha shɛshɛɛrɛ, ni ma ɲaarigana li ni, ni ma taanɲɛɛgɛ ki ni, ni ma n'a daa wu ni, m'a funŋᴐ fiinŋɛ, kᴐnhᴐ n'a daa fɛɛ pu da ma taanni.
54004013	La le mayɛ ni ma da Kilɛ Kafila wu kalaa sipyii pu mu, ma da pu yɛri, ma da pu kalaa yani di ba shɛ w`a ge.
54004014	Kilɛ ya loolodaa lemu kan ma mu m'a wu labye wu pyi ge, ma ganha bu lee yaha kadugo y'iri wɛ. Kilɛ w'a lee loolodaa li kan mu mu. N'a daa fɛɛ pii na w'a yee ɲaha shɛ p'a pa jo mu mu. Wee tuun wuyɛ pyaa ni, egilizi ɲahagbaa fɛɛ p'a pu keye taha mu na, na Kilɛ ɲɛɛri mu mu.
54004015	La le mayɛ ni ma da wee labye we bɛɛri pyi m'a ɲᴐgi, m'a mayɛ kan wu mu xuuni; kᴐnhᴐ pu bɛɛri di li ɲa na m'a se ɲaha na Kilɛ labye wu ni.
54004016	Hakili yaha ma ɲaarigana li na, m'a hakili yaha ma kalaa pyegana li bɛ na! La le mayɛ ni m'a kii kapyeŋɛɛ kii co ni keye shuun ni! Lee bu bye, ma na ba mayɛ ɲuŋᴐ wolo, piimu bɛ pu wa ma jomᴐ pu nuri ge, ni pee bɛ.
54005001	Ma ganha bu da kafilawa jo ni egilizi nᴐhᴐlɛ wa shishiin ni wɛ, ga wu yɛri ni loxulo ni ba ma to ɲɛ wɛ. Ma da lɛvɛɛ pu bɛ yɛri lee yɛrigana li na ba ma cebooloo ɲɛ wɛ.
54005002	Ma da celɛɛ pu yɛri ba ma nii ɲɛ wɛ, ma da cepiire ti yɛri ni tiimɛ ni ba ma ceboroshaa ɲɛ wɛ.
54005003	C`ee piimu wo namaa ya xu, sipya wa shishiin di ɲɛ pu shizhaa na_ɛ ge, m'a kasɛɛgɛ yaha pee na.
54005004	Ga nagoo bu da naxhugoshᴐ wemu mu, kelee ɲabiye, tee nᴐhᴐpiire t'a yaa na fɛnhɛ na Kilɛ ɲ`ii fyaara taanni, p'i pu sefɛɛ pu tɛgɛ. Pu sefɛɛ p'a lemu pye pu mu ge, p'i da lee foo tᴐni pu mu. Lee l'a dan Kilɛ ni.
54005005	Naxhugoshaa piimu pu ɲɛ tɛgɛvᴐᴐ ya sii pu na can na_ɛ ge, pee ma Kilɛ pye pu tadaŋa, na wu ɲɛɛri caŋa ni piige, kᴐnhᴐ wu pu tɛgɛ.
54005006	Ga naxhugoshaa piimu p'a puyɛ yaha ke koŋᴐ ke wo ɲidaan keree yɛ na ge, pee ya xu na xᴐ, ali na pu yaha pu na ɲɛ bɛ ɲ`ii na.
54005007	Ayiwa, ta sipyii pu kalaa kii keree kii ni, kᴐnhᴐ pee c`ee pu da lee koo li ɲaari, jaagi xuu wa ganha bu ba da pu na wɛ.
54005008	Sipya wemu bu bye wu ya kasɛɛgɛ yaha wu puga shɛɛn na wɛ, pu da jo wu kpᴐᴐn shɛɛn susu na wɛ, weefᴐᴐ ya foro n'a daa wu ni fɛɛfɛɛ, ali wemu bɛ ɲɛ Kiricɛn wɛ, wee bɛ ya pᴐrᴐ weefᴐᴐ na.
54005009	Naxhugoshaa piimu p'a yee kɛlɛɛ gbaara ta, p'i ya ta gbaya yatii je nige wɛ, fo na puyɛ yaha n'a nigin na ge, pee wo mɛyɛ y'a da j'a ga, kᴐnhᴐ n'a daa fɛɛ pu da pee tɛri.
54005010	P'a yaa pu ta bɛ sipyii bɛɛri ya pu cɛ pu kapyegee nizaaŋaa funŋᴐ ni. P'a yaa pu ta na pu nagoo biini na ɲᴐgi. P'a yaa pu ta pu bi nabuun tirige pu piyɛyɛ, na pu kemɛɛ xuuni. N'a daa fɛɛ piimu pu bi se pu y'iri ge, p'i da pu na bi pee tᴐᴐyᴐ jii, na kanhama fɛɛ tɛri, na kasaaŋaa tuuyo bɛɛri pyi.
54005011	Naxhugoshaa piimu pu ɲɛ pu sanha lɛ_ɛ ge, ma ganha bu pee mɛyɛ ka wɛ. Bani na saha ni ke koŋᴐ ke la keree ni, pu funyᴐ y'a ma bye gbajiire na, kee la k'a ma fanha tᴐ Kirisa wo kapyeŋɛɛ ki na pee mu.
54005012	Lee funŋᴐ ni, p'a kiiri shan puyɛ ɲuŋᴐ ni; bani p'a bi ɲᴐmɛɛ lemu lᴐ na pee na da kapyeŋɛɛ pyi Kirisa yɛ nigin mu ge, p'a lee kyɛɛgi.
54005013	Lee bu bye p'a kapyeŋɛɛ she, na diin na ɲaari piyɛyɛ yi tɛ ni. Pu da daa lee yɛ na wɛ, p'a diin na kafilaɲɛhɛmɛ yu, na pu ɲᴐyᴐ leni sipyii keree ni. Yemu ɲɛ nijoyo wɛ, p'a ganha na yee bɛɛri yu.
54005014	Lee wuu na naxhugoshaa piimu pu ɲɛ pu sanha lɛ_ɛ ge, nɛ funŋᴐ wa p'i guri gbaya ya je sanha, p'i nagoo ta, p'i pu puga shɛɛn co xuuni; kᴐnhᴐ w`u pɛn wu ganha bu da kaa la shishiin ta w`u na wu w`u jaagi wɛ.
54005015	Bani pee c`ee pii ya n'a daa wu yaha na xᴐ, na daha Shitaanni fɛni.
54005016	Naxhugoshaa pii bu da n'a daa fᴐᴐ wa kaban, weefᴐᴐ wu pee tɛgɛ; tee tuguro ti ya yaa pu tee taha n'a daa fɛɛ pu na wɛ, kᴐnhᴐ naxhugoshaa piimu pu ɲɛ w`a tɛgɛvᴐᴐ baa ge, n'a daa fɛɛ p'i j'a yere ni pee ni.
54005017	Egilizi ɲahagbaa fɛɛ piimu p'a pu wo labye wu pyi wu pyegana na ge, pee ya yaa ni pɛɛŋɛ tɛhɛɛ shuun ni. Piimu susu p'a kanhama pu xu na yɛrɛ li pyi, na sipyii pu bɛ kalaa ge, pere.
54005018	Bani l'a ka Kilɛ Kafila wu ni na: "Ma bu n`u yaha wu shinma tanhana tanhana wu pya di foro, ma ganha bu wu ɲᴐ pᴐ wɛ." L'a ka bɛ sanha na: "Kapyebye ya yaa ni wu saraa ni."
54005019	Wa bu egilizi ɲahagbaa fᴐᴐ wa jaagi kaa la na, ma bu sᴐᴐ wee jaagi wu na wɛ, fo sipyii shuun kelee taanri bɛ bu shɛ da li sɛɛri.
54005020	Piimu p'a kori yaha jurumu na na byi ge, ta pee wo nahama pu yu pu na sipyii pu bɛɛri niŋɛ ni, kᴐnhᴐ pu samaa ba kee ɲaa, pu da fyagi kee shi bye na.
54005021	N'a da yi jo waha ma mu, Kilɛ ni Yesu Kirisa wuu na, ni w'a mɛlɛkɛɛ piimu ɲaha bulo ge, jo ma la le mayɛ ni, ma da kii ɲᴐmɛhɛɛ kii bɛɛri koo ɲaari; ma ganha bu wa pᴐrᴐŋᴐ wa na wɛ, ma ganha bu wa wolo wa ni kii keree kii funŋᴐ ni wɛ.
54005022	Ma ganha bu keye gburogi daha sipya wa shishiin na, m'a duba pye wu mu m'a egilizi wu kapyeŋɛɛ le wu keŋɛ ni wɛ. Ma ganha bu binnɛ ni wa ni wu jurumu na wɛ. M'a ma fungᴐngᴐ ki yaha ki nivige di bye.
54005023	Ma ganha ba lᴐhᴐ yɛ gbuu wɛ. M'a yaa m'a duvɛn dᴐᴐni gbuu ma layara ti wuu na, ni yama tᴐntᴐngᴐᴐ ki saŋaa bɛ wuu na.
54005024	Ayiwa, pii wo jurumu wa ɲaa kpɛɛngɛ na na fiinŋɛ, na ta w'`a li cɛ xᴐ, na kiiri na ba gᴐn pu na; ga pii di wa w`a pee wo wu da ga j'a jɛ ni kurogo bɛ wɛ.
54005025	Mu pii wo kapyegee nizaaŋaa kii bɛ wa ɲaa kpɛɛngɛ na na fiinŋɛ. Ali kiimu bɛ ki ɲɛ ki kaa ya jɛni tᴐvuyo na_ɛ ge, ki bɛ ya j'a kori yaha ŋmᴐhᴐrᴐ ni wɛ.
54006001	N'a daa fɛɛ piimu pu ɲɛ buloo ge, pu bɛɛri ya yaa na kasɛɛgɛ ta pu kafɛɛ na, na baraga tɛri pu na xuuni, kᴐnhᴐ sipyii pu ganha bu da da Kilɛ mɛgɛ kyɛɛgi, p'i da w`u wo kalaa wu fanri wɛ.
54006002	Piimu wo kafɛɛ pu ɲɛ n'a daa fɛɛ ge, pee bɛ ganha ba pu kafɛɛ pu cɛrɛŋɛ na bani pu bɛɛri ya pye cebooloo wɛ dɛ! Ga p'a yaa p'a kapyeŋɛɛ pyi pu mu ni pu fanha bɛɛri ni, bani piimu mu p'a kapyeŋɛɛ ki pyi ge, n'a daa fɛɛ pu ɲɛ pii, pu bɛ pu ɲɛ Kilɛ wo taanɲɛɛgɛ ki ni. M'a yaa m'a sipyii pu kalaa lemu ni, ma da li yu m'a wari pu mu ge, lee li wa mɛ.
54006003	Sipya watii ba sipyii pu kalaa kalaa watii ni wemu ni w`u Kafᴐᴐ Yesu Kirisa wo fɛfɛɛrɛ jomᴐ pu ɲɛ nigin wɛ, kelee wemu ni Kilɛ koo li ɲɛ nigin wɛ ge,
54006004	tabaara fᴐᴐ wu ɲɛ weefᴐᴐ. Wu ya yafiin bɛ cɛ wɛ. W'a ɲɛri ɲuŋᴐ baa nakaara fᴐᴐ. W'a ganha na yoyo kᴐᴐn ɲuŋᴐ baa jomᴐ yɛ wuu na. Kee keree kii k'a ma ni ɲɛpɛnwaa ni, ni yoyo, ni shɛhɛɛ, ni fungᴐnkuuyo, ni nakaara nixhᴐganhara.
54006005	We wa shishiin hakili ɲɛ wuyɛ mu pii sipyii pii ni wɛ. Pu ya can cɛ nige wɛ. N'a daa wu koo l'a ɲɛri pee mu naafuu sha koro.
54006006	Uun, Kilɛ ɲ`ii fyaara ti kunni ɲɛ ni kuduungbᴐ ni sipya mu, wemu wo keŋɛ yataya y'a wu tinni ge.
54006007	Bani w`ee wa shishiin ya pa ni yaaga ni ke koŋᴐ puga ke ni wɛ, w`u niguriwuu di wa da guri ni yaaga ni wɛ.
54006008	Lee wuu na, w`u bu j'a na w`u ɲᴐlige, ni wu faleye taa na xᴐ, lee ya yaa li w`u yaa.
54006009	Ga piimu p'a gilee naafuu fɛɛrɛ fɛni ge; puyɛ pyaa wo lakuuŋᴐ ni ɲuŋᴐ baa ɲidaan, yee yi ma bye tifuugo na pu co, na bᴐᴐngᴐ shan pu ɲuŋᴐ ni, na pu kyɛɛgi fɛɛfɛɛ.
54006010	Bani wari la ki ɲɛ kakuuyo tuuyo ye bɛɛri wo niŋɛ. Wari lakuuŋᴐ ya j'e pii ni, a p'i biin, na n'a daa wu koo yaha, na kanhama nigbᴐ shan puyɛ ɲuŋᴐ ni.
54006011	Ga mu Timote wemu wu wa Kilɛ wo kapyebyii pu ni ge, mu wu laraga kᴐn kii keree kii bɛɛri na. La le mayɛ ni m'a gori yaha tiimɛ ni, ni Kilɛ ɲ`ii fyaara, ni n'a daa, ni taanɲɛɛgɛ, ni loxulo, ni ɲubeŋɛ.
54006012	Yogo ke m'a dunni n'a daa wu funŋᴐ ni ge, la le m'a se ta. Ɲ`ii sicuumᴐ pe pu ɲɛ pu ya xhuu_i ge, m'a pee ta. Lee wuu na Kilɛ ya ma yiri. Wee kafilasaama we ma bɛ ya jo na ma wo n'a daa wu shɛ. Lee ya pye sipyii niɲɛhɛmɛɛ ɲii na.
54006013	Ayiwa, Kilɛ wemu w'a yaŋmuyᴐ yi bɛɛri munahaa le ge, wee wa w`u sɛɛri ni Yesu Kirisa wemu w'a jo gbafɛnɛɛrɛɛ Pᴐnsi Pilate ɲii na, na can jo wu mu ge. N'a da yi jo waha ma mu
54006014	jo kapyegee kiimu kaa l'a le ma keŋɛ ni ge, la le fɛ ganha bu da ma na wɛ, jaagi xuu bɛ ganha bu da ma na wɛ, fo na shɛ nᴐ w`u Kafᴐᴐ Yesu Kirisa cabaŋa ki na.
54006015	Wu paduun ga ba nᴐ, Kilɛ yɛ pyaa k'a da wu yaha ba. Saannaa pu bɛɛri wo Saan wu ɲɛ wii, ni kafɛɛ pu bɛɛri wo Kafᴐᴐ. Wee wu ɲɛ Kilɛ nigin pe we, na ɲɛ fanhaya yi bɛɛri fᴐᴐ ni masᴐŋᴐ fᴐᴐ wu yɛ pe.
54006016	Wee yɛ nigin pe wu ɲɛ wu da ga xhu wɛ. Xuu wemu ni w'a tiin ge, wee xuu wu wo kpɛɛngɛ ki bɛlɛ funŋᴐ ni, sipya wa shishiin da ga j'a gbara wu na wɛ. Sipya wa shishiin ɲii sanha daha ɲa wu na wɛ, sipyiyawyii la shishiin ɲii di wa da j'a daha bɛ wu na wɛ. Masᴐŋᴐ ni sefɛɛrɛ ti ɲɛ wu wuuro tɛhɛnɛ baa fo gbee. Amiina.
54006017	Ayiwa, ke koŋᴐ ke wo naafuu wu wa sipyii piimu mu ge, yi jo waha pu mu na pu ganha ba ɲᴐsanga pyi wɛ. Na pu ganha bu wee naafuu wu pye pu tadaŋa wɛ, bani wee ya xhuu; ga pu Kilɛ pye pu tadaŋa. Wee w'a yaŋmuyᴐ yi bɛɛri kaan w`ee mu na ɲɛhɛŋi, kᴐnhᴐ w`u j'a fundanga ta.
54006018	Yi jo pu mu na p'a kasaaŋaa pyi, na pu pu kapyegee nizaaŋaa yaha k'i ɲɛhɛ; p'i keŋɛ mugi pu yataya na, pu da pu keŋɛ yaŋmuyᴐ ya kaan sipyii pu mu.
54006019	Pu ba lee pyi, pu na ba naafuu nigbᴐ ta puyɛ ɲaha na ɲiga na, naafuu wemu w'a ɲᴐ w'i ya gyɛɛgi bɛ_ɛ ge. Lee funŋᴐ ni pu da ba ɲ`ii sicuumᴐ can can wo ta.
54006020	Timote, kaa lemu l'a le ma keŋɛ ni ge, lee mara ɲᴐ. Mayɛ t'anha ke koŋᴐ ke wo ɲuŋᴐ baa jomᴐ pe na, ni kafinɛyɛ lajɛ wo nakaara jomᴐ pu na.
54006021	Sipyii pii p'a yu na pee ya wee lajɛ wu ta. Pee ya piin na foro n'a daa wu koo li ni. Ayiwa, Kilɛ wu niimɛ kan yi mu.
55001001	Nɛ Pᴐli, nɛ ɲɛ Yesu Kirisa wo tudunmᴐ na bɛ ni Kilɛ ɲidaan ni. Kilɛ ya ɲ`ii sicuumᴐ pemu wo ɲᴐmɛɛ lᴐ w`ee mu, p'i daa Yesu Kirisa wo kariɲɛɛgɛ ki funŋᴐ ni ge, w'a nɛ tun na nɛ w'a pee wo yɛrɛ pyi.
55001002	Timote, mu wemu wu ɲɛ nɛ ɲidaan ja n'a daa wu koo ni ge, mu mu nɛ we sɛmɛ we tunni. W`u To Kilɛ ni w`u Kafᴐᴐ Yesu Kirisa ni, pu niimɛ kan ma mu, p'i da ɲuŋᴐ ɲaari ma na, p'i ɲaɲiŋɛ kan ma mu.
55001003	Nɛ Kilɛ shaari, wee wemu mu nɛ kapyeŋɛɛ pyi ni fungᴐnvige ni ma na jo ba na sefɛlɛɛ p'a li pye pyegana lemu na wɛ. Nɛ ba da Kilɛ ɲɛɛri, caŋa fara piige na, nɛ funŋᴐ ya wuu mu na bada wɛ.
55001004	Mu ya ɲɛsinmɛ pemu wo w`ee lahaduun wu ni w`uyɛ na ge, lee wa nɛ funŋᴐ ni. Ma la k'a sii shᴐ na ni xuuni, na funŋᴐ k'a sii di ma ɲa sanha, kᴐnhᴐ di fundanga ta.
55001005	N'a daa can can wo we wu wa ma mu ge, nɛ funŋᴐ wa dun wu bɛ na. Ma nulɛ Loyisi ni ma nu Unisi, pee p'a fɛnhɛ wee n'a daa can can wo wu ta. Nɛ d`a bɛ li na jo wee n'a daa wu ninumᴐ wu wa mu bɛ mu.
55001006	Lee wuu na nɛ na keye taha ma na, na Kilɛ ɲɛri ma mu, a Kilɛ di loolodaa lemu wo sefɛɛrɛ tirige ma na ge, la le mayɛ ni lee wo sefɛɛrɛ t'i gori yaha ma na.
55001007	Bani Kilɛ ya zᴐ wemu kan w`ee mu ge, wee ɲɛ fyaara wo wɛ. Ga fanha w'a leni w`ee ni, ni taanɲɛɛgɛ, ni fungᴐngᴐ fɛɛrɛ.
55001008	Lee wuu na ma ganha bu da zhiige w`u Kafᴐᴐ wu kaa jo na sipyii pu mu wɛ. Nɛ wemu bɛ wu ɲɛ kaso ni wu mɛgɛ ki wuu na ge, nɛ bɛ kaa ganha bu da bye ma mu shiige wɛ. Ga ma bɛ wu yere ma taa kanhama sige Jozaama pu jo wuu na, fanha kemu Kilɛ da ba gan ma mu ge, na bɛ ni kee ni.
55001009	Wee Kilɛ w'a w`ee shᴐ, na w`ee yiri na pye wuyɛ pyaa wo fɛfɛɛrɛ wuu. Kapyegee kiimu w`ee ya byi ge, wu ya ta w`ee shᴐ kee wuu na wɛ. Ga w'a w`ee ɲuŋᴐ wolo na bɛ ni wu wo keree ki shangana le, ni wu wo niimɛ wu baraga ni. Wee niimɛ w'a kan w`ee mu Yesu Kirisa wo kariɲɛɛgɛ ki funŋᴐ ni, na ta koŋᴐ nᴐhᴐ sanha zhan wɛ.
55001010	Wee niimɛ we, nimɛ w`u Shᴐvᴐᴐ Yesu Kirisa ya pa na ba wee shɛ w`u na. W'a xu wo fanha ki kyɛɛgi. Ɲ`ii sicuumᴐ pe pu ɲɛ pu ya xhuu wɛ, p'i ya gyɛɛgi bɛ_ɛ ge, a Jozaama p'i bye kaɲuŋᴐ na pee kaa yeege kpɛɛngɛ na.
55001011	Pee Jozaama pu wo yɛrɛ wuu na, Kilɛ ya nɛ pye pu jovᴐᴐ, ni tudunmᴐ, ni karamᴐgᴐ.
55001012	Lee wuu na pe kanhama pe bɛɛri wa nɛ na. Ga lee bɛ na li shiige wa nɛ na wɛ, bani wemu nɛ pye na tadaŋa ge, nɛ wee cɛ. Nɛ d`a bɛ li na jo lemu kaa w'a le nɛ keŋɛ ni ge, jo se wa wu ni wu lee mara, fo na shɛ koŋᴐ xᴐduun nᴐ.
55001013	Ayiwa, n'a ma kalaa fɛfɛɛrɛ jomᴐ pemu ni ge, pee yaha mayɛ funŋᴐ ni, ma da ɲaari m'a sahaŋi ni pee ni, ni n'a daa ni taanɲɛɛgɛ ni; Yesu Kirisa wo kariɲɛɛgɛ ki funŋᴐ ni yee wa daa.
55001014	Kalaasaama wemu kaa l'a le ma keŋɛ ni ge, wu mara Fɛfɛɛrɛ Munaa li gbᴐᴐrᴐ ni. Lee Fɛfɛɛrɛ Munaa le li wa w`ee funyᴐ ni.
55001015	Mayɛ pyaa k'a li cɛ na n'a daa fɛɛ piimu pu ɲɛ Azi fiige ki ni ge, pu bɛɛri ya nɛ yaha na yɛ. Fizhɛli ni Ɛrimozhɛni bɛ wa pee sipyii pu ni.
55001016	Ga Kafᴐᴐ wu ɲuŋᴐ ɲaari Onezifᴐri puga ki sipyii pu na, bani w'a nɛ funŋᴐ ɲiŋɛ tɛɛgɛɛ niɲɛhɛŋɛɛ ni. Ali na nɛ yaha kaso wu ni, wu ya lee ta bɛ shiige wuyɛ mu wɛ.
55001017	Ga ba w'a nᴐ Oromɛ kulo li ni wɛ, na nɛ xuu sha ni see ni fo na shɛ nɛ ɲa.
55001018	Kafᴐᴐ wu ɲuŋᴐ ɲaari wu na, w'i ba Kafᴐᴐ wo saama pu ta koŋᴐ ki caxhᴐgᴐ. W'a kasaaŋaa kiimu pye nɛ na Efese kulo li bɛ ni ge, muyɛ pyaa wa ki fiin na toro sipyii pu samaa t`aan.
55002001	Ayiwa na ja Timote, niimɛ wemu wu ɲɛ w`ee mu Yesu Kirisa wo kariɲɛɛgɛ ki ni ge, la le mayɛ ni m'a da ma wo baraga ki shaa wee ni.
55002002	Kalaa we m'a ta na mu sipyiɲɛhɛmɛɛ pu ɲii na ge, sipyii piimu na m'a daa na jo pu bɛ na j'a wee kalaa wu kan pii bɛ mu ge, ta pee kalaa wu ni.
55002003	M'a yaa ma ma taa kanhama lᴐ, ba Yesu Kirisa wo kashɛnŋmᴐ nijemɛ ɲɛ wɛ.
55002004	Kashɛnŋmᴐ wemu w'a giin wu wu ɲuŋᴐfᴐᴐ funŋᴐ ɲiŋɛ ge, wee da ga koŋᴐ keree kaa taga wuyɛ funŋᴐ cᴐnri ba sipyitiimɛ ɲɛ wɛ.
55002005	Wemu w'a ɲahazhaanri tafɛrɛ ti fe ge, wu bye w'i ya tee tafɛrɛ ti paa na saha ni ti korogoo ki bɛɛri ni wɛ, wu da jaralaa ta wɛ.
55002006	Faapye wemu w'a faa kanhama soro ge, wee w'a yaa wu pye shɛnshiimɛ na faa yapyiire ta.
55002007	Yemu nɛ yu mɛ ge, ma funŋᴐ sha ni yi ni, bani Kafᴐᴐ na ba ma pye m'a yi bɛɛri cɛ.
55002008	Ma hakili yaha Yesu Kirisa na, saannaa Dawuda ɲabige ke. W'a ɲɛ na foro xu ni, pee Kilɛ Jozaama pe wo yɛrɛ nɛ byi.
55002009	Nɛ na pee Jozaama pu yu, lee l'a pe kanhama pe nᴐ nɛ na. Lee wuu na p'a shᴐnhᴐyᴐ le nɛ na ba kakuubye ɲɛ wɛ. Ga Kilɛ wo Jomᴐ pu kunni, wa da j'a shᴐnhᴐyᴐ le pee na wɛ.
55002010	Lee wuu na nɛ keree bɛɛri xuli nayɛ ni, Kilɛ ya sipyii piimu ɲaha bulo ge, pee wuu na. Kᴐnhᴐ pu bɛ di ba ɲuwuuro ta Yesu Kirisa wo kariɲɛɛgɛ ki baraga ni, p'i nᴐᴐrᴐ nixhᴐbaama bɛ ta.
55002011	Pe jomᴐ pe ya sii tii fiinŋɛ, na ɲɛ bɛ tadaŋa: "W`ee bu w`uyɛ kan na xhu ni Yesu Kirisa ni, w`ee na ba ɲ`ii sicuumᴐ ta ni wu ni sanha.
55002012	W`ee bu la le w`uyɛ ni na gori yaha n'a daa wu ni, w`ee na ba bye ni wu ni wu saanra ti ni. Ga w`ee bu zhe wu ni niɲaa, wu bɛ na ba w`ee she.
55002013	W`ee bye w`ee di ya pye ɲᴐmɛhɛɛ fɛɛ wɛ, wee wa ɲᴐmɛɛ fᴐᴐ tuun bɛɛri ni. Bani wee ya jomᴐ yu, wu guri wu wuyɛ kaala pee na wɛ."
55002014	M'a yaa m'a sipyii pu funyᴐ tun pe jomᴐ pe na, ma da yi yu m'a wari pu mu xuuni Kilɛ wuu na na pu ganha ba dunni kafila wo jogana yɛ wuu na wɛ. Lee ya yafiin bɛ ɲᴐgi wɛ, piimu p'a pu nuri ge, peefɛɛ wo mago pe jomᴐ pe ya gyɛɛgi.
55002015	La le mayɛ ni, ma da labye wu pyi xuuni fo ma labye wu kaa di daan Kilɛ ni. Ma ganha bu shiige le labye wu ni wɛ, ta wu pyi m'a ɲᴐgi, ma da Kilɛ wo can wu yɛrɛ li pyi ni tiimɛ ni.
55002016	Jomᴐ pemu pu ɲɛ ɲuŋᴐ baa, ni pemu pu ɲɛ pu ni n'a daa koo li ɲɛ bɛɲii_i ge, ta mayɛ kasɛri pee na tajogo ni. Bani sipyii piimu p'a pee jomᴐ pu tuugo yu ge, la l'a f`oro pee wo Kilɛ ɲ`ii fyaara ti ni.
55002017	Pu jomᴐ p'a kakara pyi ba wuugo nᴐᴐgᴐ ɲɛ wɛ, kee kemu ki ma ba ma ceepuuro ti bɛɛri xa ge. Pee sipyii pii pu wa Imɛnɛ ni Filɛti.
55002018	P'a fiin foro can koo li t`aan, na n'a daa fɛɛ pu pyi na xuɲɛnɛ l'a pye xᴐ. Lee funŋᴐ ni p'a sipyii pii wo n'a daa wu kyɛɛgi ni pee jomᴐ pu ni.
55002019	Ga Kilɛ yɛ pyaa ya puga kemu wo ɲidaa kemɛ y`aa xuuni ge, lee ɲidaa le da j'a gyɛɛgi wɛ; li na gori yaha w`a li siimɛ na. Pe jomᴐ pe p'a ka lee ɲidaa li na na: "Kafᴐᴐ ya wu wo sipyii pu cɛ." ni pe ni: "Sipyaa sipya wu ɲɛ Kafᴐᴐ wo ge, wufᴐᴐ wu wu tᴐᴐgᴐ wolo tifire baa keree ni."
55002020	Yee wa ma li ɲaa fanhafɛɛ pugbᴐyᴐ ni, ma ma shɛ yagbegeye ya ta w`a yee ya y`aa ni sanni ni, ya d'a y`aa ni warifyɛn ni; ga ya bɛ di ɲɛ w`a yee ya y`aa ni tige ni, ya d'a y`aa ni cogo ni. Pɛrɛwa woyo ye, yee ma yaha cagbᴐyᴐ ye kaa na, yi saya na yaha cadiiye yi wo labye wu kaa na.
55002021	Ayiwa, sipya wemu bu laraga yaha ye kakuuyo ye mu, weefᴐᴐ na bye ba pɛrɛwa yaŋmuyᴐ yi ɲɛ wɛ. Weefᴐᴐ na gbegele yaha Ɲuŋᴐfᴐᴐ wu wo labye wu kaa na, wu nigbegeyahaŋa na ba bye kasaaŋaa tuuyo bɛɛri bye kaa na.
55002022	Ayiwa Timote, lɛvɛɛ p'a se lakuuŋᴐ kemu fɛni ge, sii kee ɲa m'a kee yaha w`a fɛɛfɛɛ. Piimu p'a Kafᴐᴐ pɛlɛ ni fungᴐnfige ni ge, m'a binnɛ m'a tifire, ni n'a daa, ni taanɲɛɛgɛ, ni ɲaɲiŋɛ shaa ni pee ni.
55002023	Ma ganha ba ma ɲᴐ leni fungᴐngᴐ baa jomᴐ, ni ɲuŋᴐ baa jomᴐ ni wɛ. Yoyo yɛ pee jomᴐ pe ya gᴐᴐn.
55002024	Na ta Kafᴐᴐ wo kapyebye di ya yaa w'a yogo kᴐᴐn wɛ. W'a yaa wu pye sipyisaama sipyii pu bɛɛri mu. W'i da wu na j'a sipyii kalaa, wu bye ni loxulo ni.
55002025	Piimu p'a wu jomᴐ pu kaala ge, w'a yaa w'a peefɛɛ yɛri ni lotaan ni, wu da pu leni kozaana ni. Bani la wa la ni Kilɛ na j'a daajeŋɛ pye k'a j'e pu ni, kᴐnhᴐ pu bɛ di ɲɛri, p'i can wu cɛ.
55002026	Lee funŋᴐ ni p'a puyɛ ta, na shᴐ Shitaanni wo tifuugo ki na; bani Shitaanni w'a pee sipyii pii co wu wo tifuugo na, kᴐnhᴐ pu da wu ɲidaan pyi.
55003001	Ayiwa Timote, pe jomᴐ pe yaha ma hakili na, m'a li cɛ na koŋᴐ ki taaxᴐᴐ li ba nᴐ, wee tuun wu na ba waha fo xuuni.
55003002	Koŋᴐ sipyii na ba bye nata fɛɛ. Pu na ba wari pye pu naɲii; pu na ba ɲᴐsanga pyi, na tabaara le puyɛ ni, na Kilɛ mɛgɛ kyɛɛgi. Pu da ba pu sefɛɛ ɲᴐmɛhɛɛ coni wɛ; pu da ba cemɛ cɛ pu pyevɛɛ mu wɛ. Pu jate da ba nᴐ Kilɛ kaa la shishiin na wɛ.
55003003	Pu ɲuyᴐ na ba waha, pu da ba ɲuŋᴐ ɲaari wɛ. Pu na ba sipyii mɛyɛ kyɛɛgi. Pu da ba tɛhɛnɛ yɛri puyɛ na ceepuuro ɲidaan keree na wɛ, na ɲɛ yacoyo. Saama tuugo bɛɛri kᴐvɛɛ pu ɲɛ pii.
55003004	Pu na ba sipyii nᴐhᴐ yɛri, na funvugo keree pyi. Tabaara na ba pu ɲi. Pu na ba pu ɲidaan keree funŋᴐ lᴐ Kilɛ na.
55003005	Pu na ba puyɛ pye Kilɛ ɲ`ii fyaara sipyii sipyii ɲɛɲaga na, ga p'i da ba gbara Kilɛ wo sefɛɛrɛ ti na pu zᴐlᴐᴐ pu na wɛ. Sii laraga yaha pee sipyii pii mu fɛɛfɛɛ!
55003006	Pii na ba jin pu ni piyɛyɛ ni, c`ee piimu wo fanha k'a c`ɛrɛ, ni p'a jurumu niɲɛhɛmɛ pye toro, lakuuŋᴐ tuugo bɛɛri bɛ di ɲɛ pu funŋᴐ ni ge, p'a ganha na pee faanna na joni, na pu fungᴐnyᴐ ɲɛri.
55003007	Tuun bɛɛri ni pee c`ee pu ma yu na lajɛ nivomᴐ pee ya zhaa, ga p'i da ga j'a can wuyɛ pyaa tii jɛ bada wɛ.
55003008	Ba Zhanɛsi ni Zhanbirɛsi bi Kilɛ tudunmᴐᴐ Musa kaala fo taashiinɛ li ni_i dɛ, lee kaalagana li na pii sipyii pii bɛ ya can wu kaala. Sipyii pu ɲɛ pii, piimu hakilee p'a kyɛɛgi ge, pu n'a daa wu bɛ di ɲɛ yaaga bɛ wɛ.
55003009	Ga pu wo keree ki da ga j'a zhɛ ɲaha na wɛ, bani sipyii pu bɛɛri na ba li cɛ kadugo y'iri na fungᴐngᴐ baa fɛɛ pu ɲɛ pii, ma na jo ba Zhanɛsi ni Zhanbirɛsi wuu l'a pa jɛ cɛgana lemu na wɛ.
55003010	Ayiwa, Timote mu kunni ya sii na nɛ wo kalaa wu koo ɲaari. M'a na ɲaarigana li cɛ, ni na funŋᴐ shagana le, ni na n'a daa we, ni na loxulo le, ni na taanɲɛɛgɛ ke, ni keree kiimu nɛ soro ge. Pye ba nɛ ɲɛ wɛ!
55003011	M'a nɛ kanhama pu bɛɛri bɛ cɛ, ni gbɛrigbɛri keree kiimu bɛɛri k'a pye nɛ na ge. Ta xᴐnhᴐrᴐ kanhama nɛ gba Ancᴐsi kulo le, ni Ikonɛ kulo le, ni Lisitiri kulo li ni? Kanhama tuugo kekɛ k'a kori ni ki ya nᴐ nɛ na_ɛ wɛ? Ga Kafᴐᴐ ya nɛ ɲuŋᴐ wolo pee bɛɛri ni.
55003012	Mu shiin li wa, sipyaa sipya w'a giin wu da ɲaari Kilɛ ɲ`ii fyaara ni xuuni, Yesu Kirisa wo kariɲɛɛgɛ ki ni ge, sipyii na ba weefᴐᴐ kanha.
55003013	Ga sipyikuuyo ye ni naŋmahara pyevɛɛ pii kunni, pee na ba se ɲaha na kakuuyo ni, na sipyii pii piinŋɛ ba puyɛ pyaa k'a piin piingana lemu na wɛ.
55003014	Mu kunni, m'a kalaa wemu ta, na wu co ni n'a daa can can wo wu ni ge, mayɛ yaha wee na. Bani sipyii piimu mu m'a wee kalaa wu ta ge, mayɛ pyaa k'a pee cɛ.
55003015	Mu ya Kilɛ wo fɛfɛɛrɛ Kitabuu pu jomᴐ pu cɛ, fo ma nᴐhᴐpiire ti tuun wu ni. Pee jomᴐ pe na j'a fungᴐngᴐ fɛɛrɛ kan mu mu, na ɲuwuuro bɛ kan ma mu ma n'a daa wu funŋᴐ ni Yesu Kirisa na.
55003016	Kilɛ wo Kitabuu pu jomᴐ pu bɛɛri p'a foro Kilɛ yɛ pyaa ni wu wo Fɛfɛɛrɛ Munaa li gbᴐᴐrᴐ ni. Lee wuu na kuduun ɲɛ pu ni, p'a j'a sipya kalaa. P'a sipya jaagi bɛ sanha na wu yɛri koo nizaana ni, na wu taanni tifire ɲaarigana ni;
55003017	kᴐnhᴐ sipyii piimu p'a Kilɛ koo li ɲaari ge, pee di fa, pu kalaagana bɛ di ɲᴐ. P'i da p'a gbegele yaha labye nizaama tuugo bɛɛri wo bye kaa na.
55004001	N'a da yi jo waha ma mu xuuni Kilɛ ni Yesu Kirisa ɲaha t`aan, wee wemu wu da ba kiiri kᴐn wyii ni xuu pu bɛɛri na ge; jo wu wo guri ba wu wuu na, ni wu saanra ti wuu na,
55004002	m'a Kilɛ wo Kafila wu yɛrɛ li pyi, ma da wu yu m'a wari. L'a pye taasaana la, l'a pye taakuunᴐ la, ta wu yɛrɛ pyi tuun bɛɛri ni. Ma da yu ni sipyii pu ni kᴐnhᴐ p'i ɲɛri, piimu bu nahana, m'a pee jaagi; ma da pu yɛri! M'a luu gbo, ma da pu kalaa!
55004003	Bani tuun wa w'a ma, sipyii pu funyᴐ da ba bye p'a kalaa can can wo wu nuri nige wɛ. Ga pu na ba daha puyɛ pyaa wo ɲidaan keree fɛni, na karamᴐgᴐlᴐᴐ niɲɛhɛmɛɛ shaa na daga na puyɛ shuuni. Pee na ganha na pu niwegee katangaa yɛ yu pu mu.
55004004	Pu na ba niwegee pari wolo can wu t`aan, na ki kan giraya mu.
55004005	Mu kunni, mu wu j'a mayɛ na keree bɛɛri ni, m'a kanhama xu mayɛ ni, ma da Kilɛ wo Jozaama pu yɛrɛ li pyi; ma da Kilɛ wo labye wu bɛɛri ɲᴐ fani m'a byi.
55004006	Nɛ kunni ya ɲɛri saraga. Pu na ba kee saraga ki wolo tuun wemu ni ge, wee tuun w'a nᴐ xᴐ; nɛ xuduun w'a nᴐ.
55004007	Nɛ bi zhaanra temu leni n'a daa wu funŋᴐ ni ge, nɛ la le nayɛ ni na se ta. Nɛ na wo tafɛrɛ ti paa na nᴐ ti tɛhɛnɛ na. Nɛ kori yaha n'a daa wu wo koo li ni.
55004008	Nɛ na ba saanra ɲudᴐnᴐ ta lemu li ɲɛ tiimɛ wuu ge. Kafᴐᴐ wemu wu ɲɛ tifire kiiri kᴐnvᴐᴐ ge, wee wu da ba li kan nɛ mu koŋᴐ ki caxhᴐgᴐ. Ga w'a da ba li kan nɛ yɛ nigin mu wɛ; piimu p'a wu cabaŋa ki sigee ni taanɲɛɛgɛ ni ge, wu na ba li kan pee bɛɛri mu.
55004009	La le mayɛ ni m'a ba na y'iri tᴐvuyo na.
55004010	Demasi ya kuri nɛ fɛni bani ke koŋᴐ ke wo yaŋmuyᴐ ye wo la k'a se ta wu na. W'a kari Tesaloniki kulo li ni. A Keresansi di gari Galasi fiige ki ni. Tite, a wee di gari Dalimasi fiige ki ni.
55004011	Luka yɛ nigin wu ɲɛ ni nɛ ni naha. Ma ba ma, ma da ma ni Marika ni, wu na ba j'a na tɛgɛ na labye wu na.
55004012	Nɛ Tishiki tun na kari Efese kulo li ni.
55004013	Ma ba ma, m'a doro Torowasi kulo li ni Karipusi y'iri, nɛ na fadegbᴐhᴐ kemu yaha w`a ge, m'a shɛ ki lᴐ m'a ma ni Kitabuu pu ni; sɛɛyɛ wuu pii susu kaa l'a waha na mu.
55004014	Tudugoo Alɛkisandire ya kakuunᴐ pye nɛ na fo li nigbᴐᴐ. Ga Kafᴐᴐ na ba wu saraa na bɛ ni wu kapyegee ki ni.
55004015	Ma bɛ w'a mayɛ kasɛri wu na, bani w'a w`ee jomᴐ pu kaala ni kafugo ni xuuni.
55004016	Nɛ kari tᴐᴐɲiishiinɛ li ni, di zhɛ na fiin jo kiiri kᴐnvᴐᴐ wu ɲaha t`aan ge, sipya wa shishiin ya ta na nɛ tɛgɛ wɛ. Pu bɛɛri bi nɛ yaha na yɛ. Ga Kilɛ wu lee yafa pu mu!
55004017	Kafᴐᴐ yɛ pyaa k'a nɛ tɛgɛ, na fanha kan nɛ mu, a nɛ j'a na Kilɛ Jozaama pu yɛrɛ li pyi li pyegana na. A Kilɛ cɛbaalaa bɛɛri di pu logo. A nɛ shᴐ cɛnri wu ɲᴐ ki na.
55004018	Nɛ li cɛ jo Kafᴐᴐ na ba nɛ ɲuŋᴐ wolo kakuuŋᴐᴐ bɛɛri ni, na nɛ shᴐ, na nɛ le wu saanra ti ni fugba wu ni. Pɛɛŋɛ k'a dɛri wu na tuun bɛɛri ni fo gbee! Amiina.
55004019	Pirisili ni wu poo Akilasi shaari, ni Onezifᴐri puga shɛɛn pu ni na nɛ pu shaari.
55004020	Erasiti ya kori Korɛnte kulo li ni, nɛ d'a Torofimɛ yaha Milɛti kulo li ni, bani w'a y'a.
55004021	La le mayɛ ni m'a ba na ta wiire ti sanha j'e wɛ. Ebulusi ya ma shaari, ni Pudɛnsi, ni Linusi, ni Kolodiya, pee bɛɛri ya ma shaari. Cebooloo pu samaa bɛɛri bɛ ya ma shaari.
55004022	Kafᴐᴐ wu kori ma mu. Kilɛ wu niimɛ kan yi bɛɛri mu.
56001001	Nɛ Pᴐli wemu wu ɲɛ Kilɛ wo kapyebye ni Yesu Kirisa wo tudunmᴐ ge, nɛ w'a we sɛmɛ we ka. Kilɛ ya sipyii piimu ɲaha bulo ge, w'a nɛ tun na nɛ wu pee yiri di ba leŋɛ n'a daa wu ni, di can wu shɛ pu na na bɛ ni Kilɛ ɲ`ii fyaara ni,
56001002	kᴐnhᴐ ɲ`ii sicuumᴐ nixhᴐbaama pu wo tadaŋa di bye pu mu. Kilɛ ya kafinɛyɛ yu wɛ, wee w'a pee ɲ`ii sicuumᴐ pu ɲᴐmɛɛ lᴐ w`ee mu na ta koŋᴐ nᴐhᴐ sanha zhan wɛ.
56001003	Tuun wemu ɲaha wu bi wii ge, ba wee tuun w'a pa nᴐ wɛ, a wu pu shɛ w`ee na wu wo jomᴐ pu ni. Pee jomᴐ pe wo yɛrɛ kaa li wa le nɛ keŋɛ ni. W`u Shᴐvᴐᴐ Kilɛ w'a na tun na nɛ w'a pee yu sipyii pu mu.
56001004	Ayiwa, Tite mu mu nɛ we sɛmɛ we tun. N'a daa wemu w'a w`u bɛɛri pinnɛ ge, nɛ ja yɛ pyaa mu ya sii wee n'a daa wu funŋᴐ ni. W`u To Kilɛ ni w`u Shᴐvᴐᴐ Yesu Kirisa wu niimɛ ni ɲaɲiŋɛ kan ma mu.
56001005	Ayiwa Tite, keree kiimu k'a kori shᴐᴐnri baa Kɛrɛti fiige ki ni ge, nɛ mu yaha w`a kᴐnhᴐ m'a kee shᴐᴐnri. M'a egilizi ɲahagbaa fɛɛ pii shᴐᴐnri n'a daa fɛɛ pu tɛ ni, m'a pee teŋɛ kulogoo ki bɛɛri ni n'a daa fɛɛ pu ɲuŋᴐ ni, m'a li pye ba nɛ yi jo ma mu wɛ!
56001006	Jaagi xuu ya yaa na ta wa shishiin bɛ na pii sipyii pii ni wɛ. P'a yaa na pye c`ee nigin nigin cepee. Pu nᴐhᴐpiire ya yaa na pye n'a daa fɛɛ, ti ganha ba doroo torogaguunᴐ na wɛ, t'i da ti na ti sefɛɛ ɲᴐmɛhɛɛ coni.
56001007	Egilizi ɲahagbaa fᴐᴐ ya yaa na pye jaagi xuu baa, bani Kilɛ wo kapyeŋɛɛ w'a byi. Wu ya yaa na pye ɲᴐsanga fᴐᴐ wɛ, wu ya yaa na pye loyiridaan fᴐᴐ wɛ, wu ya yaa na pye singba, kelee kafugo sipya wɛ, wu ya yaa w'a wari shaa ni naŋmahara ni wɛ.
56001008	Ga w'a yaa wu ta wu na nabuun kemɛɛ, wu bye kasaaŋaa pyevᴐᴐ, wu bye fungᴐngᴐ fᴐᴐ, wu bye sipya wemu w'a tii ge, wu bye fɛɛfɛɛ Kilɛ ɲaha t`aan, wu da jani wuyɛ na.
56001009	W'a yaa wu nᴐrᴐ yaha Kilɛ wo Kafila wu na ma na jo ba w'a kalaa wu ni kalaagana lemu na wɛ, kᴐnhᴐ wu j'a w'a sipyii pu kalaa. Wu da pu yɛri na bɛ ni kalaa can can wo wu ni. Piimu p'a nakaara ti pyi ge, wu da pee wo tapiinŋɛ ki shɛɛ pu na.
56001010	Bani sipyii niɲɛhɛmɛɛ pu ma diin na ɲuŋᴐ baa jomᴐ yɛ yu, na sipyii piinŋɛ na yu na fo p'a cekᴐᴐnrᴐ pyi ba Yawutuu pu ɲɛ wɛ.
56001011	M'a yaa na pii sipyii pii ɲᴐyᴐ tᴐ, bani kalaa wemu wu ɲɛ wu ya yaa p'a wu kaan wɛ ge, wee p'a gaan, na kpᴐnpoŋᴐᴐ kii wo n'a daa wu kyɛɛgi lee funŋᴐ ni, tifire baa saraa fɛni.
56001012	Pu Kirɛti shɛɛn yɛ pyaa wo fungᴐngᴐ fᴐᴐ wa ya jo na: "Kirɛti shɛɛn ya kafinɛyɛ yu tuun bɛɛri ni; pu ɲɛ ba yacoyo ɲɛ wɛ; saafɛɛ pu ɲɛ pii, pu yacɛrɛɛ di ya ɲini wɛ."
56001013	Pee jomᴐ pe di ɲɛ can. Lee wuu na, wa bu katiibaana la pye, li jo wu ɲii na, m'a yi jo waha, kᴐnhᴐ pu n'a daa wu bye baraga wo.
56001014	Pu ganha bu da daha Yawutuu pu wo giraya jomᴐ pu fɛni wɛ. Piimu bɛ p'a can wu she ge, pu ganha bu daha pee bɛ wo ɲᴐmɛhɛɛ ki fɛni wɛ.
56001015	Sipyii piimu zᴐlᴐᴐ pu ɲɛ fɛɛfɛɛ ge, yaŋmuyᴐ bɛɛri yi ɲɛ pee mu fɛɛfɛɛ. Ga piimu zᴐlᴐᴐ p'a nᴐrᴐ, n'a daa di ɲɛ pu mu_i ge, yaŋmuyᴐ bɛɛri y'a nᴐrᴐ pee mu. Bani pu fungᴐnyᴐ ye, ni pu zᴐlᴐᴐ p'a nᴐrᴐ.
56001016	Pu m'a yu na pee ya Kilɛ cɛ, ga pu kapyegee di li shɛɛ na kafinɛyɛ p'a yu. Tᴐnbɛnsipyii ni n'a she sipyii pu ɲɛ pii, ali pu ya j'a kiire bɛ pye lemu ɲɛ nizaana wɛ.
56002001	Ayiwa, mu kunni Tite, yemu y'a sii saha ni kalaa can can wo wu ni ge, ta yee yu.
56002002	Yi jo nᴐhᴐlɛɛ pu mu na pu tɛhɛnɛ yaha puyɛ na keree bɛɛri ni, p'i baraga yaha puyɛ na, p'i bye fungᴐnyᴐ fɛɛ. P'i baraga ta n'a daa, ni taanɲɛɛgɛ, ni loxulo ni!
56002003	Yi jo celɛɛ pu bɛ mu na pu bɛ pu pu wo ɲaarigana li pye l'i saha ni Kilɛ ɲidaan ni. Pu ganha bu zᴐjuuro yaha pu kapyeŋɛɛ wɛ, pu ganha bu singbaa yaha pu kapyeŋɛɛ wɛ. Yɛriyɛrijomᴐ pemu pu ɲɛ nizaama ge, p'i da pee kaan,
56002004	kᴐnhᴐ pu da li shɛɛ cepiire ti na, na pu namaa ni pu nᴐhᴐpiire kaa ya yaa na dan pu ni.
56002005	P'i bye fungᴐnyᴐ fɛɛ, p'i j'a puyɛ na, p'i da pu puga ki kapyeŋɛɛ ki bɛɛri pyi ni zᴐsaama ni, p'i da puyɛ tirige pu namaa mu. Kᴐnhᴐ wa shishiin ganha bu kafilakuumᴐ ta di jo w'a Kilɛ wo jomᴐ pu na wɛ.
56002006	M'a pee jomᴐ pe ninumᴐ jo lɛvɛɛ pu bɛ mu na pu fungᴐnyᴐ yaha puyɛ na keree bɛɛri ni.
56002007	Muyɛ pyaa k'a yaa na pye ɲaha shɛshɛɛrɛ keree bɛɛri ni, ma kapyegee nizaaŋaa funŋᴐ ni. Ma da sipyii pu kalaa ni funvige, ni see ɲaha ni.
56002008	Ma da kafila can can wo kaan ma kalaa wu ni, wemu wu ɲɛ wa da j'a wu kaala_ɛ ge, kᴐnhᴐ w`u pɛɛn p'i zhiige, pu ganha bu kakuunᴐ la shishiin ta di jo w`u na wɛ.
56002009	M'a yi jo buloo pu bɛ mu na p'a puyɛ tirige pu kafɛɛ mu keree bɛɛri ni. P'i da pu ɲidaan keree pyi, pu ganha ba pu kaala wɛ.
56002010	Pu ganha ba pu kafɛɛ pu yaŋmuyᴐ luu wɛ, p'i bye ɲᴐmɛhɛɛ fɛɛ, p'i puyɛ yaha tadaŋa sipyii tuun bɛɛri ni, kᴐnhᴐ sipyii di da baraga tɛri w`u Shᴐvᴐᴐ Kilɛ wu wo kafila wu na.
56002011	Bani Kilɛ wo niimɛ w'a wuyɛ shɛ. Wee ni sipyii pu bɛɛri wo ɲuwuuro t'a f`oro.
56002012	Wee niimɛ wu baraga ni Kilɛ ya w`ee kalaa, na yi yu w`ee mu na ɲaarigana lemu li ɲɛ Kilɛ ɲ`ii fyaara baa ge, ni ke koŋᴐ ke wo lakuuŋᴐ ke, na w`ee pu yee ɲᴐ yaha. Na w`u da ɲaari niɲaa wo caŋa ɲii le ni ni fungᴐngᴐ fɛɛrɛ ni, ni tifire, ni Kilɛ ɲ`ii fyaara.
56002013	Tadaŋa nizaaŋa ke ki wa w`u mu ge, w`u kee sige yani ki shɛduun wu pa nᴐ ge, Yesu Kirisa wemu wu ɲɛ w`u Kilɛgbᴐ ni w`u Shᴐvᴐᴐ ge, kee caŋa wee wo nᴐᴐrᴐ wu da ba wuyɛ shɛ.
56002014	Wee w'a wuyɛ kan, na xhu w`ee wuu na, kᴐnhᴐ wu w`ee shᴐ kakuuŋᴐᴐ tuuyo bɛɛri na, wu w`u pye fɛɛfɛɛ, wu w`u pye wu wo sipyii, kᴐnhᴐ w`u w`uyɛ pᴐ w`u da kasaaŋaa pyi tuun bɛɛri ni.
56002015	Ta sipyii pu kalaa mu, ma da pu yɛri. Wa bu nahana, m'a weefᴐᴐ jaagi na bɛ ni Kilɛ wo fanha ki ni. Wa shishiin ganha bu da ma fanha wɛ.
56003001	M'a n'a daa fɛɛ pu funŋᴐ to na p'a yaa p'a puyɛ tirige fiige ki ɲahagbaa fɛɛ, ni ki fanhafɛɛ pu mu; p'i da pu ɲᴐmɛhɛɛ coni. P'i gbegele yaha kapyegee nizaaŋaa bye kaa na tuun bɛɛri ni.
56003002	Pu ganha ba sipyii zᴐlᴐᴐ yu wɛ, pu ganha ba yoyo kᴐᴐn wɛ, p'i ɲuyᴐ peŋi ni sipyii pu bɛɛri ni, p'i bye lotangaa fɛɛ.
56003003	Bani taashiinɛ ni, w`ee bɛ pu bye fungᴐnyᴐ baa fɛɛ, Kilɛ ɲᴐmɛɛ cobaalaa, ni sipyii piimu p'a wuregi ge. W`ee bi w`uyɛ yaha keree bɛɛri tuuyo wo ɲidaan keŋɛ ni, ni xᴐnhᴐrᴐ tuugo bɛɛri, fo na shɛ w`ee pye keree bɛɛri wo buloo. Kuumᴐ ni ɲɛpɛnwaa funŋᴐ ni w`ee bi ɲaari. W`ee bi sipyii pii kᴐ, a pii bɛ di w`ee kᴐ.
56003004	Ga w`u Shᴐvᴐᴐ Kilɛ wo saama pe, ni taanɲɛɛgɛ kemu ki ɲɛ wu ni na ɲaha tii sipyii na ge, ba yee ya yiyɛ shɛ tuun wemu ni wɛ,
56003005	a Kilɛ di w`ee ɲuŋᴐ wolo. Ga li wa kanna w`ee wo kapyegee k'a tii na lee na w'a lee pye_e dɛ. W`ee ɲiɲaara t'a j'e wu ni, lee na w'a w`ee shᴐ. Fɛfɛɛrɛ Munaa l'a w`ee wuu, na w`ee shᴐ, na w`ee pye w`ee ya sevonᴐ se, na ɲ`ii sicuumᴐ nivomᴐ kan w`ee mu.
56003006	Kilɛ ya Fɛfɛɛrɛ Munaa li tirige w`ee na fo xuuni w`u Shᴐvᴐᴐ Yesu Kirisa baraga ni,
56003007	kᴐnhᴐ w`u j'a pye sipyitiimɛɛ Kilɛ ɲaha t`aan wuyɛ pyaa wo niimɛ wu baraga ni. Ɲ`ii sicuumᴐ nixhᴐbaama pemu na w'`a daa ge, w`u j'a pa pee bɛ ta.
56003008	Ayiwa, pee jomᴐ pe ya sii tii fiinŋɛ, na tadaŋa xᴐ. Nɛ funŋᴐ ki wa m'a da yi yu xuuni m'a wari sipyii pu mu, kᴐnhᴐ piimu p'a d`a Kilɛ na ge, pee di la le puyɛ ni p'i da kapyegee nizaaŋaa pyi. Lee l'a ɲᴐ, lee ni sipya di wa kuduun taa bɛ.
56003009	Ga ma ganha da mayɛ yaha ɲuŋᴐ baa nakaara te na wɛ, ni taashiinɛ li wo sipyii mɛyɛ yi wo nakaara, ni joɲɛhɛrɛ ni yoyo yemu p'a yirige Kilɛ tudunmᴐᴐ Musa wo saliya wu keree na ge. Ma ganha bu mayɛ le le la shishiin ni wɛ, bani kuduun wa lee la shishiin ni wɛ, kaɲᴐᴐ bɛ di wa li na wɛ.
56003010	Piimu p'a sipyii pu piinŋɛ na pu waagi ge, ma bu wee wa shi yɛri na nᴐ tᴐᴐɲii shuun na, wu bye w'i ya yee logo wɛ, laraga kᴐn wu na.
56003011	Bani m'a li cɛ na jo sipya wu ɲɛ wii wemu ya foro Kilɛ koo li ni ge. Jurumu w'a byi wemu na ba Kilɛ wo kiiri wu nᴐ wu na ge.
56003012	Di ba Aritemasi tun ma mu tuun wemu ni kelee Tishiki, m'a fyaala pa na ɲuŋᴐ c'iri Nikopolisi kulo li ni, bani na funŋᴐ ki wa di ba shɛ wiire ti tuun wu pye w`a.
56003013	Zenasi wemu wu ɲɛ sipyii tɛgɛvᴐᴐ kiiri na ge, hakili yaha wee ni Apᴐlᴐsi na, m'a pu tɛgɛ ɲaagoo li na, kᴐnhᴐ yaaga ganha shɛ pu kuuŋᴐ wɛ.
56003014	W`ee bɛ wo cebooloo pu ya yaa na pye kaɲᴐᴐ baa wɛ. P'a yaa na puyɛ taanni kasaaŋaa pyegana ni, kᴐnhᴐ p'i j'a pii tɛgɛ.
56003015	Piimu bɛɛri pu wa naha ni nɛ ni ge, pu bɛɛri ya ma shaari. W`u kaa ya dan piimu ni n'a daa wu wo koo ni ge, m'a pee bɛɛri shaari! Kilɛ wu niimɛ kan yi bɛɛri mu.
57001001	Nɛ Pᴐli we p'a le kaso ni Yesu Kirisa wo mɛgɛ ki kaa jo na ge, nɛ ni na ceborona Timote, w`ee p'a we sɛmɛ we tun w`u labyeɲii, w`u taanɲii Filemᴐ mu.
57001002	N'a daa fɛɛ piimu p'a puyɛ pinnɛɛ ma puga ki ni ge, na wu tun pee bɛ mu, na wu tun w`u ceboroshᴐ Afiya mu. W`u ceborona Arishipi wemu w'a kanhama pu ɲaa ni w`u ni shiizhan labye wu fɛni ge, ni wee bɛ.
57001003	W`u To Kilɛ ni w`u Kafᴐᴐ Yesu Kirisa wu niimɛ ni ɲaɲiŋɛ kan yi mu.
57001004	Na ceborona Filemᴐ, nɛ ba da Kilɛ ɲɛɛri tuun bɛɛri ni, nɛ ma na fungᴐngᴐ yaha mu na, na baraga taha wu na mu wuu na.
57001005	Bani mu ya d`a Kafᴐᴐ Yesu na dagana lemu na ge, na n'a daa fɛɛ pu bɛɛri co ni taanɲɛɛgɛ kemu ni ge, yee bɛɛri ya nᴐ nɛ na.
57001006	Lee wuu na, nɛ Kilɛ ɲɛɛri mu mu, kᴐnhᴐ n'a daa wu wo kariɲɛɛgɛ ke k'a w`u pinnɛ ni ma ni ge, la di fara kee na. Lee di bye kaɲuŋᴐ, kasaaŋaa kiimu bɛɛri ki wa w`u mu w`u ɲiifɛɛrɛ ti ni Kirisa ni ge, m'a kee bɛɛri cɛ.
57001007	Na ceborona Filemᴐ, taanɲɛɛgɛ ke ki wa mu ni ge, k'a lowaa le Kilɛ wo nagoo pu bɛɛri ni. Lee ya nɛ funŋᴐ taan, na nɛ luu ɲiŋɛ fo xuuni.
57001008	Lee wuu na, na ceborona, keree kiimu bɛɛri mu ya yaa na pye ge, Kirisa wo kariɲɛɛgɛ ki funŋᴐ ni, nɛ bi da j'a mu karamu mu wu ki pye.
57001009	Ga yani nɛ wu lee pye ge, nɛ yaa na mu ɲɛɛri taanɲɛɛgɛ ki wuu na. Nɛ Pᴐli, nɛ ɲɛri nᴐhᴐlɛ, lee na laha w`a, nɛ ɲɛ kaso ni Yesu Kirisa mɛgɛ ki wuu na.
57001010	Onɛzimu wo shizhaa na n'a da ma ɲɛɛri. Kirisa wo kariɲɛɛgɛ ki funŋᴐ ni w'a ɲɛri ba nɛ ja ɲɛ wɛ, kaso gbaha ki ni naha. Onɛzimu mɛgɛ ki kᴐri wu ɲɛ kaɲᴐᴐ.
57001011	Nɛ kunni ya cɛ na jo wu ya yaaga ɲᴐ mu na taashiinɛ li ni wɛ. Ga nimɛ, nɛ fara mu na, w'a keree ɲᴐgi w`ee bɛɛri na.
57001012	Lee wuu na, n'a da wu yaha zhɛ ma y'iri. W'a ɲɛri ba nɛyɛ pyaa munaa shige ɲɛ wɛ.
57001013	Nɛ kunni la bye di wu yaha nayɛ t`aan naha. Kilɛ Jozaama pemu wuu na di ɲɛ kaso wu ni ge, wu bye wee ma tɛgɛ, wu da kapyeŋɛɛ pyi na mu.
57001014	Nɛ funŋᴐ wa di kaa la shishiin pye lemu ya bɛ ma mu wɛ. Nɛ funŋᴐ wa di ma karamu le kasaana le wo bye na wɛ. Ga nɛ funŋᴐ wa li bye di shɛ da w'a pye mayɛ pyaa ɲidaan.
57001015	Ma na zhɛ li ta mu ni Onɛzimu ya laha yiyɛ na jɛɛrɛ yɛ nigin funŋᴐ ni, kᴐnhᴐ wu guri pa nᴐ ma na, wu gori yaha ma mu gbee.
57001016	Ga nimɛ, wu ɲɛ nago kanna bulo wu ɲɛ sanha wɛ. Wu tayerege ya pɛlɛ bulo wogo na. Wu co ni taanɲɛɛgɛ ni, m'a wu co ma ceboro. Wu kaa kunni ya dan nɛ ni fo xuuni, ga wu kaa kuuni ya yaa na dan mu ni na toro nɛ t`aan, bani sipya wu ɲɛ wii, na nᴐhᴐ pye Kirisa wo.
57001017	Wee tuun wu ni, ma bu da m'a sii na nɛ wii ma naɲii yɛ pyaa pyaa, m'a yaa ma Onɛzimu co ba ma da nayɛ pyaa ki co wɛ.
57001018	Li bu shɛ da nago w'a kaa la kyɛɛgi ma mu, kelee ma foo ɲɛ wu na, lee yaha nɛ kacɛ na.
57001019	Nɛ Pᴐli yɛ pyaa k'a ye ka na keŋɛ ki na jo nɛ na ba lee bɛɛri foo tᴐ ma mu. Nɛ foo le li wa ma na ge, nɛ funŋᴐ wa nago di ma funŋᴐ tirige ni lee kaa ni wɛ. Lee foo le, lee ɲɛ muyɛ pyaa kee.
57001020	Na ceborona, n'a ma ɲɛɛri ma ɲᴐ mayɛ na, m'a le kasaana le pye na mu Kafᴐᴐ wuu na. Ɲᴐ mayɛ na m'a na funŋᴐ ɲiŋɛ, kariɲɛɛgɛ kemu ni w`u wa Kirisa ni ge, kee mɛgɛ na.
57001021	Nɛ d`a li na nago nɛ bu kaa lemu ɲɛɛri mu mu, mu na lee pye nɛ mu; lee wuu na nɛ ye ka na tun mu mu. Nɛ d`a li na sanha nago keree kii nɛ jo mu mu ge, mu na kee bɛɛri pye fo na doro bɛ nɛ wo nijogoo ki t`aan.
57001022	Ayiwa, lee kadugo na m'a tashᴐngᴐ ka keree pye na mu, bani nɛ d`a li na yi wo ɲɛrɛgɛ ki funŋᴐ ni jo pu na ba na yaha yi mu caŋa ka.
57001023	Na kaso leɲii Epafirasi we wu ɲɛ kaso ni Yesu Kirisa mɛgɛ ki wuu na ge, wee ya ma shaari.
57001024	Na labyeɲii pu samaa bɛ, Marika, ni Arisitaaki, ni Demasi, ni Luka, pee bɛɛri ya yi shaari.
57001025	Kafᴐᴐ Yesu Kirisa wu niimɛ kan yi mu.
58001001	Kilɛ ya jo ni w`ee sefɛlɛɛ pu ni taatoronᴐ li ni tɛɛgɛɛ niɲɛhɛŋɛɛ ni; ni jogaŋaa niɲɛhɛŋɛɛ ni, Kilɛ tudunmᴐᴐ pii ɲᴐ na.
58001002	Ga nimɛ, ye cazaya ye na w'a wu jomᴐ pu kan wu Ja wu mu wu jo w`ee mu. Wee Kilɛ ya teŋɛ na pye yaŋmuyᴐ yi bɛɛri wo cɛn lᴐvᴐᴐ. Wee gbᴐᴐrᴐ bɛ ni w'a koŋᴐ y`aa.
58001003	Wee ɲɛ Kilɛ wo nᴐᴐrᴐ wu w'a ɲ'i ge, wu ni Kilɛ keree ki ɲɛ nigin. Yaŋmuyᴐ yi bɛɛri yi ɲɛ wu sefɛɛrɛ jomᴐ pu gbᴐᴐrᴐ ni. W'a sipyii je na yeege pu jurumu wu ni, na diin Se Bɛɛri Fᴐᴐ To Kilɛ kanige cɛ fugba wu ni.
58001004	Kilɛ Ja w'a ye mɛlɛkɛɛ pu na fo xuuni, bani Kilɛ yɛ pyaa ya mɛgɛ kan wu mu kemu k'a ye fo xuuni pu woyo yi na ge.
58001005	Kilɛ ya ta mɛlɛkɛ wa shishiin pye na: "Mu ɲɛ nɛ Ja, nɛ mu pye na Pya niɲaa wɛ."? W'i ya ta mɛlɛkɛ wa pye na: "Nɛ na ba bye ma To, m'a bye nɛ Ja wɛ."?
58001006	Na fara lee na, Kilɛ ya wu Ja nigin wu tun koŋᴐ na tuun wemu ni ge, na jo: "Mɛlɛkɛɛ pu bɛɛri p'a wu pɛlɛ."
58001007	Ye w'a jo wu mɛlɛkɛɛ pu shizhaa na ge, yee ye: "Tudunmᴐᴐ pu ɲɛ pii, na ɲɛ kapyebyii, W'a pu ɲɛri kafɛɛgɛ; na pu ɲɛri naɲiŋɛ."
58001008	Ga ye Kilɛ ya jo wu Ja wu shizhaa na ge, yee yi wa mɛ: "Mu ɲɛ Kilɛ, ma saanra ti da ga xhᴐ bada wɛ. Mu wo fanha ki pubiin le, tiimɛ pubiin li ɲɛ lii.
58001009	Keree kiimu k'a tii ge, kee k'a dan mu ni, katiibaana ya dan mu ni bada wɛ. Lee wuu na ma Kilɛ w'a ma ɲaha bulo, na wu fundanga s`inmɛ pu le ma ɲuŋᴐ ni, pee pemu p'a li shɛɛ na m'a ɲɛri saan ge. A wu ma pye m'a ye ma kaafɛɛ na."
58001010	Kilɛ ya jo Kirisa shizhaa na sanha na: "Kafᴐᴐ, mu w'a ɲiŋɛ nᴐhᴐ shan fo taashiinɛ li ni. Muyɛ pyaa keye y'a fugba wu bɛ y`aa.
58001011	Ye yaŋmuyᴐ ye bɛɛri yi da ba doro, ga mu kunni na ba bye ma tatɛɛngɛ ni fo gbee. Yi bɛɛri na ba lɛ ba f`aŋa ya lɛgi lɛgana lemu na wɛ.
58001012	Ma na ba yi kuri ba p'a fuugo kurulo wɛ. Yi na ba ɲɛri ba sipya ya faleŋɛ ɲɛri wɛ. Ga mu kunni, mu wa ma siimɛ na, tɛhɛnɛ bɛ di wa ma caŋa ɲɛhɛɛ na wɛ."
58001013	Ayiwa, Kilɛ sanha yi jo ɲa mɛlɛkɛ wa mu bada wɛ na: "Tiin saanra tatɛɛngɛ ki ni na kanige cɛ, fo di ba ma pɛɛn pye ma ɲidahaa tatahaŋa."
58001014	Mɛlɛkɛɛ ɲɛ jᴐgᴐ yɛ wɛ? Pu bɛɛri pu ɲɛ munahaa, tudunmᴐᴐ pu ɲɛ pii. Sipyii piimu pu da ba shᴐ ge, Kilɛ ya mɛlɛkɛɛ pu tunni pu na pee tɛri.
58002001	Ayiwa lee wuu na, keree kiimu w`ee ya logo ge, w`ee ya yaa na w`u funyᴐ yaha ki na xuuni, kᴐnhᴐ w`u funŋᴐ ganha da wᴐ w`u ki yaha wɛ,
58002002	Bani mɛlɛkɛɛ p'a jomᴐ pemu jo ge, pee ya pye can; piimu ya ta pee jomᴐ pu wii yaaga wɛ, kelee piimu p'a she pu ni ge, Kilɛ ya pee bɛɛri saraa na bɛ ni pu kapyegee ni.
58002003	Ayiwa, Kirisa ya w`ee shᴐ shᴐgana lemu na ge, Kafᴐᴐ yɛ pyaa k'a pye shɛnshiimɛ na tee ɲuwuuro ti kaa jo. Lee kadugo na, wu kalaapiire ti t'a pu logo ge, a pee di pu jo fiinŋɛ w`ee mu. Ayiwa, w`u bu le yaha jaha kaa, shᴐgana lekɛ na w`ee di da ba sii zhᴐ pee kanhama pu na wɛ?
58002004	Kilɛ yɛ pyaa ya li shɛ na pee jomᴐ pe ɲɛ can. A w'i sefɛɛrɛ kan wu kalaapiire ti mu p'a ɲaha shɛshɛɛrɛ ni kagbᴐhᴐᴐ ni kakanhaŋaa tuuyo niɲɛhɛyɛ pyi. W'a Fɛfɛɛrɛ Munaa li wo loolodahaa ki bɛ kan pu mu bɛ, na bɛ ni wuyɛ pyaa ɲidaan ni.
58002005	Ayiwa, kobaŋa kemu kaa w`ee ya yu ge, Kilɛ ya ta kee wo ɲuŋᴐ fɛɛrɛ ti kan mɛlɛkɛɛ pu mu wɛ.
58002006	Ga l'a ka Kilɛ Kafila wu ni na: "Sipya ɲɛ ɲaha fo mu w'a ma funŋᴐ shaa ni wu ni wɛ? Sipyiyawyii ɲɛ ɲaha fo mu w'a li kasɛɛgɛ pyi wɛ?
58002007	M'a wu cɛrɛŋɛ na foro mɛlɛkɛɛ pu t`aan jɛri funŋᴐ ni. M'a nᴐᴐrᴐ ni pɛɛŋɛ tᴐ wu ɲuŋᴐ ni na pye wu saanra ɲudᴐnᴐ.
58002008	M'a yaŋmuyᴐ yi bɛɛri kuu wu kan." Ayiwa ma bu logo na Kilɛ ya "yaŋmuyᴐ yi bɛɛri" kuu wu kan, lee kᴐri wu ɲɛ na yaŋmuŋᴐ ka shishiin ɲɛ kuubaa wu mu wɛ. Ga lee bɛ na, w`ee sanha yaŋmuyᴐ yi bɛɛri ɲa y'a kuu wu mu wɛ.
58002009	Ga Yesu wemu w'a cɛrɛŋɛ na foro mɛlɛkɛɛ pu t`aan jɛri funŋᴐ ni, kᴐnhᴐ wu xhu sipyiire ti bɛɛri wuu na Kilɛ wo niimɛ wu gbᴐᴐrᴐ ni ge, nimɛ wee ya nᴐᴐrᴐ ni pɛɛŋɛ ta, bani w'a xu wo kanhama pu soro.
58002010	Ayiwa can na, we w'a yaŋmuyᴐ yi bɛɛri y`aa, ni yaŋmuyᴐ yi bɛɛri ya y`aa wu wuu na ge; l'a bɛ To Kilɛ mu wu Yesu pye ɲuŋᴐfᴐgbᴐ nijemɛ jaagi baa wo wu kanhama pu gbᴐᴐrᴐ ni. Kᴐnhᴐ shɛnɲɛhɛmɛɛ di bye Kilɛ nagoo, p'i j'e wu nᴐᴐrᴐ wu ni. Bani Yesu wu ɲɛ pu ɲuwuuro ti ɲuŋᴐfᴐᴐ.
58002011	Yesu wemu w'a sipyii jii na wo pu jurumu ni ge, wee ni wu sipyijii pu bɛɛri To wu ɲɛ Kilɛ. Lee wuu na, li ya ta pye shiige wu mu w'a pee pyi wu cebooloo wɛ.
58002012	Lee wuu na w'a jo: "Kilɛ, n'a da ma mɛgɛ ki yiri na cebooloo pu mu, di ma masᴐŋᴐ yogo cee na sipyii pu bɛɛri ɲii na."
58002013	A wu Kilɛ pye sanha na: "N'a da mu pye na tadaŋa." Na nᴐhᴐ jo sanha na: "Kilɛ ya nagoo piimu kan nɛ mu ge, nɛ ni pee piiri shiizhan."
58002014	Ayiwa, sipyii p'a pye Kilɛ nagoo pee, lee wuu na Yesu bɛ ya pye sipyiyawyii. W'a pye mu kᴐnhᴐ wu xu wu gbᴐᴐrᴐ ni, xu sefɛɛrɛ te ti ɲɛ Shitaanni keŋɛ ni ge, tee di gyɛɛgi.
58002015	Xu ɲ`ii fyaara ya piimu pye Shitaanni wo buloo pu shi wu caŋa ɲɛhɛɛ ki bɛɛri funŋᴐ ni ge, kᴐnhᴐ wu pee bɛ ɲuŋᴐ wolo.
58002016	Can na Yesu ya ta pa di ba mɛlɛkɛɛ pu shᴐ_ɛ dɛ! Ga Ibirayima nagoo w'a pa shᴐ.
58002017	Lee wuu na li waha l'i waha, w'a yaa na pye sipyiyawyii pyegana bɛɛri na, kᴐnhᴐ wu bye pu saraya ɲaha shᴐᴐnrivɛɛ wo ɲuŋᴐfᴐgbᴐ, wemu w'a ɲuŋᴐ ɲaari, na ɲɛ ɲᴐmɛɛ fᴐᴐ Kilɛ wo labye wu ni ge. Kᴐnhᴐ wu sipyii pu wo jurumu wu foo tᴐ.
58002018	Ayiwa, piimu p'a gana nᴐwuuro keŋɛ ni ge, wu na j'a pee tɛgɛ nimɛ. Bani wuyɛ pyaa ki bɛ ya j'e nᴐwuuro ni kanhama ni.
58003001	Lee wuu na, na cebooloo Kilɛ ya yee piimu yiri, na yee pye wu fɛfɛɛrɛ sipyii fugba wu wo ɲaɲiŋɛ ki kaa na ge, nɛ funŋᴐ ki ɲɛ w`u w`u funyᴐ yaha nidoyo Yesu na; Kilɛ ya Yesu wemu pye wu tudunmᴐ, ni saraya ɲaha shᴐᴐnrivɛɛ wo ɲuŋᴐfᴐgbᴐ w`ee wo n'a daa wu shizhaa na ge,
58003002	Kilɛ w'a wu teŋɛ wee labye wu na, a w'i bye ɲᴐmɛɛ fᴐᴐ ba Musa ya pye ɲᴐmɛɛ fᴐᴐ wu labye wu ni Kilɛ puga ki ni wɛ.
58003003	Ga Yesu ya yaa ni pɛɛŋɛ ni na ye Musa na, bani puga yaavᴐᴐ ya pɛɛŋɛ taa na ye puga kiyɛ pyaa na.
58003004	Puga bɛɛri, sipya wu ɲɛ ki yereŋɛvᴐᴐ, ga yaŋmuyᴐ yi bɛɛri yereŋɛvᴐᴐ di ɲɛ Kilɛ.
58003005	Kilɛ tudunmᴐᴐ Musa kunni ya pye Kilɛ wo kapyebye, wemu w'a kapyeŋɛɛ ki pye ni ɲᴐmɛɛ fɛɛrɛ ni Kilɛ wo puga ki ni ge. Kilɛ bu jomᴐ pemu jo w'a pee jo sipyiire ti mu.
58003006	Ga Kirisa ya pye Kilɛ Ja wemu w'a pye ɲᴐmɛɛ fᴐᴐ ge. W'a tiin Kilɛ puga ki ni, na bye yaŋmuyᴐ yi bɛɛri ɲuŋᴐ ni. W`ee pu ɲɛ kee puga ke; w`ee funyᴐ y'a taan jo n'a daa we ni tadaŋa kemu wa w`ee mu ge, w`ee ya yaa na la le, na gori yaha kee na fo taaxᴐᴐ le.
58003007	Lee na Fɛfɛɛrɛ Munaa ya jo: "Yi bu Kilɛ jomᴐ pu logo niɲaa,
58003008	yi ganha bu da niwegee waha, ba yi sefɛlɛɛ p'a li pye pu wo n'a she wu tuun wu ni siwaga ki ni wɛ.
58003009	Wee xuu wu ni yee sefɛlɛɛ p'a jo p'i nɛ Kilɛ taanna wii, na ta pu d'a nɛ kapyegee ki ɲa, fo na shɛ nᴐ yee kɛlɛɛ shishɛɛrɛ (40) na.
58003010	Lee wuu na, nɛ luu ya y`iri pu t`aan; a nɛ jo: 'Pu funŋᴐ keree k'a pu piinŋɛ tuun bɛɛri ni; nɛ giin p'i na koo lemu cɛ ge, pu ya lee cɛ wɛ.'
58003011	Lee wuu na, nɛ luu ya y`iri xuuni, a nɛ gaa jo: 'Pu da ga ba j'e nɛ wo ŋmᴐnᴐ li ni bada wɛ.' "
58003012	Na cebooloo, y'a yiyɛ kasɛri, n'a daa baara zᴐguuŋᴐ ganha bu da wa shishiin ni, wu zhe Kilɛ ɲ`ii wo wu ni wɛ.
58003013	Ga y'a yiyɛ yɛri caya bɛɛri, niɲaa na j'a jo caya yemu bɛɛri na ge, kᴐnhᴐ jurumu ganha bu da yee wa shishiin piinŋɛ wu yi niwegee pye ki waha wɛ.
58003014	Tadaŋa kemu w`ee ya ta fo taashiinɛ li ni ge, w`ee bu la le w`uyɛ ni na gori yaha kee tadaŋa ki na fo na shɛ nᴐ li tɛhɛnɛ na, wee tuun wu ni w`u na bye Yesu wo kariɲii.
58003015	L'a ka Kilɛ Kafila wu ni na: "Yi bu Kilɛ jomᴐ pu logo niɲaa, yi ganha bu da niwegee waha, ba yi sefɛlɛɛ p'a li pye pu wo n'a she wu tuun wu ni siwaga ki ni wɛ."
58003016	Ayiwa, piikɛ pu d'a Kilɛ jomᴐ pu logo, na nᴐhᴐ n'a she le puyɛ ni wɛ? Kilɛ tudunmᴐᴐ Musa ya piimu bɛɛri ɲaha co na foro Misira fiige ki ni ge, ta pee bɛ wɛ?
58003017	Piikɛ t`aan Kilɛ luu d'a y`iri fo yee kɛlɛɛ shishɛɛrɛ (40) wɛ? Piimu p'a jurumu wu pye na xhu siwaga ki ni ge, ta pee bɛ wɛ?
58003018	Kilɛ ya k`aa li na na jᴐgᴐ ni jᴐgᴐ wu ɲɛ pee da ga ba j'e wee wo ŋmᴐnᴐ fiige ki ni_i wɛ? Piimu p'a wu jomᴐ pu logo na nᴐhᴐ n'a she le puyɛ ni ge, ta pee bɛ wɛ?
58003019	Lee l'a li pye w`ee ya li ɲa, pu n'a daa baara ti wuu na pee ya ta j'a j'e Kilɛ wo ŋmᴐnᴐ fiige ki ni wɛ.
58004001	Ayiwa, Kilɛ ya ɲᴐmɛɛ lᴐ w`ee mu na w`ee na ba j'e wu ŋmᴐnᴐ li ni. Lee wuu na, w'`a w`uyɛ kasɛri xuuni, kᴐnhᴐ wa shishiin ganha da bye jebaa li ni wɛ.
58004002	Bani Kilɛ Jozaama p'a jo w`ee mu ba p'a jo pee mu jogana lemu na wɛ. Ga jomᴐ pe pee ya logo ge, pee ya ta yafiin bɛ ɲᴐ pu na wɛ. Bani pu logovɛɛ ya ta pu co ni n'a daa ni wɛ.
58004003	Ba Kilɛ ya yi jo jogana lemu na wɛ na: "Nɛ loyire wo ya k`aa jo pu da ga ba j'e nɛ wo ŋmᴐnᴐ li ni bada wɛ." Ga w`ee piimu p'a d`a Yesu na ge, w`ee kunni na ba j'e lee ŋmᴐnᴐ li ni. Kilɛ ya wu ŋmᴐnᴐ li kaa jo fo tuun wemu ni wu labye w'a fa koŋᴐ ki yaaduun wu ni ge.
58004004	Bani y'a jo Kilɛ Kafila wu ni caŋa gbarashuun wogo ki shizhaa na na: "Kilɛ ya wu labye wu xᴐ w'a caŋa gbarashuun wogo ki na, na ŋmᴐ caŋa gbarashuun wogo ki na."
58004005	Kilɛ ya jo sanha na: "Pu da ga ba j'e nɛ wo ŋmᴐnᴐ li ni bada wɛ."
58004006	Ayiwa, piimu p'a fɛnhɛ Kilɛ Jomᴐ pu logo ge, pee ya ta j'e lee ŋmᴐnᴐ li ni wɛ, bani pu ya ta d`a Kilɛ na wɛ. Wee tuun wu ni piitiilee p'a yaa na j'e lee ŋmᴐnᴐ li ni.
58004007	Lee wuu na Kilɛ ya caŋa katii teŋɛ sanha, kee ɲɛ "Niɲaa". W'a fɛnhɛ ye jo saannaa Dawuda ɲᴐ na fo l'a mᴐ, yee yemu y'a jo xᴐ naha bɛ ge na: "Yi bu Kilɛ jomᴐ pu logo niɲaa, yi ganha bu da niwegee waha wɛ."
58004008	Ayiwa, Zhozuwe da bi sii j'a ŋmᴐnᴐ li kan Izirayɛli nagoo pu mu, Kilɛ bi da jo nige caŋa katii shizhaa na wɛ.
58004009	Lee na ba Kilɛ ya ŋmᴐ caŋa gbarashuun wogo ki na ŋmᴐgana lemu na wɛ, lee ŋmᴐnᴐ li tuugo k'a gbegele yaha sanha Kilɛ sipyii pu mu.
58004010	Bani wemu w'a j'e lee ŋmᴐnᴐ li ni ge, wee bɛ ya ŋmᴐ wu labye wu na, ba Kilɛ ya ŋmᴐ wɛ.
58004011	Lee na, w`u la le w`u j'e lee ŋmᴐnᴐ li ni, kᴐnhᴐ wa shishiin ganha bu da n'a she pyevɛɛ pu ni wɛ.
58004012	Bani Kilɛ Kafila wu ɲɛ ɲ`ii wo ni baraga wo. Wu ɲᴐ ya taan na ye ɲᴐyᴐ shuun ŋmᴐᴐ na. Wu na j'a sipya su wu zᴐ na, fo na shɛ nᴐ wu munaa tɛhɛnɛ na, na nᴐ wu yatɛnzogoyo ni semɛɛ pu na. W'a sipyii funzhakeree ni pu funŋᴐ keree suguri, fo na ki cɛni.
58004013	Kilɛ wo yayaaga ka shishiin ya ŋmᴐhᴐ wu na wɛ. Kilɛ wemu ɲaha t`aan w'`a da ba fiin jo ge, yaŋmuyᴐ yi bɛɛri yi ɲɛ kpɛɛngɛ na wee ɲaha t`aan taŋmᴐhᴐŋᴐ baa.
58004014	Saraya ɲaha shᴐᴐnrivɛɛ wo ɲuŋᴐfᴐgbᴐ wu ɲɛ w`ee mu, wemu w'a dugi fo fugba wu ni ge; wee ɲɛ Yesu Kilɛ Ja we, Lee wuu na w`u kori yaha wu n'a daa koo li ni.
58004015	Saraya ɲaha shᴐᴐnrivɛɛ wo ɲuŋᴐfᴐgbᴐ wemu wu ɲɛ w`ee mu ge, wee ya ɲuŋᴐ ɲaari w`ee na, na w`ee tɛri w`u fanhaxhᴐᴐrᴐ keree na. Bani Shitaanni ya wu taanna wii ba w'a li pyi w`ee na wɛ, ga wu ya ta j'a wu tᴐᴐgᴐ le jurumu wa shishiin ni wɛ.
58004016	Lee na, w`u lowagaa wuu pu fulo Kilɛ wo niimɛ saanra koo li na, kᴐnhᴐ wu ɲuŋᴐ ɲaari w`u na. Wu niimɛ tirige w`u na, kᴐnhᴐ wu bye w`u tɛgɛvᴐᴐ w`u tɛgɛduun ni.
58005001	Ayiwa, saraya ɲaha shᴐᴐnrivɛɛ wo ɲuŋᴐfᴐgbᴐ wemu pu ma shᴐᴐnri lᴐ sipyii pu tɛ ni ge, sipyii pu wuu na wu ma deŋɛ, kᴐnhᴐ wu da sipyii pu ni Kilɛ tɛ keree ki shᴐᴐnri. Saraya yemu p'a wo pu wo jurumu w'i yafa pu mu ge, ni yaŋmuyᴐ yemu p'a gaan Kilɛ mu ge, kᴐnhᴐ wu da yee bɛ kaan Kilɛ mu.
58005002	Wu na j'a da kaa cɛbaalaa ni piinŋɛ fɛɛ pu ɲaha coni ni lotaan ni, bani wuyɛ pyaa bɛ ɲɛ fanhaxhᴐᴐrᴐ fᴐᴐ wa ba pu ɲɛ wɛ.
58005003	Tee fanhaxhᴐᴐrᴐ te ma wu pye wu na saraya wo wuyɛ pyaa wo jurumu wu wuu na ba w'a li pyi sipyii pu samaa wo jurumu wu wuu na wɛ.
58005004	Ayiwa, wa shishiin da ga j'a wuyɛ pye saraya ɲaha shᴐᴐnrivɛɛ wo ɲuŋᴐfᴐgbᴐ wɛ, fo Kilɛ yɛ pyaa bu ma yiri, na ma pye wii ba w'a Arᴐn pye mu wɛ.
58005005	Lee l'a li pye, Kirisa bɛ ya ta wuyɛ pɛlɛ na weeyɛ pyaa k'a wuyɛ pye saraya ɲaha shᴐᴐnrivɛɛ wo ɲuŋᴐfᴐgbᴐ wɛ. Ga na Kilɛ w'a wee pye wii; w'a Kirisa pye: "Mu ɲɛ nɛ Ja, nɛ mu pye na pya niɲaa."
58005006	Y'a ka Kilɛ Kafila wu ni xuu wa bɛ ni na: "Mu na ba gori yaha gbee saraya ɲaha shᴐᴐnrivɛɛ ɲuŋᴐfᴐᴐ, ba Mɛlikisedɛki ɲɛ wɛ."
58005007	Tuun wemu ni Yesu di bye koŋᴐ na ge, w'a bi li cɛ na To Kilɛ na j'a wee shᴐ xu na, a wu Kilɛ ɲɛɛri, na ɲɛɛgbᴐhᴐ pye fo na mɛɛ suu. A Kilɛ di wu ɲɛrɛgɛ ki shᴐ wu Kilɛ ɲ`ii fyaara ti wuu na.
58005008	Ga ali na ta wu ɲɛ Kilɛ Ja we, w'a sᴐᴐ na Kilɛ ɲᴐmɛɛ co wu kanhama pu funŋᴐ ni.
58005009	Ba w'a Kilɛ wo kapyeŋɛɛ ki bɛɛri ɲᴐ fa wɛ, piimu bɛɛri p'a wu ɲᴐmɛɛ co ge, a wu pee bɛɛri shᴐ; tee ɲuwuuro te wa da ga xhᴐ bada wɛ.
58005010	A Kilɛ di wu pye saraya ɲaha shᴐᴐnrivɛɛ wo ɲuŋᴐfᴐgbᴐ we ba Mɛlikisedɛki ɲɛ wɛ.
58005011	Keree niɲɛhɛŋɛɛ wa w`ee mu na yu yee mu le shizhaa na, ga ki kᴐri shɛmɛ p'a waha yee na. Bani yee keree ɲaha cɛmɛ p'a pɛn.
58005012	Nimɛ bi yaa na yee ta yee ya ɲɛri na xᴐ kalaatii. Ga yee nimɛ wuu mago sanha di ɲɛ kalaatii na p'a yi kalaa Kilɛ jomᴐ pu keree nizhiigee ki ni. Jirimɛ na yee mago wa, yee da ga j'a yaligbangbanŋa li wɛ.
58005013	Wemu wo ɲᴐlige ki ɲɛ jirimɛ yɛ ge, wee ɲɛ pubinnɛ. Wee ya katiinɛ cɛ shᴐᴐnri katiibaana ni wɛ.
58005014	Ga yaligbangbanŋa ɲɛ sipyilɛyɛ wogo, pee piimu fungᴐnyᴐ y'a kasaaŋaa ni kakuuŋᴐᴐ cɛ shᴐᴐnri ge, bani p'a tee lee na.
58006001	Lee wuu na, w`ee ya kalaa Kirisa wo keree kiimu ni ɲᴐkᴐᴐnrᴐ ti na ge, w`u ganha bu da gori yaha kee yɛ na sanha wɛ. W`u la le w`u shɛ ɲaha na ba n'a daa wu cɛvɛɛ see wuu ɲɛ wɛ. W`ee ya yaa na kuri sanha ɲᴐkᴐᴐnrᴐ ti wo kalaa wu fɛni wɛ, wee wemu wu ɲɛ na sipya ya yaa na daburajɛ jo na wu tᴐᴐgᴐ wolo kaɲᴐᴐ baa keree ni, na d`a Kilɛ na ge,
58006002	ni batizeli keree, ni na keye tɛri sipyii na na Kilɛ ɲɛɛri pu mu, ni xuɲɛnɛ li keree, ni kiiri we wu da ba gᴐn koŋᴐ sipyii na caxhᴐgᴐ ki caŋa ge.
58006003	Ayiwa, w`u na kii keree kii yaha mu w`u shɛ ɲaha na, ni Kilɛ ya li koro kan.
58006004	Piimu p'a kpɛɛngɛ ki ta tᴐᴐɲii nigin na xᴐ, na fugba wu wo loolodaa li ɲɛhɛ, na Kilɛ wo Fɛfɛɛrɛ Munaa li ta ge,
58006005	na Kilɛ jomᴐ pu cɛ yaceŋɛ, na cabaya sefɛɛrɛ ti ɲɛhɛ ge.
58006006	Lee bɛ na a pee sipyii p'i zhe sanha Kilɛ jomᴐ pu ni, na guri taha pu kalɛgɛɛ fɛni. Pee sipyii pii na j'a pye dii na daburajɛ jo sanha Kilɛ ɲaha t`aan wɛ? Bani li ɲɛ kanna Kilɛ Ja wu puyɛ pyaa ya goroo korikoritige na, na wu shiige sipyiire ti bɛɛri ɲaha t`aan.
58006007	Ayiwa, zanhaya niɲɛhɛyɛ ya dun ɲiŋɛ kemu na, k'i faa yapyiire yeege ki faa pyevɛɛ mu ge, kee ya Kilɛ duba taa.
58006008	Ga ki ba xhuyo ni ɲakuuŋᴐ yeege, ki da yafiin bɛ ɲᴐ wɛ, ga laŋi ya kee tɛɛŋɛ. Ki taxᴐgᴐ ɲɛ na.
58006009	Lee bɛ na, na cebooloo, na taanɲiinɛɛ, ali w`ee ɲɛhɛ ba pe jomᴐ niwa pe yu, nakaara wa w`ee funyᴐ ni yee shizhaa na wɛ. W`ee ya li cɛ na yee wa koo nizaana ni, lee lemu li ɲɛ ɲuwuuro ti wo koo li ge.
58006010	Kilɛ ɲɛ tiibaa fo wu funŋᴐ ki wᴐ yee wo nibyegee kee, ni yee wo taanɲɛɛgɛ ki na wɛ, taanɲɛɛgɛ kemu yee ya zhɛɛ cebooloo pu na Kilɛ mɛgɛ ki wuu na ge; bani yee wa yi cebooloo n'a daa fɛɛ pu mago ɲᴐgi, ali nimɛ we bɛ ni yee wa pu mago ɲᴐgi.
58006011	Ga w`ee funŋᴐ ki wa yee bɛɛri nigin nigin wu la le yi da se ɲaha na mu fo tɛhɛnɛ le. Kᴐnhᴐ le na y'a daa ge, y'i ba lee ta.
58006012	W`ee funŋᴐ wa yee pu pye saafɛɛ wɛ. Ga Kilɛ ya cɛn wemu ɲᴐmɛɛ lᴐ ge, sipyii piimu p'a la le na wee taa pu n'a daa ni pu loxulo gbᴐᴐrᴐ ni ge, yi pye pee taannivɛɛ.
58006013	Tuun wemu ni Kilɛ ya ɲᴐmɛɛ lᴐ Ibirayima mu ge, ma na jo ba yaaga wa kemu k'a ye Kilɛ yɛ pyaa na wɛ, a Kilɛ di gaa wuyɛ pyaa mɛgɛ na na:
58006014	"Nakaara baa, n'a da duba ma mu, ma nagoo na ba ɲɛhɛ xuuni."
58006015	Ayiwa, a Ibirayima di ganha na Kilɛ ɲaha wii ni loxulo ni, na sii mᴐ lee ni. Kadugo t`aan a Kilɛ di ba ɲᴐmɛɛ li fa wu mu, w'a bi lemu lᴐ wu mu ge.
58006016	Sipya ba da gaa, yaaga kemu k'a ye wu na ge, kee na w'a gari. Kee kaaga ke ki ma li shɛɛ na pee jomᴐ pu ɲɛ can, na nakaara ta shishiin bɛ wa pu ni wɛ.
58006017	Lee pyegana li na Kilɛ ya li shɛ na fiinŋɛ wu cɛn lᴐvɛɛ pu na, na ɲɛri wa shishiin wa wee wo kateŋɛnɛ li ni wɛ, lee na w'a k`aa taha wu ɲᴐmɛɛ li na.
58006018	Kii keree shuun we da j'a ɲɛri bada wɛ. Kilɛ wu ɲᴐmɛɛ lᴐ wu nᴐhᴐ k`aa taha li na, wu da j'a kafinɛyɛ jo bada wɛ. Lee na w`ee ya lowaa ta, na w`u keye kuri kee tadaŋa ki na.
58006019	Kee tadaŋa ki ɲɛ w`ee mu ba tᴐᴐrᴐ ɲɛ wɛ, temu t'a dugo, t'i kᴐrᴐgᴐ coni na yereŋɛ lᴐhᴐ ni ge. Ki ɲɛ ba baraga yaŋmuŋᴐ ɲɛ wɛ; k'a w`ee tɛri w`u gori yaha n'a daa ni. Lee wuu na w`u na j'a j'e fɛfɛɛrɛ ti bɛɛri wo fɛfɛɛrɛ xuu wu ni Kilɛ ɲaha t`aan w`u n'a daa wu baraga ni. F`aŋa ka ki bi lee kuɲᴐᴐ le ɲaha pari.
58006020	Yesu ya fɛnhɛ j'e w`ee ɲaha na wee xuu wu ni, kᴐnhᴐ wu w`ee wo jurumu wu laha w`a. Wee ya pye saraya ɲaha shᴐᴐnrivɛɛ wo ɲuŋᴐfᴐgbᴐ ba Mɛlikisedɛki bi bye wɛ. Wu na ba gori yaha gbee tee ɲuŋᴐ fɛɛrɛ ti ni.
58007001	Ayiwa, we Mɛlikisedɛki we ya bye Salɛmu kulo li wo saan, na ɲɛ bɛ Kilɛ-gbᴐtabaaga wo saraya ɲaha shᴐᴐnrivᴐᴐ. Wee tuun wu ni Ibirayima bi shɛ kashɛn ŋmᴐ ni saannaa piitiilee ni, na se ta pu na. Ba w'a pa guri na ma wɛ, a Mɛlikisedɛki di shɛ wu ɲuŋᴐ c'iri, na duba pye wu mu.
58007002	Yaaga yaaga Ibirayima ya ta kashɛn ki ni ge, a wu yee bɛɛri jagi wolo kan Mɛlikisedɛki mu. Mɛlikisedɛki kᴐri wu ɲɛ na: "Tiimɛ saan", na fara lee bɛ na, Salɛmu kulo li saan wu ɲɛ wii. Lee kᴐri ɲɛ: "Ɲaɲiŋɛ saan".
58007003	To ni nu ɲɛ wu mu wɛ. Wa shishiin ya ta jo wu nᴐhᴐ tayirige shizhaa na, kelee wu segana, kelee wu xugana shizhaa na wɛ. Wu ɲɛ ba Kilɛ Ja wu ɲɛ wɛ, bani wu na gori yaha wu saraya ɲaha shᴐᴐnrivɛɛrɛ ti ni gbee.
58007004	Ta yee ya li cɛ na sipyigbᴐ wu ɲɛ Mɛlikisedɛki wɛ? Fo w`ee tolɛ Ibirayima ya yaaga yaaga ta kashɛn ki ni ge, a wu yi bɛɛri jagi wolo kan wu mu wɛ!
58007005	Levi nagoo piimu p'a jin saraya ɲaha shᴐᴐnrivɛɛrɛ ti kapyeŋɛɛ ki ni ge, saliya wa pee mu p'a jagi shuu Izirayɛli nagoo pu mu, lee kᴐri p'a wu shuu puyɛ pyaa shi shɛɛn pu mu, ali na ta pu bɛ ɲɛ Ibirayima nagoo p'a.
58007006	Mɛlikisedɛki bye Levi shi shɛn wɛ, ga na jagi shᴐ Ibirayima mu. Kilɛ bi ɲᴐmɛɛ lᴐ wee Ibirayima wemu mu ge, a wu duba pye wee mu.
58007007	Ayiwa nakaara baa, duba pyevᴐᴐ ya ye duba tavᴐᴐ na.
58007008	Saraya ɲaha shᴐᴐnrivɛɛ pu shizhaa na, piimu p'a bi jagi wu shuu ge, pee bye sipyii piimu da gori xu baa wɛ. Ga Mɛlikisedɛki we w'a jagi wu shᴐ Ibirayima mu ge, l'a shɛ na wee na gori yaha ɲ`ii na gbee.
58007009	W`ee na j'a jo na Ibirayima ya jagi wu wolo tuun wemu ni ge, Levi nagoo piimu p'a jagi wu shuu ge, pee bɛ ya jagi wolo wee tuun wu ni.
58007010	Bani tuun wemu ni Mɛlikisedɛki ya shɛ Ibirayima ɲuŋᴐ c'iri ge, pee bi sanha se wɛ; ga p'a bi bye Ibirayima ni.
58007011	Ayiwa, Kilɛ ya saliya wemu kan Izirayɛli nagoo pu mu ge, Levi wo saraya ye yi bye wee saliya we wo tayeregbᴐhᴐ. Tee saraya ɲaha shᴐᴐnrivɛɛrɛ ti da bi j'a sipyii pu shᴐ pu jurumu wu na, ɲuŋᴐ bi da bye nige li na nago saraya ɲaha shᴐᴐnrivᴐᴐ watii wu na teŋɛ, wee di bye ba Mɛlikisedɛki ɲɛ wɛ. Wu ganha bu bye Arᴐn wo kpᴐᴐn li shɛn wɛ.
58007012	Ga saraya ɲaha shᴐᴐnrivɛɛrɛ ti bu ɲɛri, li waha l'i waha saliya wu bɛ ya yaa na ɲɛri.
58007013	W`u Kafᴐᴐ Yesu wemu kaa w`ee ya yu ge, gbawege katii ni wee ya foro. Kee gbawege ke wo sipya wa shishiin ya ta saraya ɲaha shᴐᴐnrivɛɛrɛ kapyeŋɛɛ pye saraya tasogoŋᴐ xuu wu t`aan wɛ.
58007014	L'a fiinŋɛ na Zhuda wo gbawege ki shɛn wu ɲɛ w`ee Kafᴐᴐ we. Ga tuun wemu ni Kilɛ tudunmᴐᴐ Musa ya jo saraya ɲaha shᴐᴐnrivɛɛ pu shizhaa na ge, wu ya ta yafiin jo Zhuda wo gbawege ki shizhaa na wɛ.
58007015	Ayiwa, lemu li wa kii keree kii wo ɲɛri wu fiinŋɛ sanha w`ee mu ge, lee li wa mɛ. Saraya ɲaha shᴐᴐnrivᴐᴐ watii w'a teŋɛ, wee ɲɛ ba Mɛlikisedɛki ɲɛ wɛ.
58007016	Lee ya li shɛɛ na wee saraya ɲaha shᴐᴐnrivᴐᴐ wu ya ta teŋɛ na saha ni sipyii wo saliya ɲᴐmɛhɛɛ ki ni wɛ. Ga wuyɛ pyaa wo tɛhɛnɛ baa ɲ`ii sicuumᴐ pu sefɛɛrɛ ti gbᴐᴐrᴐ ni w'a teŋɛ.
58007017	Bani Kilɛ ya pa li shɛ na: "Mu ɲɛ saraya ɲaha shᴐᴐnrivᴐᴐ fo gbee, ba Mɛlikisedɛki ɲɛ wɛ."
58007018	Saraya ɲaha shᴐᴐnrivɛɛrɛ ti wo saliya nizhiimɛ w'a to wu fanhaxhᴐᴐrᴐ ni wu laɲᴐbaara ti wuu na.
58007019	Bani saliya wu ya j'a yafiin bɛ ɲᴐ fa wɛ, ga w`ee ya tadaŋa ta nimɛ, kemu k'a ɲᴐ nizhiige ki na ge. Kee gbᴐᴐrᴐ ni w`ee da j'a vulo Kilɛ na.
58007020	Na fara lee bɛɛri na, Kilɛ yɛ pyaa k'a k`aa na Yesu wu da bye saraya ɲaha shᴐᴐnrivᴐᴐ we. Kilɛ ya ta lee tuugo pye saraya ɲaha shᴐᴐnrivᴐᴐ watii shizhaa na wɛ.
58007021	Ga ba Yesu ya pye saraya ɲaha shᴐᴐnrivᴐᴐ wɛ, a Kilɛ di gaa na jo: "Nɛ Kafᴐᴐ Kilɛ ya k`aa, nɛ da ga na ɲᴐmɛɛ ɲɛri wɛ. Jo: 'Mu ɲɛ saraya ɲaha shᴐᴐnrivᴐᴐ fo gbee.' "
58007022	Lee wuu na Yesu ya pye le kariɲɛɛgɛ ɲᴐmɛɛfonᴐ le wo sɛɛri w`ee ni Kilɛ tɛ ni. Lee kariɲɛɛgɛ ɲᴐmɛɛ l'a ye na kanha nizhiinɛ li na.
58007023	Na fara lee na, pii pu saraya ɲaha shᴐᴐnrivɛɛ pu bi ɲɛhɛ, bani xu ya ta wa shishiin yaha w'a pye pu ni gbee wee labye we ni wɛ.
58007024	Ga Yesu ya kori yaha gbee ɲ`ii na. Lee wuu na wee wo saraya ɲaha shᴐᴐnrivɛɛrɛ ti na gori yaha fo gbee.
58007025	Lee wuu na, wemu bu sᴐᴐ Kilɛ na Yesu wo kariɲɛɛgɛ ki gbᴐᴐrᴐ ni, wee na ɲuwuuro ta koŋᴐ ki caxhᴐgᴐ. Bani Yesu ɲ`ii wo wu ɲɛ gbee, na Kilɛ ɲɛɛri peefɛɛ mu.
58007026	Saraya ɲaha shᴐᴐnrivɛɛ wo ɲuŋᴐfᴐgbᴐ wemu w'a bi sii yaa fo w`ee pu wee ta ge, wee wu ɲɛ wii. Wu fɛfɛɛrɛ wo wu ɲɛ. Jaagi xuu wa shishiin ɲɛ wu na wɛ, jurumu bɛ wɛ. Kilɛ ya wu waa laha jurumupyii pu na, na wu yirige kari fo fugba wu ni.
58007027	Wu mago wa li na nago ɲiga bɛɛri wu fɛnhɛ saraga wolo wuyɛ pyaa wo jurumu wu wuu na, wu bu xhᴐ wu na w'a sipyii pu samaa wo saraya yi wo pu wo jurumu wu wuu na, ba saraya ɲaha shᴐᴐnrivɛɛ p'a bi li pyi wɛ. Ga w'a wuyɛ kan na pye saraga tᴐᴐɲii nigin yɛ pe, sipyii pu wo jurumu wu wuu na. Saraga katii ya yaa na wolo nige kee kadugo na wɛ.
58007028	Saliya w'a sipyii piimu pye p'a teŋɛ na pye saraya ɲaha shᴐᴐnrivɛɛ wo ɲuŋᴐfᴐgbᴐ ge, fanhaxhᴐᴐrᴐ ti bi bye pee na. Kilɛ ya k`aa na jomᴐ pemu jo saliya wu kadugo na ge, pee p'a wu Ja wu teŋɛ na pye saraya ɲaha shᴐᴐnrivɛɛ wo ɲuŋᴐfᴐgbᴐ, wee wemu w'a fa, w'i da gori yaha bɛ mu gbee ge.
58008001	Ayiwa, jomᴐ pemu bɛɛri w`ee ya yu ge, pu ɲuŋᴐ yɛ pyaa ɲɛ na saraya ɲaha shᴐᴐnrivɛɛ wo ɲuŋᴐfᴐgbᴐ wemu wu ɲɛ w`ee mu ge, wee nidɛɛngɛ ki ɲɛ Se Bɛɛri Fᴐᴐ To Kilɛ kanige cɛ fugba wu ni.
58008002	Kilɛ-pɛɛŋɛ pugbᴐhᴐ kemu ni w'a wu wo labye wu pyi ge, kee ɲɛ f`aya puga see wogo kemu Kafᴐᴐ Kilɛ yɛ pyaa ya yereŋɛ ge; sipyiyawyii wo niyereŋɛ bɛ wɛ.
58008003	Saraya ɲaha shᴐᴐnrivɛɛ wo ɲuŋᴐfᴐgbᴐ bɛɛri, wu kateŋɛnɛ ɲuŋᴐ ki ɲɛ na yakanya ni saraya yi kaan Kilɛ mu. Lee na, li waha l'i waha, w`ee bɛ wo saraya ɲaha shᴐᴐnrivɛɛ wo ɲuŋᴐfᴐgbᴐ wu bɛ ya yaa na saraga ka wolo.
58008004	Wu da bi bye ɲiŋɛ ke na wu bi da bye saraya ɲaha shᴐᴐnrivᴐᴐ wɛ. Bani saraya ɲaha shᴐᴐnrivɛɛ pii wa na xᴐ piimu p'a yakanya ye, ni saraya yi keree ɲaha shᴐᴐnri, na bɛ ni Kilɛ tudunmᴐᴐ Musa wo saliya wu ni ge.
58008005	Pee wo saraya ɲaha shᴐᴐnrivɛɛrɛ t'a byi Kilɛ-pɛɛŋɛ puga kemu ni ge, kee ɲɛ fugba wogo ki wo jaa. Lee na, tuun wemu ni Kilɛ tudunmᴐᴐ Musa bi da f`aŋa puga ki yereŋɛ ge, a Kilɛ di wu pye: "Jaa wemu w'a shɛ ma na na ma yaha faaboboŋᴐ ki ɲuŋᴐ ni ge, la le m'a ki bɛɛri y`aa mu."
58008006	Ga nimɛ Yesu wo labye w'a ye na kanha saraya ɲaha shᴐᴐnrivɛɛ pu samaa wo wu na. Bani wee wu ɲɛ susurodɛgɛmɛ Kilɛ ni sipyii pu tɛ ni. Kariɲɛɛgɛ ɲᴐmɛɛ nivonᴐ l'a ye na kanha nilɛɛ li na, bani lee nᴐhᴐ ya teŋɛ ɲᴐmɛhɛɛ kiimu na ge, kee ya ye nizhiigee ki na.
58008007	Can na, kariɲɛɛgɛ ɲᴐmɛɛ nizhiinɛ li ɲᴐ da bi fa, ɲuŋᴐ bi da bye li na pu na shuun wuu nᴐhᴐ shan wɛ.
58008008	Ga Kilɛ ya wu sipyii pu jaagi, na pu pye: "Li wii caya ya wa ma, nɛ Kafᴐᴐ Kilɛ w'a jo mu. Nɛ na ba kariɲɛɛgɛ ɲᴐmɛɛ nivonᴐ lᴐ Izirayɛli puga ke ni Zhuda puga ki mu.
58008009	Nɛ pu sefɛlɛɛ pu keŋɛ co, na pu yeege caŋa kemu Misira fiige ki ni ge, kariɲɛɛgɛ ɲᴐmɛɛ le nɛ lᴐ pu mu wee tuun wu ni ge, nivonᴐ li da ba bye lee tuugo wɛ. Bani p'a nɛ kariɲɛɛgɛ ɲᴐmɛɛ li kyɛɛgi. Lee wuu na nɛ bɛ ya pu yaha.
58008010	Kariɲɛɛgɛ ɲᴐmɛɛ le nɛ da ba lᴐ Izirayɛli nagoo pu mu yee caya yi d'a toro xᴐ ge, lee le: Nɛ na ba na saliya wu le pu fungᴐnyᴐ ni, di wu ka pu zᴐlᴐᴐ na. Nɛ na ba bye pu Kilɛ, p'i bye nɛ sipyii.
58008011	Wa shishiin da ga ba wu shi shɛn, kelee wu ceboro kalaa nige wɛ na: 'Yi Kafᴐᴐ cɛ wɛ.' Bani pu bɛɛri na ba nɛ cɛ, na lᴐ sipyitiilee na fo na shɛ nᴐ sipyigbᴐᴐ na.
58008012	Nɛ na ba pu kanahaya yi yafa pu mu. Nɛ da ba na funŋᴐ tirige ni pu jurumu wu kaa ni nige wɛ."
58008013	Tuun wemu ni Kilɛ ya kariɲɛɛgɛ ɲᴐmɛɛ nivonᴐ li kaa jo ge, a lee di nizhiinɛ li ɲɛri nilɛɛ. Ayiwa, kariɲɛɛgɛ ɲᴐmɛɛ nizhiinɛ lemu l'a lɛ, li caŋa ɲii bɛ d'a toro ge, lee ya giin di biin.
58009001	Kariɲɛɛgɛ ɲᴐmɛɛ nizhiinɛ li funŋᴐ ni, kodorogoo kii bye w`a Kilɛ pɛlɛgana na, ni Kilɛ-pɛɛŋɛ puga f`aya wogo, kee kemu bye ɲiŋɛ ke na ge.
58009002	F`aŋa puga ki bi yereŋɛ, na ki pye pupyaa shuun. Pubile nizhiinɛ li bye fɛfɛɛrɛ puga. Sokinnagbᴐ we, ni tabali we, ni buuri we p'a wo na gaan Kilɛ mu ge, kee ni yee bi bye.
58009003	Pubile shuun wuu li bi bye ɲahaparaga f`aŋa shuun wogo ki kadugo y'iri. Lee bi bye fɛfɛɛrɛ ti bɛɛri wo fɛfɛɛrɛ puga.
58009004	Saraya yi tawologo ka bye w`a kemu k'a y`aa ni sanni ni ge, kee ni pu bi nudanga yawurere ti leni. Keshi wa bɛ bye w`a, sanni wu bi taga wee bɛɛri tᴐ. Maanɛ w'a bye sanni shᴐᴐ lemu ni ge, lee bye keshi wu ni, ni Arᴐn pubiin li l'a fyɛn ge, Kilɛ bi saliya wu ɲᴐmɛhɛɛ ki ka faakageeye yemu na ge, ni yee bɛ.
58009005	P'a bi jaalaa shuun nᴐᴐrᴐ wuu p'a y`aa wee keshi wu fugba ni, pee bye serubɛɛn. Pee wo kapaya yi ɲimɛ pu bi keshi wu ɲᴐtᴐŋᴐ ki tᴐ. Pee ɲimɛ pe ni pu bi jurumu yafa wo saraya yi wo shishan pu woni keshi wu fugba ni. Ga kii keree kii bɛɛri wo ɲaha joduun ɲɛ nimɛ wɛ.
58009006	Ayiwa, le singana le na f`aya puga ke ni ki yaŋmuyᴐ yi bɛɛri wa bi sin. Caŋa bɛɛri saraya ɲaha shᴐᴐnrivɛɛ pu bi jin pubile nizhiinɛ li ni na Kilɛ-pɛɛŋɛ ki keree pyi.
58009007	Ga saraya ɲaha shᴐᴐnrivɛɛ wo ɲuŋᴐfᴐgbᴐ wu yɛ nigin w'a bi jin pubile shuun wuu li ni tᴐᴐɲii nigin pe yee funŋᴐ ni. Wu bi jin w`a ni yatᴐᴐgᴐ shishan ɲɛ wu keŋɛ ni wɛ. W'a pee kan Kilɛ mu wuyɛ pyaa wo jurumu we ni sipyiire ti wo wu wuu na, p'a wemu pye na ta pu ya li cɛ_ɛ ge.
58009008	Lee funŋᴐ ni Fɛfɛɛrɛ Munaa ya li shɛ na na f`aya puga nizhiige ki yaha, xuu wemu w'a bye fɛfɛɛrɛ ti bɛɛri wo fɛfɛɛrɛ wo wu ge, wee koo bi sanha mugi wɛ.
58009009	Kee f`aya puga ke bye nimɛ wo keree kii wo jaa. Lee wa li shɛɛ na saraya yatᴐᴐyᴐ, ni saraya yemu bɛɛri y'a gaan Kilɛ mu ge, piimu p'a yee wo ge, na yee bi da j'a pee wo zᴐlᴐᴐ pu pye fɛɛfɛɛ wɛ.
58009010	Yee saraya ye, ni yaliye, ni yagbaya, ni lᴐhᴐ wuugaŋaa niɲɛhɛŋɛɛ, kee bi bye kalɛgɛɛ. Kee keree kii bɛɛri bi bye pyemɛ fo na shɛ Kilɛ pye w'a keree ki ɲɛri.
58009011	Ga Kirisa ya pa, na bye cabaya yaŋmuzaaya yi wo saraya ɲaha shᴐᴐnrivɛɛ wo ɲuŋᴐfᴐgbᴐ. F`aya puga kemu ni w'a wu wo labye wu pye ge, kee ya sii pɛlɛ, ki ɲᴐ bɛ d'a fa. Sipya ya ta kee yereŋɛ wɛ; ki ɲɛ bɛ ke koŋᴐ ke wogo wɛ.
58009012	Wee ya ta j'e Fɛfɛɛrɛ ti Bɛɛri wo Fɛfɛɛrɛ Xuu wu ni sikapee, ni nupiye wo shishan gbᴐᴐrᴐ ni wɛ. Ga wuyɛ pyaa wo shishan gbᴐᴐrᴐ ni w'a j'e tᴐᴐɲii nigin yɛ pe. W'a da lee pye nige sanha wɛ, bani w'a tɛhɛnɛ baa ɲuwuuro ta.
58009013	Ayiwa, na saha ni saliya wu ni, piimu bye fɛɛfɛɛ wɛ, p'a bi sikapee ni nupɛhɛɛ shishan, ni nupinyɛ nizogoyo shᴐᴐnrᴐ woni peefɛɛ na, na pu pyi mu fɛɛfɛɛ.
58009014	Ga Kirisa shishan ya fɛfɛɛrɛ pyi na ye yee na xuuni! Tɛhɛnɛ baa Kilɛ wo Munaa li gbᴐᴐrᴐ ni w'a wuyɛ kan Kilɛ mu saraga, manɛ ɲɛ kemu na wɛ. Wu shishan ya ɲuŋᴐ baa keree je laha w`ee zᴐlᴐᴐ na, kᴐnhᴐ w`ee di da kapyeŋɛɛ pyi Kilɛ ɲ`ii wo wu mu.
58009015	Lee wuu na Kirisa wu ɲɛ kariɲɛɛgɛ ɲᴐmɛɛ nivonᴐ li wo susuro tɛgɛvᴐᴐ. Sipyii ya jurumu wemu pye kariɲɛɛgɛ ɲᴐmɛɛ nilɛɛ li wo tuun wu ni ge, pee wo ɲuwuuro wuu na w'a xu. Kilɛ ya piimu yiri ge, tɛhɛnɛ baa cɛn wemu wo ɲᴐmɛɛ l'a lᴐ pee mu ge, kᴐnhᴐ p'i wee ta.
58009016	Sipya wa bu sɛmɛ y`aa yani wu xu ge, taagana lemu na wu keŋɛ yaŋmuyᴐ y'a yaa na pa daa wu nixhuxhᴐgᴐ na ge, na lee taagana li ka wee ni. Wee sɛmɛ wu da j'a yaaga pye wɛ, fo weefᴐᴐ ba xhu, a l'i jɛ na fiinŋɛ na w'a xu.
58009017	Bani na wufᴐᴐ yaha ɲ`ii na, tayerege wa wee sɛmɛ wu na wɛ, fo wufᴐᴐ bu xhu.
58009018	Lee wuu na ali kariɲɛɛgɛ ɲᴐmɛɛ nizhiinɛ li bɛ ya ta teŋɛ shishan baa wɛ.
58009019	Tuun wemu ni Kilɛ tudunmᴐᴐ Musa ya saliya wu ɲᴐmɛhɛɛ ki bɛɛri jo sipyii pu mu ge, a wu nupiye shishan, ni sikapee shishan lᴐ, ni lᴐhᴐ bɛ, ni Izopu tige geŋɛ, na kee taga shishan pu ɲɛrɛgi saliya Kitabu we, ni sipyiire ti bɛɛri na.
58009020	Na jo: "Kilɛ ya kariɲɛɛgɛ ɲᴐmɛɛ lemu lᴐ yee mu ge, lee wo shishan pu ɲɛ pe."
58009021	Lee ɲɛrɛgigana li ninunᴐ na Musa ya shishan ɲɛrɛgi Kilɛ wo f`aŋa puga ke, ni Kilɛ wo kapyeŋɛɛ yɛrɛyɛ yi bɛɛri na.
58009022	Na saha ni saliya wu ni, shishan ni p'a yaŋmuyᴐ yi bɛɛri pyi fɛɛfɛɛ, fo yaŋmuyᴐ nigin nigin wa yɛ. Shishan ya wo wɛ, jurumu da ga yafa wɛ.
58009023	F`aŋa puga ke ni ki yaŋmuyᴐ yi bye fugba wogo ki wo jaa. Ba yee yaŋmuyᴐ yi bi yaa na pye fɛɛfɛɛ ni yapᴐrᴐyᴐ shishan ni wɛ, lee na yaŋmuyᴐ ye yi ɲɛ fugba wu ni ge, yee bi yaa na pye fɛɛfɛɛ ni saraga ka ni, kemu k'a ye yapᴐrᴐyᴐ na ge.
58009024	Bani fɛfɛɛrɛ xuu wemu sipyii ya yereŋɛ na pye ba see wo wu jaa ɲɛ_ɛ ge, Kirisa ya ta j'e wee ni wɛ, ga fugba wo wuyɛ pyaa ni w'a j'e, kᴐnhᴐ wu yere To Kilɛ ɲaha t`aan w`ee wuu na.
58009025	Wu ya ta j'e w`a kᴐnhᴐ wu wuyɛ pye saraga tᴐᴐɲii niɲɛhɛŋɛɛ funŋᴐ ni wɛ, ba saraya ɲaha shᴐᴐnrivɛɛ wo ɲuŋᴐfᴐgbᴐ w'a bi jin fɛfɛɛrɛ xuu wu ni yee bɛɛri, ni yapᴐrᴐyᴐ shishan ni wɛ.
58009026	Li da bi bye mu, Kirisa bi da ganha tᴐᴐɲii niɲɛhɛŋɛɛ ni fo koŋᴐ ɲᴐ kᴐnduun ni. Ga nimɛ, koŋᴐ xᴐduun wu funŋᴐ ni, tᴐᴐɲii nigin yɛ pe, w'a wuyɛ shɛ, na wuyɛ kan saraga, kᴐnhᴐ wu jurumu wu lᴐ laha w`a.
58009027	Xu na ba nᴐ sipyii bɛɛri nigin nigin na tᴐᴐɲii nigin. Lee kadugo na Kilɛ di kiiri kᴐn pu na.
58009028	Mu Kirisa bɛ ya pye saraga tᴐᴐɲii nigin yɛ pe, kᴐnhᴐ wu shɛnɲɛhɛmɛɛ wo jurumu tuguro lᴐ. Wu na ba wuyɛ shɛ wu sigevɛɛ pu na, wu ba ba wu pana shuun wuu li ni. Wu da ba jurumu keree ɲaha shᴐᴐnri lee ni wɛ, bani w'a xᴐ lee ni. Ga ɲuwuuro wu da ba gan wu sigevɛɛ pu mu.
58010001	Ayiwa, Kilɛ ya yaŋmuyᴐ yemu ɲᴐmɛɛ lᴐ w`ee mu ge, yee wo jaa bye saliya wu ni. Ga dii yɛ pyaa yee yaŋmuyᴐ yi ɲɛ ge, saliya wuyɛ pyaa ya j'a yee shɛ wɛ. Lee wuu na piimu p'a bi Kilɛ pɛlɛ na bɛ ni saliya wu ni ge, pee bi saraya wo yee bɛɛri. Ga, saliya w'i ya ta j'a pee je yeege pu wo jurumu wu ni, na pee pye sipyii, piimu p'a fa wɛ.
58010002	Yee saraya yi da bi da j'a sipyii pu shᴐ, pu bi da yee ɲᴐ yaha; piimu p'a yi wo ge, pee bi da bye fɛɛfɛɛ tᴐᴐɲii nigin l'a xhᴐ. Pee bi da puyɛ wii jurumupyii nige wɛ.
58010003	Ga li ya ta pye mu wɛ, yee bɛɛri yee saraya yi ma sipyii pu funyᴐ tun pu jurumu wu na.
58010004	Bani nupɛhɛɛ, ni sikapee shishan da j'a jurumu laha bada wɛ.
58010005	Lee wuu na, Kirisa na pa koŋᴐ ki na, a wu Kilɛ pye na: "Mu ya jo na mu wa saraya yatᴐᴐyᴐ yi fɛni wɛ. Mu di ya ta sᴐᴐ sipyii pu wo yaŋmuganya yi saya na wɛ. Ga m'a nɛ kan ceepuuro, kᴐnhᴐ nɛ ti kan ma mu saraga.
58010006	Saraya nizogoyo ni jurumu yafa saraga ka shishiin ya ta ma ɲaha ɲi wɛ.
58010007	Wee tuun wu ni, a nɛ jo: 'Kilɛ, nɛ pa di ba ma ɲidaan pye ba l'a ka Kitabu wu ni wɛ.' "
58010008	Ayiwa, a Kirisa di fɛnhɛ Kilɛ pye: "Mu ɲɛ saraga yatᴐᴐyᴐ ye ni sipyii pu wo yakanya yi saya fɛni wɛ, na yee ya mu ɲaha ɲi wɛ." Ayiwa Yesu ya ye jo, ali na ta yee saraya ye di bi wo bɛ na saha ni Kilɛ tudunmᴐᴐ Musa wo saliya wu ni.
58010009	Lee kadugo na a Yesu di jo sanha: "Nɛ pa, di ba ma ɲidaan pye." Lee na w'a saraya yi wo saliya nilɛ wu shan, na nivomᴐ teŋɛ.
58010010	Lemu li bye Kilɛ ɲidaan ge, Yesu Kirisa ya lee pye. W'a wuyɛ kan saraga Kilɛ mu tᴐᴐɲii nigin pe. Lee gbᴐᴐrᴐ ni w`ee ya je yeege w`u jurumu wu ni.
58010011	Taashiinɛ li ni, saraya ɲaha shᴐᴐnrivɛɛ pu bi Kilɛ wo labye wu pyi caŋa bɛɛri. Saraya ninuyᴐ yi p'a bi wo tɛɛgɛɛ niɲɛhɛŋɛɛ ni, na ta yee saraya yi da j'a jurumu laha sipya na bada wɛ.
58010012	Ga Kirisa ya saraga nigin pe wu wolo gbee wo jurumu wu wuu na. Lee kadugo na, a wu diin saanra tatɛɛngɛ ki ni To Kilɛ kanige cɛ.
58010013	Na Kilɛ ɲaha wii fo wu ba wu pɛɛn pu tirige na pa yaha wu tᴐᴐyᴐ nᴐhᴐ ni.
58010014	Piimu ya pye fɛɛfɛɛ na foro pu wo jurumu wu ni ge, w'a pee pye p'a fa gbee saraga nigin pe wu gbᴐᴐrᴐ ni.
58010015	Lee ninunᴐ Kilɛ Munaa bɛ ya shɛ w`ee na. L'a jo:
58010016	"Nɛ Kafᴐᴐ ya jo: Kariɲɛɛgɛ ɲᴐmɛɛ le nɛ da ba lᴐ yee mu, yee caya ye na toro xᴐ na ge, lee le: Nɛ na ba na saliya wu yaha pu zᴐlᴐᴐ pu na, di wu ka pu fungᴐnyᴐ ni."
58010017	Ba w'a xᴐ yee ni wɛ, na jo: "Nɛ da ga na funŋᴐ tirige nige pu jurumu ni pu katiibaagaa na wɛ."
58010018	Ayiwa, jurumu wemu ya yafa ge, jurumu yafa saraga kawuunᴐ ɲuŋᴐ wa nige wee wuu na wɛ.
58010019	Lee wuu na na cebooloo, lowaa wa w`ee mu na j'e fɛfɛɛrɛ ti bɛɛri wo fɛfɛɛrɛ xuu wu ni Yesu shishan pu gbᴐᴐrᴐ ni.
58010020	Yesu ya kovonᴐ mugi w`ee mu, lemu l'a se ni w`ee ni Kilɛ y'iri ge, lee ɲɛ ɲ`ii sicuumᴐ koo le. Ɲahaparaga f`aŋa ki k'a bi lee tᴐ, a Yesu di kee laha w`a wu wo xu wu baraga ni.
58010021	W`ee wo saraya ɲaha shᴐᴐnrivɛɛ wo ɲuŋᴐfᴐgbᴐ wu ɲɛ wii. Wee wu ɲɛ Kilɛ wo sipyii pu ɲuŋᴐ ni.
58010022	Lee wuu na w`u fulo Kilɛ na ni zᴐsaama, ni nakaara baa n'a daa ni. W`u Yesu yaha wu w`u zᴐlᴐᴐ pu tiibaara ti bɛɛri je laha pu na! Wu w`u je fiinŋɛ!
58010023	Tadaŋa kemu kaa w`ee ya yu ge, w`u nᴐrᴐ kee na xuuni! Bani ɲᴐmɛɛ fᴐᴐ wu ɲɛ ɲᴐmɛɛ li lᴐvᴐᴐ we, wu na li ɲᴐ fa.
58010024	W'`a w`uyɛ funyᴐ tirige ni w`u sipyiɲii kaa ni, kᴐnhᴐ w`u da w`uyɛ logoo wari taanɲɛɛgɛ ni kapyegee nizaaŋaa bye na.
58010025	W`u ganha bu da w`uyɛ binnɛ ɲᴐ yaha ma na jo ba pii ya li pye wɛ! Ga w`u pye w`uyɛ yɛrivɛɛ, bani w`uyɛ pyaa wa li ɲaa na Kafᴐᴐ cabaŋa k'a tɛɛŋɛ.
58010026	Ayiwa, w`ee bu dᴐ, na jurumu pyi, na w`u ta w'`a can wu cɛ xᴐ, saraga katii wa nige kemu na j'a wee jurumu we yafa wɛ,
58010027	fo na kiiri ni nagbᴐhᴐ ki yɛ sigee ni fyaara nigbᴐᴐrᴐ ni. Kee nagbᴐhᴐ ki na ba Kilɛ wo pɛɛn pu s`orogo na pu xᴐ.
58010028	Sipya wemu bu Kilɛ tudunmᴐᴐ Musa wo saliya wu kyɛɛgi, sipyii shuun kelee taanri bu da piimu ɲɛ li sɛɛri ge, weefᴐᴐ na gbo ɲiɲaara baa pee wo jomᴐ pu wuu na.
58010029	Ga sipya bɛɛri w'a Kilɛ Ja wu fanha ge, na Kilɛ wo kariɲɛɛgɛ ɲᴐmɛɛ li wo shishan pu wii na p'a nᴐhᴐ ge, pee pemu p'a bi weefᴐᴐ pye fɛɛfɛɛ ge. Kelee Fɛfɛɛrɛ Munaa lemu l'a bi niimɛ kan wufᴐᴐ mu ge, wu bye w'i ya gbᴐᴐrᴐ taha lee na wɛ, ta yee ya giin na weefᴐᴐ ya yaa ni kanhama nigbᴐ ni na ye Kilɛ tudunmᴐᴐ Musa wo saliya wu kyɛɛgivᴐᴐ na wɛ?
58010030	Bani Kilɛ wemu w'a jo ge na: "Nɛ yɛ nigin mu li wa na jurumu footᴐnᴐ kan kakuubye mu." Wee ninumᴐ w'a jo bɛ sanha na: "Kafᴐᴐ na ba kiiri kᴐn wu sipyii pu na."
58010031	Na j'e Kilɛ ɲ`ii wo wu keŋɛ ni kiiri kaa na, tee ɲɛ fyaara nigbᴐᴐrᴐ dɛ!
58010032	Ayiwa, tuun wemu bɛɛri ni yee ya Kilɛ wo kpɛɛngɛ ki ta ge, yi yi funyᴐ yaha nidogo wee tuun wu na. Yee ya kori yaha ɲᴐmɛɛ fɛɛrɛ ni na kee yogbᴐhᴐ ki tun, ali na yi ta bɛ kanhama nigbᴐ ni.
58010033	Kabaŋa ka na, p'a yee fanha sipyii niŋɛ ni, na yee kanha xuuni. Piimu p'a kanha mu ge, kabaŋa ka na, yee ya bi gbegele di pee tɛgɛ.
58010034	Yee ya ɲuŋᴐ ɲaari kasolemɛɛ na. Sipyii ya yee keŋɛ yaŋmuyᴐ yi shᴐ yee na tuun wemu ni ge, a yee loxulo wuu di lee soro, bani yee ya li cɛ naafuu see wo wu wa yee mu wemu na gori yaha ge.
58010035	Lee wuu na, n'a daa we wu wa yee mu Kafᴐᴐ na ge, yi ganha bu da wee yaha wɛ. Bani lee kuduun ya pɛlɛ xuuni!
58010036	Yee mago wa sanha lowaa na, kᴐnhᴐ yi da se ɲaha na Kilɛ ɲidaan bye ni. Lee bu bye, w'a lemu wo ɲᴐmɛɛ lᴐ ge, yi na ba lee ta.
58010037	L'a ka Kilɛ Kafila wu ni na: "Jɛɛrɛ l'a kori wemu wu da ba ge, wee di ba. Li da mᴐ nige wɛ.
58010038	Sipya wemu w'a d`a nɛ na ge, wee w'a tii. Lee funŋᴐ ni wu da ba ɲ`ii sicuumᴐ see wo ta. Ga wu bu guri kadugo, nɛ wo fundanga ki da da wu ni nige wɛ."
58010039	Piimu p'a guroo kadugo, na gyɛɛgi ge, w`ee ɲɛ pee ni wɛ. Piimu p'a daa, pee di da ba ɲuwuuro ti ta ge, pee ni w`ee ɲɛ.
58011001	Ayiwa, n'a daa w'a w`ee wo tadaŋa ki wo yaŋmuyᴐ yi keree fiinŋɛ, na w`ee pye w`ee ya tiin ni li ni na yi wa w`ee mu na xᴐ. N'a daa w'a w`ee pye w`ee ya sᴐᴐ li na na can wa yaŋmuɲabaaya yi wo keree ki ni.
58011002	Pu n'a daa wu wuu na Kilɛ ya taashiinɛ li wo sipyii pu sᴐ.
58011003	N'a daa funŋᴐ ni w`ee ya li cɛ na Kilɛ wo jomᴐ pu baraga ni koŋᴐ ya y`aa. Lee na, yaŋmuyᴐ yemu ni w`ee ɲii wa ge, yee ya y`aa ni yaŋmuyᴐ ni yemu y'a ɲaa wɛ.
58011004	Wu n'a daa w'a Abɛli wo saraga ki pye k'a ye Kayɛn wogo ki na. Kilɛ ya li shɛ wu n'a daa wu shizhaa na na w'a tii. Bani Kilɛ yɛ pyaa ya sᴐᴐ wu yakanga ki na. Abɛli ya xu, ga niɲaa we bɛ ni w`ee ya kalaa taa wu n'a daa wu funŋᴐ ni.
58011005	Wu n'a daa wu wuu na Kilɛ ya Henᴐki lᴐ durogo fugba ni na ta wu sanha xhu wɛ. Sipya wa shishiin ya ta wu ɲa nige wɛ, bani Kilɛ ya wu lᴐ. Yani Kilɛ wu wu lᴐ ge, w'a bi wu sᴐ, na jo na wu kaa ya taan wee mu.
58011006	Ni n'a daa bɛ wɛ, wa shishiin kaa da j'a daan Kilɛ mu wɛ. Bani wa bɛɛri w'a giin wu fulo Kilɛ na ge, li waha l'i waha wufᴐᴐ ya yaa na d`a li na na Kilɛ wa, na ɲɛ bɛ wu shavɛɛ saraavᴐᴐ.
58011007	Wu n'a daa wu wuu na Kilɛ ya Nuxhun kaala ni keree kii ni, wu sanha kiimu ɲa wɛ. Na Kilɛ ɲ`ii fyaara yaha wu zᴐ wu na, a w'i kᴐᴐgbᴐhᴐ ka y`aa, kᴐnhᴐ wu ni wu puga shɛɛn di ba shᴐ. Ba w'a lee pye wɛ, a w'i li shɛ lee funŋᴐ ni na jaagi ya to koŋᴐ sipyii pu ɲuŋᴐ ni. A Kilɛ di wu jate sipyitiimɛ wu n'a daa wu wuu na.
58011008	Wu n'a daa wuu na Ibirayima ya Kilɛ ɲᴐmɛɛ co wu yiriduun wu ni Kilɛ mu. Kilɛ bi da fiige kemu kan wu mu, kee di bye wu cɛn ge; a wu foro wuyɛ pyaa wo fiige ki ni, na kee koo co na ta wu ya ki sanha cɛ wɛ.
58011009	Wu n'a daa wuu na w'a shɛ bye nadadiinmɛ kee fiige ki ni, kee kemu wo ɲᴐmɛɛ l'a lᴐ wu mu ge. A w'i wu wo tiinnɛ li pye f`aya piyɛyɛ ni. Lee Ishaaga ni Yakuba bɛ ya pye. Lee ɲᴐmɛɛ le ninunᴐ Kilɛ bi lᴐ pee bɛ mu.
58011010	Ibirayima bi kugbᴐᴐ ɲaha wii lemu nᴐhᴐshanma p'a ɲᴐ ge. Kilɛ wu ɲɛ lee kulo le wo kaɲahashᴐᴐnrimᴐ ni li yereŋɛvᴐᴐ.
58011011	Wu n'a daa wu wuu na Kilɛ ya pya kan Sara mu, ali na wu ta w'a lɛ bɛ xuuni. Bani w'a d`a li na na ɲᴐmɛɛ fᴐᴐ wu ɲɛ ɲᴐmɛɛ li lᴐvᴐᴐ we.
58011012	Lee wuu na, ali na lɛgɛ fanhaxhᴐᴐrᴐ yaha t'a nᴐ wu poo wu na, w'a nagoo niɲɛhɛmɛɛ ta, piimu p'a ɲɛhɛ ba fugba wᴐrᴐᴐ ki ɲɛ wɛ, ni ba suumᴐ lᴐhᴐ ɲᴐ gbazhɛnhɛ ɲɛ wɛ.
58011013	N'a daa ni pii sipyii pii bɛɛri ya xu. Kilɛ ya yaŋmuyᴐ yemu ɲᴐmɛɛ lᴐ ge, yee bi sanha j'e pu keŋɛ ni wɛ. Ga, a p'i bye kanna p'a yi ɲaa, na fundanga ta yi wuu na. A puyɛ pyaa di li shɛ na nabuun pee ɲɛ, na pee nidorowuu pu wa ke ɲiŋɛ ke na.
58011014	Pe jomᴐ pe ya li shɛɛ na to puga katii pu jovɛɛ ya zhaa.
58011015	Kemu ni p'a y`iri ge, kee da bi pu zᴐlᴐᴐ ɲi, pu bi da j'a guri zhɛ w`a.
58011016	Ga can na, to puga nijeŋɛ pu bi zhaa, lee kᴐri kemu ki ɲɛ fugba wu ni ge. Lee wuu na, li ɲɛ shiige kaa Kilɛ mu p'a wu pyi "pee wo Kilɛ" wɛ. Bani w'a kulo la gbegele pu mu.
58011017	Wu n'a daa wuu na Ibirayima ya sᴐᴐ na wu ja Ishaaga kan di bye saraga, tuun wemu ni Kilɛ ya jo wu lee pye ge. Ishaaga yɛ nigin pe wu bye wu ja. Na ta Kilɛ di bi ɲᴐmɛɛ lᴐ wu mu na:
58011018	"Mu nagoo na ba ɲɛhɛ na foro Ishaaga ni."
58011019	L'a bi bye Ibirayima funŋᴐ ni na Ishaaga ɲɛhɛ xhu bɛ, na se wa Kilɛ ni na wu ɲɛ yeege xu ni. Lee l'a Kilɛ pye w'a Ibirayima ja wu tɛrɛŋɛ wu na, a l'i bye kanna xu ni w'a ɲɛ na foro.
58011020	Wu n'a daa wuu na Ishaaga ya duba pye Yakuba ni Ezawu mu cabaya wuu na.
58011021	Wu n'a daa wuu na Yakuba ya duba pye Yusufu wo nagoo pu bɛɛri nigin nigin mu, na wu xuduun ta w'a nᴐ xᴐ. Pubiin le li bye wu keŋɛ ni ge, a wu yere, na buri lee ɲuŋᴐ ni, na Kilɛ pɛlɛ.
58011022	Wu n'a daa wuu na Yusufu ya li shɛ na wu xuduun ta w'a nᴐ xᴐ, na Izirayɛli nagoo pu na ba foro Misira fiige ki ni caŋa ka. A w'i li shɛ na pu ba f`oro, na pu da f`oro ni wee nixhugo ki kaciiye yi ni.
58011023	Pu n'a daa wuu na Kilɛ tudunmᴐᴐ Musa sefɛɛ p'a wu nizexhᴐgᴐ ki ŋmᴐhᴐ fo yeye taanri. Bani pu bi wu ta w'a ɲᴐ. A p'i bye pu ya fya saan wu wo nijoyo yi na wɛ.
58011024	Wu n'a daa wuu na Kilɛ tudunmᴐᴐ Musa nilɛxhᴐgᴐ ki ya ta sᴐᴐ p'a wu pyi Farawᴐn poro ja wɛ.
58011025	W'a bi li ta na wee ni Kilɛ sipyii na kanha shiizhan, na lee ya pᴐrᴐ jurumu wo fundanga keree na, kee kiimu da mᴐ wɛ.
58011026	Wu mɛgɛ na kyɛɛgi ba Kirisa ɲɛ wɛ, w'a lee ta naafuugbᴐ na ye Misira fiige ki keŋɛ yaŋmuyᴐ bɛɛri na. Bani kuduun wemu wu bi da ba da Kilɛ mu ge, wee ni wu ɲaha di bye.
58011027	Wu n'a daa wuu na Kilɛ tudunmᴐᴐ Musa ya foro Misira fiige ki ni, ali na saan wu luu ta l'a y`iri wu t`aan xuuni wu ya ta fya wɛ, bani w'a lowaa ta ma na giin na Kilɛ wemu wu ɲɛ wa ya wu ɲaa_i ge, na wee w'a ɲaa.
58011028	Wu n'a daa wu wuu na w'a Yawutuu Bulooro Ɲuwuuro ti wo Kalenɛ li teŋɛ. Na shishan ɲɛrɛgi ɲɛrɛgi piyɛyɛ yi kuɲᴐgᴐᴐ ki ɲᴐ na, kᴐnhᴐ xu wo mɛlɛkɛ wu ganha bu da nᴐ Izirayɛli shɛɛn pu wo jashiimɛ wa shishiin na wɛ.
58011029	Pu n'a daa wuu na Izirayɛli nagoo p'a suumᴐ lᴐhᴐ ki kᴐn ɲɛri ba ɲiwaga ɲɛ wɛ, kee kemu p'a byi na "Loɲiga" ki ge. A Misira shɛɛn pu bɛ di jo p'i lee shi pye, ga, a lᴐhᴐ k'i gɛgi, na pu li.
58011030	Pu n'a daa wuu na Izirayɛli nagoo p'a pa ɲaari na Zheriko kulo li maha cabyaa gbarashuun funŋᴐ ni, a li kasᴐrᴐyᴐ y'i do.
58011031	Wu n'a daa wuu na navarashaa Araxabi ya ta pinnɛ xu ni Zheriko shɛɛn pu samaa ni shiizhan wɛ, pee piimu pu bye Kilɛ ɲᴐmɛɛcobaalaa ge. Bani Izirayɛli nagoo piimu p'a bi shɛ kulo li saala ge, w'a bi pee co na ɲᴐ.
58011032	Di yekɛ bɛ ta jo sanha wɛ? Bani tuun w'a na xuuŋᴐ w'a Zhedeyᴐn, ni Barake, ni Samusᴐn, ni Zhɛfute, ni Dawuda, ni Samuwɛli, ni Kilɛ tudunmᴐᴐ pu samaa keree na.
58011033	Pu n'a daa wuu na p'a se ta saannaa na, na tiimɛ keree pye. Kilɛ ya yaŋmuyᴐ yemu ɲᴐmɛhɛɛ lᴐ pu mu ge, a p'i yee ta. P'a pii kan cɛnrilɛɛ mu, ga yafiin ya pu ta wɛ.
58011034	P'a pii le na ni, ga yafiin ya pu ta wɛ. A p'i ganha na giin p'i ŋmᴐparaa taga pii gbo, ga, a pee di shᴐ. Fanhaxhᴐᴐrᴐ bye pu na, ga, a p'i fanha ta. Pii bye kashɛnŋmᴐ-jemɛɛ fo fiiye ya wo kashɛn keye na fe pu ɲaha na.
58011035	C`ee pii wo n'a daa wuu na Kilɛ ya pu sipyii ɲɛ piimu ya bi xu ge. Pii ya kanha pu ni, ga p'i ya sᴐᴐ na puyɛ shᴐ wɛ. P'a sᴐᴐ xu na, kᴐnhᴐ pu caɲɛŋɛ p'i Kilɛ ta.
58011036	P'a pii la wolo, na pii kpᴐn, na tᴐᴐrᴐ shᴐnhᴐyᴐ taga pii pᴐ, na pii le kaso ni.
58011037	Na kagereye taga pii w'a gbo, na mɛnizhee wo ɲahanaa taga pii ja, na pii gbo ni ŋmᴐparaa ni. P'a bi ɲaari na mari, sikasɛɛyɛ ni dubyasɛɛyɛ di ɲɛ pu faleye.
58011038	A p'i ganha na ɲaari na yeree sipoŋᴐ ni, ni boboyo yi na, ni faaya wegeye ni, ni ɲiŋɛ wegeye ni. Na ta koŋᴐ sipyii bi ta yaa ni pii sipyii pii tuugo ni wɛ.
58011039	Kilɛ ya pii sipyii pii bɛɛri sᴐ pu n'a daa wu wuu na. Ga lee bɛ na Kilɛ bi yaŋmuyᴐ yemu wo ɲᴐmɛɛ lᴐ pu mu ge, yee bi sanha j'e pu keŋɛ ni wɛ.
58011040	Bani fungᴐngᴐ nizaaŋa ki bye Kilɛ mu na ɲaha tii ni w`ee ni. Wu funŋᴐ bye pii sipyii pii ɲᴐ ki fa w`ee kadugo na wɛ.
58012001	Ayiwa, pii sɛɛrɛɛ niɲɛhɛmɛɛ pii ya w`ee maha, lee wuu na lemu bɛɛri li da bye tuguro w`ee mu, w`ee ganha bu da zhɛ ɲaha na n'a daa ni_i ge, w`u kee bɛɛri ɲᴐ yaha, jurumu wemu bɛɛri w'a w`u birege ge, ni wee bɛ. Kilɛ wo labye we w'a shɛ w`u na ge, w`u la le w`u da fe w'a w`uyɛ shaanri wee fɛni.
58012002	W`u w`u ɲahaya tii Yesu na, wee wu ɲɛ w`ee n'a daa wu nᴐhᴐshanma ni wu favᴐᴐ. Wee w'a korikoritige ki kanhama soro, wu ya ta pee wii shiige wɛ. Bani fundanga ke ki bye wu ɲaha na ge, kee ni w'a bi wu ɲaha le. Wu nidɛɛngɛ ki wa nimɛ saanra tatɛɛngɛ ki ni Kilɛ kanige cɛ.
58012003	Yesu wemu w'a jurumupyii makᴐŋᴐ ki soro mu ge, yi yi funŋᴐ yaha nidogo wee na, kᴐnhᴐ yi fanha ganha da xhᴐ, yatɛngboyo di j'e yi ni wɛ.
58012004	Bani zhaanra temu yee ya leni ni jurumu ni ge, yee sanha tee le xᴐ fo na nᴐ xu na wɛ.
58012005	Kilɛ wemu w'a yɛrɛ kaan yee mu ba wu jalaa ɲɛ_ɛ ge, ta yee funŋᴐ ya wᴐ wu jomᴐ pu na? W'a jo: "Na ja, ma ganha bu da Kafᴐᴐ wo guu wu kpᴐᴐnrᴐ ti wii kapire wɛ! Wu bu ma jaagi, lee bɛ ganha bu ma yatɛnyɛ gbo wɛ!
58012006	Bani sipya we kaa l'a dan Kafᴐᴐ ni ge, weefᴐᴐ w'a guuni. W'a piimu bɛɛri wii wu nagoo ge, w'a pee bɛɛri kpᴐᴐn ni wu susᴐ wu ni."
58012007	Yi Kilɛ wo guu wu kpᴐᴐnrᴐ ti soro, bani w'a yee wii wu nagoo. Ja wekɛ wu ɲɛ ni wu to ya wu kuuni_i wɛ?
58012008	Kilɛ ya wu nagoo bɛɛri kuuni. Wu bye w'i ya yee kuuni wɛ, yee ɲɛ wuyɛ pyaa wuu wɛ, ga kpɛɛngɛ nagoo yee ɲɛ.
58012009	W`u w`u funŋᴐ yaha nidogo w`u sefɛɛ pu na. Pee ya w`ee kuuni, a w`ee bɛ di ganha na pu pɛlɛ. Ta w`ee ya yaa na kuu xuuni fugba To Kilɛ mu na ye pee na, kᴐnhᴐ w`u ɲ`ii sicuumᴐ ta wɛ?
58012010	W`ee tii ya w`ee kuuni jɛri funŋᴐ ni, na bɛ ni puyɛ pyaa ɲidaan ni. Ga w`eeyɛ pyaa wo kuduun kaa na Kilɛ ya w`ee kuuni, kᴐnhᴐ w`u bɛ di j'a taa ta wu fɛfɛɛrɛ ti ni.
58012011	Can na, sipya wa shishiin ya fundanga taa wu kuuduun ni wɛ, fo ɲatanhaŋa. Ga kalaa we wufᴐᴐ da ba daa lee kadugo na ge, wee wo kuduun na ba bye weefᴐᴐ mu ɲaɲiŋɛ ni tiimɛ.
58012012	Lee wuu na, yi yi fanhaxhᴐᴐrᴐ keye yi nigiri, ni yi nugunyᴐ yi y'a jɛlɛ ge.
58012013	Korogoo kiimu k'a tii ge, y'a ɲaari kee ni, kᴐnhᴐ fanha baa fᴐᴐ wemu w'a taha yi fɛni ge, wee ganha da koo yaha wɛ, ga w'i fanha ta.
58012014	Y'a ɲaɲiŋɛ shaa k'i bye yi ni sipyii pu bɛɛri tɛ ni. Yi yi torogana li yaha l'i bye fɛɛfɛɛ, ni lee bɛ wɛ, wa shishiin ɲii da ga daha Kafᴐᴐ na wɛ.
58012015	Y'a yiyɛ kasɛri, kᴐnhᴐ wa shishiin ganha da wuyɛ tᴐᴐgᴐ wolo Kilɛ wo niimɛ wu ni wɛ. Wa shishiin ganha bu da zᴐᴐ wu pye ni funguuŋᴐ ni, ki wu tɛhɛnɛ ta, k'i shɛnɲɛhɛmɛɛ zᴐlᴐᴐ kyɛɛgi wɛ.
58012016	Y'a yiyɛ kasɛri wa shishiin ganha da bye yi ni dᴐdᴐ, kelee Kilɛ ɲ`ii fyaara baa fᴐᴐ ba Ezawu bye wɛ. Bani cɛn taa lemu li bi yaa na nᴐ wu na wu lɛgɛ ki wuu na ge, w'a lee faa yalige golɛrɛ nigin yɛ na.
58012017	Y'a li cɛ lee bɛɛri kadugo na, tuun wemu ni wu bi giin wu duba wu ta ge, wu ya j'a wɛ. Ali na ta wu ɲɛsinmɛ wo bi wu shaa bɛ, ga, a p'i zhe wu ni, bani wu ya wɛri daburajɛ jo wɛ.
58012018	Kilɛ na yee ya fulo. Sipya na j'a gbᴐn yaaga kemu na ge, yee ya ta fulo kee na wɛ. Kee yaaga ke ɲɛ Sinayi faaboboŋᴐ ke. Izirayɛli nagoo pu p'a fulo kee na. Pee ya nagbᴐhᴐ ɲa, ni Kilɛwᴐ, ni nibiigbᴐhᴐ, ni zanha kafɛɛkuuŋᴐ,
58012019	na maga mɛɛ ni mujuugbᴐᴐ la logo. Ga Izirayɛli nagoo pu p'a yee logo ge, a pee di jo na Kilɛ wu ɲᴐ wuyɛ na, na fanha ɲɛ pee ni pee pu j'a ali wu ɲᴐɲii nigin bɛ logo nige wɛ.
58012020	Bani ɲᴐmɛɛ le l'a kan pu mu ge, pu ya j'a li na wɛ. Lee ɲɛ na: "Sipyaa sipya w'a kpᴐn ke faaboboŋᴐ ke na ge, ali yatᴐᴐgᴐ bɛ, pu kagereye taga kee w'a gbo."
58012021	Le p'a ɲa ge, lee bye fyaara kagbᴐᴐ xuuni fo Kilɛ tudunmᴐᴐ Musa yɛ pyaa ya jo: "Nɛ fya xuuni fo na jɛlɛ."
58012022	Ga yee wuu li ya ta pye mu_i dɛ. Siyᴐn wo faaboboŋᴐ ki na yee ya fulo, Kilɛ ɲ`ii wo wu wo kugbᴐᴐ le. Zheruzalɛmu kulo li ɲɛ fugba wu ni, ni li tɛhɛnɛ baa mɛlɛkɛɛ pee.
58012023	Kilɛ ya wemu ɲaha bulo ge, wee wo pinnɛgɛ ki na yee ya fulo. Kee pinnɛgɛ ke wo sipyii pu funyᴐ y'a taan na pee mɛyɛ y'a ka fugba we ni. Kilɛ na yee ya fulo, wee wemu wu ɲɛ sipyii bɛɛri wo kiiri kᴐnvᴐᴐ ge. Sipyitiimɛɛ pii pu bye koŋᴐ ki na fo taashiinɛ li ni, pu d'a kari Kilɛ y'iri ge, pee ɲᴐ ya fa nimɛ. Pee na yee ya fulo.
58012024	Yesu yɛ pyaa na yee ya fulo. Wee wemu wu ɲɛ kariɲɛɛgɛ ɲᴐmɛɛ nivonᴐ li wo susurodɛgɛmɛ w`ee ni Kilɛ tɛ ni ge. Wu shishan pu p'a w`ee pye fɛɛfɛɛ ge, pee na w`ee ya fulo; pee ya ye Abɛli wo pu na.
58012025	Ayiwa, yi kasɛɛgɛ yaha yiyɛ na, Kilɛ ba yu ni yi ni, na yɛrɛ kaan yi mu, yi ganha bu da zhe yee logoŋᴐ na wɛ. Bani fo taashiinɛ li ni, piimu p'a she pu da Kilɛ tudunmᴐᴐ pu wo jomᴐ pu logo ɲiŋɛ ke na_ɛ ge, pee ya ta shᴐ jaagi kanhama pu na wɛ. Nimɛ wemu w'a yu ni w`ee ni na y`iri fugba we ni, na w`ee kaala ge, w`ee bu bye w`ee di ya ta sᴐᴐ wee wo nijoyo yi na wɛ, w`ee na ba shᴐ shᴐgana lekɛ na wɛ?
58012026	Wu mujuu l'a ɲiŋɛ ki pye k'a cɛlɛ taashiinɛ li ni. Ga nimɛ w'a ɲᴐmɛɛ lᴐ w`ee mu na: "Nɛ na ba ɲiŋɛ ki pye k'i jɛlɛ tᴐᴐɲii nigin wa bɛ sanha na fara fugba wu bɛ na."
58012027	Ba w'a jo na: "Tᴐᴐɲii nigin wa bɛ sanha wɛ." Lee ya li shɛɛ na yaŋmuyᴐ yemu y'a cɛlɛ ge, na yee na ba biin. Yaŋmuyᴐ yemu yi ɲɛ yi da ga xhᴐ_ɛ ge, yee yɛ yi da ba gori.
58012028	Lee na, saanra temu ni w`ee da ba bye ge, tee wo yaaga ka shishiin da ga ba jɛlɛ laha ki tayahaŋa ni wɛ. Lee wuu na w'`a Kilɛ shaari, w`u da wu labye ni wu ɲidaan pyi, wu pɛɛŋɛ, ni wu ɲ`ii fyaara ni.
58012029	Bani w`ee wo Kilɛ wu ɲɛ na bɛ, kemu k'a ki yaara s`orogo fɛɛfɛɛ ge.
58013001	Yi la le yi da se ɲaha na ni cebooloo pu taanɲɛɛgɛ ki ni.
58013002	Yi ganha bu da funŋᴐ wᴐ nabuun dirige na wɛ, bani pii ya mɛlɛkɛɛ tirige na ta pu ya pu cɛ wɛ.
58013003	Yi yi funyᴐ yaha nidoyo kasolemɛɛ na, ma na jo yi bɛ p'a pye toro pee tuugo kasolemɛɛ. Yi yi funyᴐ yaha nidoyo kanhama fɛɛ na, l'i bye kanna yiyɛ pyaa ceepuuro ti t'a gana.
58013004	Sipyii bɛɛri ya yaa na furu pɛlɛ. N'a fara cee wu na, wa shishiin ganha ba nᴐhᴐmᴐ keree, kelee dᴐdᴐᴐrᴐ pyi wɛ, bani Kilɛ na ba kiiri kᴐn sipyinᴐrᴐyᴐ ni dᴐdᴐᴐ na.
58013005	Yi ganha bu da yiyɛ yaha wari la fɛɛ wɛ, ga lemu li wa yi keye ni ge, lee li yi yaa, bani Kilɛ yɛ pyaa ya jo: "Nɛ na na funŋᴐ yaha nidogo mu na tuun bɛɛri ni, n'a da ga ma yaha ma yɛ nigin tuun wa shishiin ni wɛ."
58013006	Lee wuu na w`ee ya lowaa ta na yu: "Kafᴐᴐ ɲɛ nɛ Tɛgɛvᴐᴐ, nɛ da vya yafiin bɛ na wɛ! Ɲaha sipyiyawyii di da j'a bye nɛ na wɛ?"
58013007	Yi wo ɲahagbaa fɛɛ piimu p'a Kilɛ jomᴐ pu jo yi mu ge, yi yi funyᴐ yaha nidoyo pee na! Yi yi funyᴐ yaha nidoyo pee ɲaarigana li na, pee wo n'a daa wu wo ɲara l'a pa xhᴐ xᴐgana lemu na ge, y'i bye pee taannivɛɛ!
58013008	Yesu Kirisa ya ɲɛri wɛ. Ba w'a bye taɲaa wɛ, mu wu ɲɛ niɲaa, mu wu wa da gori yaha bɛ fo gbee.
58013009	Yi ganha bu da yiyɛ yaha kalaa nivomᴐ watii wu yi piinŋɛ wɛ. Bani Kilɛ wo niimɛ we, wee w'a fanha kaan sipya zᴐ mu, lee l'a saha, na ɲᴐ. Kodorogoo kiimu ki wa yaligee ki na ge, lee koo la shishiin wo ɲaari da ga j'a fanha kan sipya mu n'a daa ni wɛ. Piimu p'a kee kodorogoo kii ɲaari ge, li ya yafiin bɛ ɲᴐ pee na wɛ.
58013010	Saraya tawologo wa w`ee mu. Saraya ɲaha shᴐᴐnrivɛɛ piimu p'a kapyeŋɛɛ pye f`aŋa puga ki ni ɲiŋɛ ki na ge, pee da j'a pu wo ɲᴐlige ta w`ee wo saraya yi tawologo ki ni wɛ.
58013011	Yatᴐᴐyᴐ shishan ni pee wo saraya ɲaha shᴐᴐnrivɛɛ wo ɲuŋᴐfᴐgbᴐ wu ma j'e Fɛfɛɛrɛ ti Bɛɛri wo Fɛfɛɛrɛ Xuu wu ni, na pee saraga jurumu wu wuu na. Ga yee yatᴐᴐyᴐ nigboyo yi wo xaara ti ma s`orogo kanha ki kadugo y'iri.
58013012	Lee na Yesu yɛ pyaa bɛ ya kanha na xhu kanha ki kadugo y'iri, kᴐnhᴐ wu sipyiire ti pye fɛɛfɛɛ ni wuyɛ pyaa shishan ni.
58013013	Lee na, w`u bɛ pu shɛ ni wu ni kanha ki kadugo y'iri, w`u binnɛ ni wu ni wu fanhara ti na.
58013014	Bani kulo li l'a da gori yaha gbee ge, lee wa w`ee mu ɲiŋɛ ke na wɛ. Ga kulo le l'a ma ge, lee w`ee ya zhaa.
58013015	Lee wuu na w`u masᴐŋᴐ saraya wolo kan Kilɛ mu Yesu Kirisa gbᴐᴐrᴐ ni. W`u ganha bu da lee ɲᴐ yaha wɛ, lee kᴐri, wu mɛgɛ pɛɛŋɛ ki pye w`u ɲᴐ na tuun bɛɛri ni.
58013016	Yi yi funyᴐ yaha nidoyo kasaaŋaa bye na; yi da yi sipyiɲii kaan yi keŋɛ yaŋmuyᴐ ni. Bani yee saraya yi tuugo k'a dan Kilɛ ni.
58013017	Yi yi ɲahagbaa fɛɛ ɲᴐmɛhɛɛ co, yi guu pu mu, na li pye p'a yi munahaa ki kasɛɛgɛ pyi, bani Kilɛ na ba pee yege yi munahaa wuu na. Y'a li pyi mu, kᴐnhᴐ p'i j'a yi ɲaha co ni fundanga ni, ɲatanhaŋa baa. Lee bɛ wɛ, yee wo kuduun da da li ni wɛ.
58013018	Yi kori yaha Kilɛ-ɲɛrɛgɛ na w`u mu! W`ee ya d`a li na na zᴐsaama wa w`ee mu. Bani li wa w`ee funyᴐ ni na ɲaarigazaana ɲaari tuun bɛɛri ni.
58013019	N'a da yi jo waha yi mu jo yi kori Kilɛ-ɲɛrɛgɛ na, kᴐnhᴐ nɛ guri shɛ yi mu tᴐvuyo na.
58013020	Ɲaɲiŋɛ fᴐᴐ Kilɛ wu ɲɛ yatᴐᴐnahamaa pu wo ɲuŋᴐfᴐgbᴐ we. Wee w'a w`u Kafᴐᴐ Yesu ɲɛ yeege xu ni, tɛhɛnɛ baa kariɲɛɛgɛ ɲᴐmɛɛ li shishan pu gbᴐᴐrᴐ ni.
58013021	Wu yi ɲi kapyegee nizaaŋaa bɛɛri na, kᴐnhᴐ yi da wu ɲidaan pyi. Lemu l'a dan wu ni ge, wu lee le yi funyᴐ ni Yesu Kirisa gbᴐᴐrᴐ ni. Nᴐᴐrᴐ wu taha wee mɛgɛ na fo gbee. Amiina.
58013022	N'a yi ɲɛɛri na cebooloo jo yi pe yɛri yɛri jomᴐ pe xu yiyɛ ni, bani sɛmɛ wu jomᴐ pu ya ta ɲɛhɛ wɛ.
58013023	Nɛ funŋᴐ ki wa y'i li cɛ na jo w`u ceborona Timote ya yaha na foro kaso wu ni. Wu bu nᴐ naha, nɛ ni wu ni, jɛri bu bye w'`a da zhɛ foro yi na.
58013024	Yi w`u f`o kan yi ɲahagbaa fɛɛ pu bɛɛri mu, ni Kilɛ wo sipyii pu bɛɛri. W`u cebooloo piimu bɛ pu wa Itali fiige ki shɛɛn ge, pee bɛ ya yi f`o kan.
58013025	Kilɛ wo niimɛ we wu pye yi bɛɛri na. Amiina.
59001001	Nɛ Yakuba wemu wu ɲɛ Kilɛ ni Kafᴐᴐ Yesu Kirisa wo bulo ge, nɛ w'a we sɛmɛ we ka, na wu tun Yawutuu gbaweye kɛ ni shuun wu mu, pee piimu p'a foro pu wo fiige ki ni, na jaaga koŋᴐ ke kabaya ye bɛɛri na ge. Na f`o wa pu mu.
59001002	Ayiwa na cebooloo, kanhama tuugo bɛɛri ba nᴐni yi na, yi pee bɛɛri yaha ba fundanga kajii ɲɛ wɛ.
59001003	Bani y'a li cɛ na yi n'a daa wu ba yeree na nᴐwuuro sigee, lee funŋᴐ ni y'a loxulo taa.
59001004	Ga y'i loxulo li yaha li ɲᴐ di fa xuuni, kᴐnhᴐ y'i gᴐgᴐ n'a daa wu ni, yi ɲᴐ di fa, yaaga ka shishiin ganha bu yi kuuŋᴐ wɛ.
59001005	Fungᴐngᴐ fɛɛrɛ bu sipya wa kuuŋᴐ, wufᴐᴐ wu ti ɲɛɛri Kilɛ mu, Kilɛ na ti kan wufᴐᴐ mu. Bani Kilɛ ya sipyii bɛɛri kaan, kahari wa wu ni. Wu ya wa kapyegee taga na wu kᴐri wɛ.
59001006	Ga wufᴐᴐ wu ti ɲɛɛri ni n'a daa ni, wu ganha bu da nakaara le li ni wɛ. Sipya wemu w'a nakaara yaha wu zᴐ na ge, weefᴐᴐ ya ɲɛri ba suumᴐ lokuruyo ɲɛ wɛ, kafɛɛgɛ na yi luu na se kabaya bɛɛri na.
59001007	Wee sipya we wa shi ganha bu da li yaha wuyɛ funŋᴐ ni na wee na yaaga ta Kafᴐᴐ mu wɛ.
59001008	Bani fungᴐnyᴐ shuun fᴐᴐ wu ma bye wii; wu ya wu fungᴐngᴐ yɛri kabaŋa nigin na kaa la shishiin ni wɛ.
59001009	Ayiwa, cebooloo piimu pu wa la baa fɛɛ ge, pee pu funyᴐ taan, bani Kilɛ na ba pu ɲuyᴐ yirige.
59001010	Ga cebooloo naafuu fɛɛ, Kilɛ ba yee bɛ tirige, yi bɛ pu funyᴐ taan lee na, bani yee na ba doro ɲɛri ba ɲ`a fyɛɛnrɛ ma waha, na wo wɛ.
59001011	Caŋa ma foro ni ki kafugo ni, na ɲ`a ki waha, ki fyɛɛnrɛ ti ma wo, ti saana li na juri. Mu naafuu fᴐᴐ bɛ wa da ba juri lee curigana li na wu kapyegee tɛ ni.
59001012	Sipya wemu w'a nᴐwuuro xuli wuyɛ ni ge, wee ɲɛ duba pya. Bani wufᴐᴐ bu j'a na pee kanhama pu bɛɛri xuli wuyɛ ni, wu na ba ɲ`ii sicuumᴐ ɲudᴐnᴐ ta wu kuduun. Piimu bɛɛri kaa l'a dan Kafᴐᴐ ni ge, lee ɲᴐmɛɛ li w'a lᴐ pee bɛɛri mu.
59001013	Ga kaa kaa la k'a wa bɛɛri faanna, na wufᴐᴐ tᴐᴐgᴐ le kakuunᴐ ni ge, wufᴐᴐ ganha bu da jo na Kilɛ w'a wee faanna_ɛ dɛ! Bani yaaga ka shishiin wa da j'a Kilɛ faanna wɛ. Kilɛ bɛ di w'a sipya faanna wɛ.
59001014	Ga sipya bɛɛri, lakuuŋᴐ ke ki ɲɛ ma ni ge, kee k'a ma faanna. Kee ki ma ma kilee fo na shɛ ma pye m'a co kakuuyo yi wo tifuupɛrɛgɛ ki na.
59001015	Ma bɛ di bu yaa kee lakuuŋᴐ ke na, k'a ma tᴐᴐgᴐ le jurumu ni, ma di bu jurumu pye, lee wa ma ni xu ni.
59001016	Ayiwa, na cebooloo, yee piimu kaa ya dan nɛ ni ge, yi ganha bu sipya wa shishiin yaha wu yi piinŋɛ wɛ.
59001017	Yaŋmuzaaya yemu bɛɛri y'a kan w`ee mu ge, ni yakanya yemu bɛɛri y'a pahala ge, yee bɛɛri ya foro fugba To Kilɛ ni. Wee Kilɛ wu w'a kpɛɛnyɛ yi bɛɛri y`aa. Wu ya ɲɛri wɛ, nibiige wo jaa nifɛnhɛfɛnhɛnɛ bɛ ɲɛ wu na, li ta l'a ɲɛri wɛ.
59001018	Wu wo daan na mu funŋᴐ ni w'a ɲ`ii sicuumᴐ kan w`ee mu wu wo kafila can can wo wu baraga ni. W'a lee pye kᴐnhᴐ w`ee di bye wu yaŋmuyaaya yi bɛɛri ɲaha na.
59001019	Lee wuu na na cebooloo, yee piimu kaa ya dan nɛ ni ge, yi yi funyᴐ to li na na jo yee wa bɛɛri ya yaa wu gbegele, wu da nuri pu samaa ɲᴐ na. Yi ganha ba gburogi da yu wɛ. Yi ganha ba yi logoo bɛ yirige tᴐvuyo na wɛ.
59001020	Bani sipya luu bu y`iri xᴐ, wu da j'a Kilɛ wo tiimɛ pu keree pye nige wɛ.
59001021	Lee wuu na, keree kiimu bɛɛri k'a sipya nᴐrᴐgᴐ ge, na fara kuumᴐ tuugo bɛɛri na, yi kee bɛɛri yaha w`a. Kilɛ ya jomᴐ pemu le yi zᴐlᴐᴐ pu ni ge, y'i yiyɛ tirige, y'i sᴐᴐ pee na, bani pee na j'a yi munahaa ɲuŋᴐ wolo.
59001022	Yi da Kilɛ jomᴐ pu koo ɲaari. Yi ganha bu da pu logo yɛ na, yi da yiyɛ piinŋɛ wɛ.
59001023	Bani sipya wemu w'a Kilɛ jomᴐ nuri w'i ya pu koo ɲaari_i ge, weefᴐᴐ ɲɛ ba n'a wa ɲɛ wɛ, wemu w'a jaawiige lᴐ, na wuyɛ wii ge.
59001024	Wu bu wuyɛ wii xᴐ, w'a gari wu da yaaga pye wɛ. W'a wu ɲaha ki ɲa ɲagana lemu na ge, wu funŋᴐ na wᴐ lee na taapile ni.
59001025	Ga saliya wu w'a pahala, wu ɲᴐmɛhɛɛ k'i w`ee ɲuŋᴐ wo, na w`ee pyi w`uyɛ wuu ge, sipya wemu bu j'a sɛɛgɛ taan kee na, na kee kemɛ sɛɛri, na ganha na ki koo ɲaari li ɲaarigana na; wu ya ta funŋᴐ wᴐ ki na wɛ, ga fo na ki koo ɲaari ge, wu bu keŋɛ le kaa bɛɛri ni, Kilɛ na duba wu mu.
59001026	Sipya wemu bu wuyɛ pye na Kilɛ koo wee ya ɲaari, na ta w'i ya jani wu ɲᴐ na wɛ, wuyɛ weefᴐᴐ ya faanna; wu Kilɛ koo ɲara l'a pye ɲuŋᴐ baa.
59001027	Koo le To Kilɛ ya wii Kilɛ koro nizaana na ɲɛ fɛɛfɛɛ ge, lee li wa mɛ. Cirimɛɛ ni naxhugoshaa piimu bɛɛri pu ɲɛ kanhama ni ge, na w`ee pu kasɛɛgɛ yaha pee na; w`u w`uyɛ t'anha ke koŋᴐ ke wo fᴐᴐnrᴐ keree tuugo bɛɛri na.
59002001	Ayiwa na cebooloo, yee piimu pu wa ni n'a daa ni w`u Kafᴐᴐ ni nᴐᴐrᴐ fᴐᴐ Yesu Kirisa na ge, yi ganha ba sipyii pii pᴐrᴐŋᴐ pii na wɛ.
59002002	Nimɛ, na yee yaha yee ya pinnɛ, a sipyii shuun di ba j'e yee tɛ ni. Nigin ɲɛ naafuu fᴐᴐ, sanni kabelenɛ ɲɛ wu keŋɛ na, wu c'ere f`aya yi kpɛɛngɛ bɛ d'a pɛlɛ. Shuun wo wu ɲɛ la baa fᴐᴐ, wu d'a fasicoyo le.
59002003	A yee di ɲaha yeege fazaaya fᴐᴐ wu fɛni, na wee baraga, na wu pye: "Kafari m'a ba diin naha ke tatɛɛngɛ ke ni, kee k'a ɲᴐ." Na la baa fᴐᴐ wu pye: "Mu wu yere mayɛ t`aan wee xuu wu ni w`a." kelee "Tiin mɛ ɲiŋɛ ke na na tᴐᴐyᴐ ye t`aan."
59002004	Ayiwa, yee bu lee pye, ta yee ya wa pᴐrᴐŋᴐ wa na wɛ? Ta fungᴐnkuuŋᴐ bɛ k'a yee yaha kee zhᴐnrᴐgᴐ ke tuugo na wɛ?
59002005	Na cebooloo, yi ye logo yee piimu kaa ya dan nɛ ni ge. Piimu pu ɲɛ ke koŋᴐ ke mu la baa fɛɛ ge, Kilɛ w'a pee ɲaha bulo, kᴐnhᴐ p'i bye lafɛɛ n'a daa wu kabaŋa na. Wu kaa ya dan sipyii piimu ni ge, w'a saanra temu wo ɲᴐmɛɛ lᴐ pee mu ge, kᴐnhᴐ la baa fɛɛ p'i tee bɛ ta.
59002006	Ga yee kunni wa la baa fɛɛ pu cɛrɛŋɛ dɛ! Sipyii piimu p'a pu fanha shɛɛ yee na, na yee kilee na se kiirikᴐᴐn pu mu ge, ta naafuu fɛɛ pu bɛ wɛ?
59002007	Yesu Kirisa wo mɛgɛ nizaaŋa ke p'a yiri yee na ge, ta pee naafuu fɛɛ pu bɛ p'a kee bɛ kyɛɛgi wɛ?
59002008	Yi ba ɲaari na sahaŋi ni Kilɛ wo saanra ti saliya wu ni, ba l'a ka Kilɛ Kafila wu ni wɛ na: "Ma sipyiɲii wu taan ma mu ba mayɛ pyaa ki ɲɛ wɛ," wee tuun wu ni y'a kasaana pyi.
59002009	Ga yi bu sipya wa pᴐrᴐŋᴐ wa na, kakuunᴐ y'a pye; saliya wu na yi jaagi, bani y'a saliya wu ɲᴐmɛɛ la kyɛɛgi.
59002010	Sipya wemu bu saliya wu ɲᴐmɛɛ nigin pe yɛ kyɛɛgi, ali ma ɲɛhɛ da ki saŋaa bɛɛri koo ɲaari, jaagi na ba zhan ma na ki bɛɛri shizhaa na.
59002011	Bani Kilɛ wemu w'a jo na: "Ma ganha ga dᴐdᴐᴐrᴐ pye_e ge," wee ninumᴐ w'a jo sanha bɛ na: "Ma ganha ga sipya gbo wɛ." Lee funŋᴐ ni, ali ma ɲɛhɛ bye ma ya dᴐdᴐᴐrᴐ pye wɛ, ma bu sipya gbo, m'a saliya wu kyɛɛgi.
59002012	Saliya wu ɲᴐmɛhɛɛ kiimu k'a w`u ɲuŋᴐ wo, na w`u pyi w`uyɛ wuu ge, y'a yu, yi da ɲaari y'a sahaŋi ni kee ni, bani kee k'a da ba yi kiiri kᴐn.
59002013	Sipya wemu wu ɲɛ wu ya ɲuŋᴐ ɲaari sipyii na_ɛ ge, Kilɛ bɛ da ba ɲuŋᴐ ɲaari weefᴐᴐ na kiiri wu cagᴐngᴐ wɛ. Ga wemu w'a ɲuŋᴐ ɲaari sipyii na ge, kiiri wu fyaara da ba bye weefᴐᴐ ni wɛ.
59002014	Ayiwa na cebooloo, wa bu jo na n'a daa wa wee mu, wufᴐᴐ di ya kapyegee nizaaŋaa pyi kiimu ya li shɛɛ na n'a daa wa wu mu wɛ, wee n'a daa wu tuugo na j'a wu shᴐ ya?
59002015	Yi ceboroshᴐ kelee yi ceborona wa bu shɛ da w`a, f`aya ɲɛ pu mu p'a leni wɛ, ɲᴐlige bɛ di ɲɛ pu mu wɛ,
59002016	a yee wa di shɛ yere pu ɲuŋᴐ ni na pu pye: "Ɲaɲiŋɛ ki pye yi mu, yi shɛ f`aya le kafugo di j'e yi ni, y'i li y'i din bɛ!" Na ta pu ceepuuro mago ɲɛ yaŋmuyᴐ yemu na ge, wufᴐᴐ ya kee ka shishiin kan pu mu wɛ. Pee jomᴐ pe ya lekɛ ɲᴐ wɛ?
59002017	Mu n'a daa wu bɛ wa. Kapyegee nizaaŋaa bu bye ki ɲɛ n'a daa wemu ni wɛ, wee ya xu.
59002018	Lee bɛ wɛ, wa na ba ma pye: "Mu ya jo na n'a daa wu wa mu mu; a go kapyegee nizaaŋaa ki wa nɛ mu. Ayiwa nɛ kunni wa da na wo n'a daa wu shɛ ma na na wo kapyegee nizaaŋaa funŋᴐ ni. Mu do? Go mu na j'a ma wo n'a daa wu shɛ nɛ na kapyegee baa ya?"
59002019	Na go mu wa daa na Kilɛ nigin pe yɛ wu ɲɛ wɛ? Lee kunni ya ɲᴐ; ga jinaa bɛ wa daa lee na, pee yɛrɛ wa fyagi fo na fuguri bɛ wu ɲaha na.
59002020	Mu fungᴐngᴐ baa fᴐᴐ we, tuun wekɛ ni m'i da ba li cɛ na n'a daa wemu wu ɲɛ kapyegee nizaaŋaa baa ge, na kaɲᴐᴐ ɲɛ wee na_ɛ wɛ?
59002021	Dii Kilɛ d'a pye na w`ee tolɛ Ibirayima jate sipyitiimɛ wɛ? Go wu kapyegee funŋᴐ ni l'a foro, bani w'a sᴐᴐ Kilɛ wo nijoyo yi na, na ganha na giin di wu ja wu kan Kilɛ mu saraga, saraya nizogoyo yi tawologo ki ni.
59002022	Yee wa lee ɲa wɛ? Wu n'a daa we, ni wu kapyegee ki bɛɛri k'a binnɛɛ na byi shiizhan. Wu kapyegee k'a wu n'a daa wu ɲᴐ fa.
59002023	Yemu y'a ka Kilɛ Kafila wu ni wu shizhaa na ge, a yee ɲᴐ di fa na: "Ibirayima ya d`a Kilɛ na, a Kilɛ di wu jate sipyitiimɛ wu n'a daa wu wuu na." A Kilɛ di wu pye wu naɲii.
59002024	Yee wa li ɲa wɛ? n'a daa wo kapyegee funŋᴐ ni Kilɛ ya sipya wii sipyitiimɛ, lee bɛ wɛ, na yi yu yɛ ma ɲᴐ ni na m'a d`a Kilɛ na, lee yɛ w'a da li yaa wɛ.
59002025	Navarashᴐ wemu bɛ mɛgɛ ki bye na Araxabi ge, ta wu kapyegee funŋᴐ ni bɛ Kilɛ ya wu bɛ wii sipyitiimɛ wɛ? Bani Izirayɛli shɛɛn ya tudunmᴐᴐ piimu tun ge, w'a pu ɲuŋᴐ c'iri ɲᴐ, na ba pu yaha kari koo latii ni kᴐnhᴐ wu pu shᴐ.
59002026	Ba ceepuuro ɲɛ munaa bu bye li ɲɛ ti ni_i, t'a xhu wɛ; mu n'a daa wu bɛ ɲɛ, kapyegee nizaaŋaa bu bye ki wu ni wɛ, w'a xhu.
59003001	Ayiwa na cebooloo, shɛnɲɛhɛmɛɛ ganha baa li shaa di bye yi ni karamᴐgᴐlᴐᴐ wɛ, bani y'a li cɛ na jo w`ee karamᴐgᴐlᴐᴐ wo kiiri wu na ba waha na toro pu samaa wo wu t`aan.
59003002	W`ee bɛɛri ya kapyebaagaa pyi pyegaŋaa niɲɛhɛŋɛɛ na. Sipya wemu wu ɲɛ wu ya sii na wuregi bada ɲᴐjomᴐ ni_i ge, weefᴐᴐ ɲɛ sipya, wemu ya fa ge, weefᴐᴐ na da jani wuyɛ na wu kapyegee ki bɛɛri ni.
59003003	Ma bu kᴐrᴐfɛ le shᴐngᴐ na, kᴐnhᴐ ki da se ma ɲidaan xuu ni, wee tuun wu ni ma se ma bye ki ceepuuro ti bɛɛri na.
59003004	Kᴐᴐgbᴐhᴐyᴐ yemu yi wa lᴐhᴐyᴐ ye ni ge, ali yemu bɛ y'a pɛlɛ fo xuuni ge, yi yee bɛ wii. Ali kafɛɛgbᴐhᴐ bɛ ɲɛhɛ y`iri, na yi ŋmunuŋᴐ na gaaŋi, yaŋmunᴐ nifɛnhɛfɛnhɛtiire la ni yi paavɛɛ pu ma yi ɲaha ɲɛri na se pu ɲidaan xuu ni.
59003005	Mu sipya ɲile bɛ wa. Ceepuuro ti yafɛnhɛfɛnhɛnɛ li ɲɛ l'i, ga na liyɛ pɛlɛ, na kafilagbᴐ yu. Ta na nifɛnhɛfɛnhɛnɛ bɛ l'a sipoŋᴐ sorogo wɛ?
59003006	Ɲile ɲɛ ba na ɲɛ wɛ. Xuu wa wu ɲɛ wii w`ee ceepuuro ti ni wemu bɛɛri wu ɲɛ baha, na w`ee ceepuuro ti bɛɛri nᴐrᴐgᴐ ge. Li ɲɛ ba Jahanɛmɛ na ɲɛ wɛ, li na j'a w`u ɲiifɛɛrɛ ti keree bɛɛri sorogo.
59003007	Naŋa yaaya fara shazhɛɛrɛ na, ni ɲiŋɛ yakokaara, na fara suumᴐ lᴐhᴐ yaŋmuyᴐ na, sipya na j'a ke ka bɛɛri tuugo nɛgɛ na ki kuu; lee shiin wu d'a pye bɛ.
59003008	Ga sipya wa shishiin da ga j'a ɲile kuu wɛ. Yakuuŋᴐ ki ɲɛ kii sipya da ga j'a kemu kuu di bye wu ɲidaan wɛ. Li bɛɛri l'a ɲi sᴐᴐnrᴐ na temu t'a sipya gbuu ge.
59003009	Ɲile w`ee ya daga na w`u Kafᴐᴐ To Kilɛ pɛlɛ, na lee ninunᴐ taga na sipyii bɛ laŋi, na ta Kilɛ d'a sipya y`aa wuyɛ jaa ni.
59003010	Kilɛ masᴐŋᴐ ya foro ɲᴐ kemu ni ge, kee ɲᴐ ke ninuŋᴐ di da sipyii bɛ laŋi! Na cebooloo yi ganha bu sᴐᴐ lee l'a byi wɛ.
59003011	Lᴐhᴐ kemu k'a taan ge, ni kemu k'a pɛn ge, yee shuun wu bɛɛri na j'a da binnɛɛ da f`oro lobulowii nigin ni ya?
59003012	Na cebooloo, oliviye tige nagoo na j'a da nitoroŋᴐ tige na ya? Kelee ta ɛrɛzɛn tige na j'a nitoroŋᴐ pye? Bada! Ayiwa, suumᴐ lᴐhᴐ ya buloo na f`oro wii lemu ni ge, lᴐhᴐ kemu ya taan ge, kee da j'a voro lee ninunᴐ ni wɛ.
59003013	Ayiwa, sipya wekɛ wu wa yee ni fungᴐngᴐ fᴐᴐ, na keree ɲaha cɛ wɛ? Wufᴐᴐ wu li shɛ torogazaana funŋᴐ ni. Na mayɛ tirige na kapyegee nizaaŋaa pyi, lee li wa fungᴐngᴐ fɛɛrɛ te.
59003014	Ga ɲɛpɛnwaa bu shɛ da yee zᴐlᴐᴐ pu na ni bɛganhara fungᴐngᴐ ni, wee tuun wu ni, yi ganha ba yiyɛ kɛrɛ na fungᴐnyᴐ fɛɛ yi ɲɛ wɛ. Can ɲɛ yee ni wɛ.
59003015	Tee fungᴐngᴐ fɛɛrɛ te tuugo ya y`iri fugba we ni wɛ, ke koŋᴐ ke, ni sipyii, ni Shitaanni ni t'a foro.
59003016	Bani ɲɛpɛɛn, ni bɛganhara ɲɛ xuu wemu ni ge, kaa ɲaha da zhᴐᴐnri w`a li shᴐᴐnrigana na wɛ, kakuuŋᴐᴐ tuuyo bɛɛri bɛ na nᴐhᴐ pye w`a.
59003017	Ga fungᴐngᴐ fɛɛrɛ temu t'a y`iri fugba we ni ge, tee bu bye sipya wemu mu, li nizhiinɛ, wufᴐᴐ ma bye fɛɛfɛɛ, ɲaɲiŋɛ keree na ganha na dan wu ni, wu keree di ya wari wɛ, wu ɲuŋᴐ na beŋi, w'a ganha na ɲuŋᴐ ɲaari, na kapyegee nizaaŋaa pyi. Wu da da sipya wa wo wa ni wɛ, w'i da da kafila shuun yu wɛ.
59003018	Piimu p'a ɲaɲiŋɛ shaa ge, ɲaɲiŋɛ ni peefɛɛ ya kapyeŋɛɛ pyi. Kee kapyeŋɛɛ ki wo kuduun di ɲɛ tiimɛ.
59004001	Ayiwa, yoyo ye ni nakaara te ti wa yee tɛ ni ge, ɲaha k'a ma ni yee ni wɛ? Lakuuŋᴐ ke k'a yee fungᴐnyᴐ yi figi ge, ta kee bɛ wɛ?
59004002	Yaaga ka kaa ma bye yee na, ga yee di da ki ta wɛ, wee tuun wu ni yee na gbuuro pye. Yaaga ka ɲɛpɛɛn ma bye yee ni yee di da ki ta wɛ, ayiwa yee ma ganha na yogo kᴐᴐn, na nakaara pyi. Yaŋmuyᴐ yemu la ki ɲɛ yee na ge, yee ya yee taa wɛ, bani yee ya yi ɲɛɛri Kilɛ mu wɛ.
59004003	Ali yee ɲɛhɛ yi ɲɛɛri bɛ, yee da yi ta wɛ, bani yee ɲɛ ma li pyi ni fungᴐnsaaŋa ni wɛ. Yiyɛ pyaa wo ceepuuro la kaa na yee ma yi ɲɛɛri.
59004004	Ɲᴐmɛɛ baa fɛɛ dɛ! Ta yee ya li cɛ na jo ma bu daan ni ke koŋᴐ ke ni, m'a ɲɛri Kilɛ pɛn wɛ? Sipya wemu bu jo wu bye ke koŋᴐ ke wo naɲii, w'a ɲɛri Kilɛ wo pɛn.
59004005	Kilɛ Kafila w'a yemu jo ge, yee ya giin na tawaga ni y'a jo ya? L'a shɛ na: "Kilɛ Munaa lemu li wa yee ni ge, Kilɛ funŋᴐ ki wa yee di bye lee yɛ nigin wuu."
59004006	Ga Kilɛ ya niimɛ wemu kaan w`ee mu ge, wee ya pɛlɛ xuuni. Bani l'a ka Kilɛ Kafila ni na: "Kilɛ ya tabaara fɛɛ fungᴐnyᴐ shege, ga piimu p'a puyɛ tirige ge, na niimɛ kaan pee mu."
59004007	Yi yiyɛ tirige Kilɛ mu, y'i zhe Shitaanni mu. Lee li da wu pye w'a paa, na laha yi na.
59004008	Yi fulo Kilɛ na, Kilɛ bɛ na vulo yi na. Yee jurumupyii, yi yi keye je wolo jurumu ni; yee fungᴐnyᴐ shuun shuun fɛɛ, yee di yi zᴐlᴐᴐ pu pye fɛɛfɛɛ.
59004009	Y'i li cɛ na baraga baa fɛɛ yi ɲɛ! Y'a mɛhɛɛ suu fo y'a kirakira. Yi yi kataanra ti ɲɛri mɛsuu, y'i yi fundanga ki ɲɛri ɲatanhaŋa.
59004010	Yi yiyɛ tirige Kafᴐᴐ ɲaha t`aan, lee bu bye wu na yi yirige.
59004011	Ayiwa na cebooloo, yi ganha ba yiyɛ zᴐlᴐᴐ yu wɛ. Wa bu wu ceboro zᴐ jo, kelee na wu jaagi, Kilɛ wo saliya wu ɲᴐmɛhɛɛ ki zᴐ m'a jo, kelee kee m'a jaagi. Na ta sipya wemu bu jaagi shan Kilɛ wo saliya wu ɲᴐmɛhɛɛ ki na, weefᴐᴐ ɲɛ nige ki baragavᴐᴐ wɛ, ga w'a ɲɛri ki kiiri kᴐnvᴐᴐ.
59004012	Kilɛ yɛ nigin w'a saliya ɲᴐmɛhɛɛ ki kaan, wee yɛ nigin wu ɲɛ kiiri kᴐnvᴐᴐ bɛ sanha. Wee w'a sipya shuu, wee shiin w'a sipya jaagi bɛ, na bᴐᴐngᴐ nᴐni wu na. Ga mu wemu w'a ma sipyiɲii jaagi ge, m'i mayɛ wii sipya wekɛ tuugo wɛ?
59004013	Ayiwa nimɛ, yee piimu p'a ma yu na: "Niɲaa kelee ɲiga na w'`a da ba shɛ le kulo le ni; yee nigin w'`a da ba shɛ bye w`a; kegaaŋa w'`a da ba shɛ bye, w`u kuduun niɲɛhɛmɛ ta."
59004014	Na ta lemu li da ba bye ɲiga na ge, yee ya lee cɛ wɛ. Yee ɲɛ ba kakunnuŋᴐ ɲɛ wɛ. Kakunnuŋᴐ bu foro, k'a jɛɛrɛ yɛ nigin pye, na jaaga.
59004015	Yemu yee ma yaa na jo ge, yee yi wa mɛ: "Kilɛ bu sᴐᴐ, na w`u yaha shi na, ayiwa le ni le w'`a da ba bye."
59004016	Yee da gbara lee na_ɛ dɛ! Ga yee kunni ya kagbᴐhᴐᴐ kiimu wo bye funŋᴐ kᴐn yiyɛ funyᴐ ni ge, yee ma ganha na yiyɛ pɛlɛ, na daa kee na. Tee tabaara te tuugo ya ɲᴐ wɛ.
59004017	Ayiwa, yi li cɛ na sipya wemu w'a kaa cɛ nizaana ge, wu bye w'i ya li pye wɛ, jurumu w'a pye.
59005001	Ayiwa, yee naafuu fɛɛ, yi niwegee shan! Bᴐᴐngᴐ ke ki da ba nᴐ yee na ge, y'a mɛhɛɛ suu, yi da sipyaa waa kee wuu na.
59005002	Yee naafuu w'a fᴐnhᴐ, a dun di ganha na yee fadeye yi li.
59005003	Sanni we, ni warifyɛn we wu ɲɛ yee mu ge, tatᴐn w'a wu kpᴐn. Wee tatᴐn we wu da ba bye kaɲuŋᴐ na yee jaagi. Wee wu da ba bye ba na ɲɛ wɛ, na yee ceepuuro ti kyɛɛgi. Kii caŋa ɲɛhɛɛ kii ki ɲɛ koŋᴐ taaxᴐᴐ caŋa ɲɛhɛɛ ge, a yee di naafuu faari yaha yiyɛ mu.
59005004	Li wii, kapyebyii p'a yee faa yapyiire ti kemɛ, a yee di pu ŋmahana yee ya ta pu saraa wɛ! Pee kapyebyii pii wa mɛhɛɛ suu lee na, kee mɛhɛɛ kii wa se na nᴐni Se Bɛɛri Fᴐᴐ Kilɛ na.
59005005	Yee ya yi wo koŋᴐ tiinnɛ li bɛɛri pye tanhama, ni yi ɲidaan bye ni. Yee ya yiyɛ kemɛ pᴐri na yaha gbo kaa na.
59005006	Sipyii piimu p'a tii ge, yee ya pee jaagi, na pu gbo, a p'i puyɛ yaha w`a yi keŋɛ ni.
59005007	Lee wuu na na cebooloo, yi yi logoo ki mara fo yi shɛ nᴐ Kafᴐᴐ cabaŋa na. Yi yi funyᴐ kᴐn ni faapye ni. Faa yapyiire temu ti ɲɛ wu tadaŋa ge, wu ma wu luu mara na yere tee sige. Wu ma wu luu mara na co ɲuŋmoɲᴐgᴐ zanhaya na, fo na shɛ nᴐ ɲuŋmoka-zanhaya na.
59005008	Yi bɛ pu yi logoo mara lee maragana li na y'i lowagaa ta bani Kafᴐᴐ paduun w'a tɛɛŋɛ xᴐ.
59005009	Na cebooloo, yi ganha ba logoo yirige yiyɛ t`aan yi da yiyɛ zᴐlᴐᴐ yu wɛ, kᴐnhᴐ kiiri ganha ba gᴐn yi na wɛ. Kiiri kᴐnvᴐᴐ wu paduun w'a nᴐ xᴐ.
59005010	Na cebooloo, Kilɛ tudunmᴐᴐ piimu p'a bi Kafᴐᴐ jomᴐ pu yu ge, pee ya kanhama xu, na pu logoo mara kanhama pu tuun wu bɛɛri ni. Y'a pee wii, yi da se pee fɛni.
59005011	Sipyii piimu p'a kanhama soro, na gori yaha n'a daa wu ni ge, pee w`ee ya byi duba nagoo pee. Zhᴐbu bi wu luu li mara maragana lemu na ge, y'a yee logo. Kafᴐᴐ ya pa lemu bɛ pye wu mu kurogo ki na ge, y'a lee bɛ cɛ, bani Kafᴐᴐ ɲiɲaara te, ni wu cemɛ p'a pɛlɛ.
59005012	Ayiwa na cebooloo, lemu n'a da jo waha yi mu ge, lee li wa mɛ. Yi ganha ba gari wɛ. Wa ganha ga gaa fugba we na wɛ, wa ganha ga gaa ɲiŋɛ ke na wɛ, wa ganha ga gaa yaaga ka shishiin na wɛ. Y'a "Uun!" yɛ yu uun tajogo ni, yi da "Ahayi!" yu ahayi tajogo ni, kᴐnhᴐ kiiri ganha da ba gᴐn yi na wɛ.
59005013	Ayiwa, kanhama bi nᴐni wa na yi ni, wufᴐᴐ w'a Kilɛ ɲɛɛri; fundanga keree shiin ya nᴐ wa na, wufᴐᴐ w'a Kilɛ masᴐŋᴐ yoyo cee.
59005014	Wa bu da wu ya cuuŋᴐ yi ni wɛ, wufᴐᴐ wu egilizi ɲahagbaa fɛɛ pu yiri, pu ba Kilɛ ɲɛɛri wu mu, p'i sinmɛ fara wu na Kafᴐᴐ mɛgɛ na.
59005015	Ɲɛrɛgɛ ki bu bye ni n'a daa ni, yama fᴐᴐ wu na zhᴐ. Kafᴐᴐ na wu cuuŋᴐ, jurumu wemu w'a pye ge, na wee bɛ yafa wu mu.
59005016	Y'a yeree yi jurumu wu na, y'i da wu yu yiyɛ mu, y'i da ɲɛrɛgɛ pyi yiyɛ mu, kᴐnhᴐ y'i juuŋᴐ. Sipya wemu w'a tii ge, wee bu ɲɛrɛgɛ pye, fanha wa kee ɲɛrɛgɛ ki ni fo xuuni.
59005017	Kilɛ tudunmᴐᴐ Eli, sipya wu bye wii ba w`ee ɲɛ wɛ. Ga w'a Kilɛ kemɛ ɲɛɛri xuuni, kᴐnhᴐ zanha ganha bu do wɛ. A zanha di bye ki ya to wɛ, fo na shɛ nᴐ yee taanri ni yeye gbaara na.
59005018	Lee kadugo na a wu guri na Kilɛ ɲɛɛri sanha, kᴐnhᴐ zanha di do. A zanha k'i do. A ɲiŋɛ ki faa yapyiire te, ni tiire ti bɛɛri di nagoo pye.
59005019	Na cebooloo, yee wa bu wuregi, na can wu koo li yaha, a yee wa di bye kaɲuŋᴐ na wufᴐᴐ kuruŋᴐ pa can koo li ni,
59005020	y'a yaa na li cɛ na jo wemu bu jurumupye kuruŋᴐ wu koguunᴐ ni, wu munaa m'a shᴐ xu na. Lee ma bye kaɲuŋᴐ jurumu niɲɛhɛmɛ na yafa wu mu.
60001001	Nɛ Pyɛɛri we wu wa Yesu Kirisa wo tudunmᴐ ge, nɛ w'a we sɛmɛ we tun yee mu, Kilɛ ya yee piimu ɲaha bulo, a yee di jaraga na shɛ bye nabuun ye fiiye ye ni ge: Pᴐn, Galasi, Kapadᴐsi, Azi ni Bitini.
60001002	Yee ɲaha ya bulo na bɛ ni To Kilɛ wo fungᴐngᴐ ki ni, na yee pye fɛfɛɛrɛ wuu, Kilɛ Munaa li baraga ni, kᴐnhᴐ yi Yesu Kirisa ɲᴐmɛɛ co, wu shishan pu bɛ di ɲɛrɛgi yi na, p'i yi pye fɛɛfɛɛ. Kilɛ wu niimɛ ni ɲaɲiŋɛ nigbᴐhᴐ kan yi mu.
60001003	W'`a Kilɛ sᴐni w`u Kafᴐᴐ Yesu Kirisa To we! Bani, wu ɲiɲaara ti funŋᴐ ni, w'a w`ee pye w`ee ya sevonᴐ se, na Yesu Kirisa ɲɛ na yeege xu ni, kᴐnhᴐ w`ee di tadaŋa ɲ`ii wogo ta.
60001004	W`u bye cɛn lᴐvɛɛ. Wee cɛn we ya fᴐnri wɛ, wu ya nᴐrᴐgᴐ wɛ, w'i ya fanhaŋa wɛ, w'a kemɛ yaha yee ɲaha na fugba wu ni,
60001005	Kilɛ wo sefɛɛrɛ t'a yee piimu mara n'a daa fanha ni, ɲuwuuro ti kaa na ge. Tee ɲuwuuro ti t'a gbegele t'i ba tiyɛ shɛ taaxᴐᴐ li ni.
60001006	Lee wuu na yee wa fundanga pyi, na li ta ali kanhama tuugo bɛɛri na ba ɲatanhaŋa nᴐ yi na nimɛ jɛɛrɛ la yɛ funŋᴐ ni.
60001007	Pee kanhama pu na ba yi n'a daa wu nᴐhᴐ wolo wii. Sanni ɲɛ yaxᴐgᴐ, ga p'a ba wu nᴐhᴐ wolo na ni. Yee n'a daa wu w'a ye sanni na fo xuuni ge, wu bɛ nᴐhᴐ na ba wolo lee wologana li na, kᴐnhᴐ Yesu Kirisa ga ba wuyɛ shɛ, y'i masᴐŋᴐ, ni nᴐᴐrᴐ ni pɛɛŋɛ ta wu funŋᴐ ni.
60001008	Yee ya ta wu ɲa wɛ, ga lee bɛ na wu kaa di dan yee ni. Ali yee sanha wu ɲa nimɛ bɛ wɛ, ga lee bɛ na yee wa daa wu na. Lee wuu na yee ya ɲi fundangbᴐhᴐ na, fundanga nᴐᴐrᴐ wogo kemu ki ɲɛ wa da j'a ki jomᴐ jo_e ge.
60001009	Kee fundanga ke wa yee mu, bani yee munahaa ki wo ɲuwuuro te ti ɲɛ yee wo n'a daa wu wo kuduun we.
60001010	Kilɛ ya niimɛ wemu taga yee ɲuŋᴐ wolo ge, Kilɛ tudunmᴐᴐ piimu p'a wee kaa jo taashiinɛ ni ge, pee ya yegeŋɛ ni kasɛɛgɛ pye tee ɲuwuuro te keree na.
60001011	Kirisa Munaa li bye pu ni. Kanhama pe Kirisa da ba ɲa ge, lee bi pee kaa yu pu mu, nᴐᴐrᴐ wemu na ba daha wu na pu kadugo y'iri ge, ni wee bɛ. A Kilɛ tudunmᴐᴐ p'i ganha na zhaa p'i kee keree kii pyeduun, ni ki pyegana cɛ.
60001012	A Kilɛ di li shɛ pu na na keree kiimu jomᴐ pu wa yu, na ki labye pyi ge, na kee wa da ba bye pee mu wɛ, ga fo yee mu. Kee keree ki ɲaha Kilɛ wo Jozaama pu jovɛɛ pu wa yu yi mu nimɛ, Fɛfɛɛrɛ Munaa baraga ni, lemu l'a tun pa na y`iri fugba we ni ge. Mɛlɛkɛɛ pu bɛ wa kee keree ki shaa fo p'i ki ɲa, p'i ki cɛ.
60001013	Lee wuu na, yi yi fungᴐnyᴐ yi teŋɛ, y'i gori yaha ɲ`ii na! Niimɛ we wu da ba gan yi mu Yesu Kirisa shɛduun wu ni ge, yi yi tadaŋa bɛɛri taha wee da na.
60001014	Y'i bye Kilɛ ɲᴐmɛɛ covɛɛ! Keree kiimu la bye yi na, na yi ta yi sanha Kirisa cɛ_ɛ ge, yi ganha bu daha kee fɛni wɛ!
60001015	Ga yi pye fɛfɛɛrɛ wuu yi torogaŋaa ki bɛɛri ni, ma na jo ba yi yirivᴐᴐ Kilɛ ɲɛ mɛ Fɛfɛɛrɛ wo wɛ.
60001016	Bani l'a ka Kilɛ Kafila wu ni na: "Yi pye fɛfɛɛrɛ wuu, bani nɛ ɲɛ fɛɛfɛɛ."
60001017	Kilɛ we w'a sipyii bɛɛri nigin nigin kiiri kᴐᴐn na bɛ ni pu nibyegee ni, na ta wu da wa wolo wa ni_i ge, yee ba wee yiri yi To Kilɛ, wee tuun wu ni y'a yi wo nibyegee ki bɛɛri pyi ni Kilɛ ɲ`ii fyaara ni, yi wo koŋᴐ tiinnɛ li funŋᴐ ni.
60001018	Bani yaaga kemu na j'a vᴐnhᴐ ge, ma na jo sanni kelee warifyɛn ge, yi ɲuŋᴐ wa wolo ni kee ka shi ni, na foro yi wo ɲuŋᴐ baa ɲara li ni wɛ, y'a lemu taanni yi tii pu mu ge.
60001019	Ga yee ɲuŋᴐ ya wolo ni Kirisa shishan ni, pee pemu p'a ye yaŋmuyᴐ yi bɛɛri na ge. Wee ya pye ba saraga dubyapige ɲɛ wɛ, fɛ ɲɛ kemu na wɛ, fᴐᴐnrᴐ bɛ di ɲɛ ki na wɛ.
60001020	Kilɛ ya wu ɲaha bulo na ta koŋᴐ sanha y`aa wɛ, na wu shɛ yee na nimɛ le taaxᴐᴐ le ni yeeyɛ pyaa wuu na.
60001021	Kirisa baraga ni yee wa daa Kilɛ na, wee wemu w'a wu ɲɛ na foro xu ni, na nᴐᴐrᴐ kan wu mu ge. Lee na yee wa yi n'a daa ni yi tadaŋa taha Kilɛ na.
60001022	Yee ya yi zᴐlᴐᴐ pu pye fɛɛfɛɛ can wu wo ɲᴐmɛɛcoro funŋᴐ ni, ceborogo ki wo see see taanɲɛɛgɛ ki kaa na. Ayiwa, yi taan ni yiyɛ ni xuuni yi zᴐlᴐᴐ pu bɛɛri na!
60001023	Bani Kilɛ wo kafila w'a yi pye y'a sevonᴐ se. Wee kafila we di ya ta pye ba yashi ɲɛ wɛ, na xhuli wɛ. Wu ɲɛ ɲ`ii na, w'a kori yaha gbee.
60001024	Bani Kilɛ tudunmᴐᴐ p'a jo: "Sipyii bɛɛri pu ɲɛ ba ɲ`a ɲɛ wɛ; pu nᴐᴐrᴐ wu bɛɛri di ɲɛ ba ɲ`a fyɛɛnrɛ ɲɛ wɛ. Ɲ`a ma waha, ki fyɛɛnrɛ na wo,
60001025	ga Kafᴐᴐ wo kafila we na gori yaha gbee." Wee Kafila wu ɲɛ Kilɛ wo Jozaama pe, pemu p'a jo yi mu ge.
60002001	Lee wuu na, yi kakuuyo yi bɛɛri yaha, yi naŋmahara ti bɛɛri yaha, yi shuun shuun juuro ti bɛɛri yaha, ni ɲɛpɛɛnguunᴐ, ni mɛkyɛɛgɛŋɛ keree ki bɛɛri.
60002002	Ba pubinŋɛɛ wa jire la pyi wɛ, yi bɛ p'a Kilɛ wo Kafila wu la pyi mu, kᴐnhᴐ y'i sii fanha ta lee funŋᴐ ni, y'i ɲuwuuro ta.
60002003	Bani y'a li cɛ na "Kafᴐᴐ ya ɲᴐ."
60002004	Faakagereŋɛ kemu ki ɲɛ ɲ`ii na ge, kee ki ɲɛ Kafᴐᴐ Yesu. Sipyii ya she wu ni, ga Kilɛ ya wu ɲaha bulo, wu kaa d'a waha bɛ wu mu. Yi gbara wu na,
60002005	yi bɛ di bye ba faakageeye ɲ`ii woyo ɲɛ wɛ, y'i daga Fɛfɛɛrɛ Munaa puga yereŋɛ. Yi na ba bye saraya ɲaha shᴐᴐnrivɛɛ fɛfɛɛrɛ wuu, na saraya fɛfɛɛrɛ woyo wo na gaan Kilɛ mu, yemu kaa na ba daan wu ni, wu Ja Yesu Kirisa baraga ni ge.
60002006	Bani l'a ka Kilɛ Kafila wu ni na: "Wii mɛ, nɛ faakagereŋɛ pɛɛwa wogo ɲaha bulo, na ki pye puga gunŋmii li faakagereŋɛ, na ki kemɛ sin Siyᴐn kulo li ni. Wemu bu d`a ki na, wee da zhiige bada wɛ."
60002007	Yee pii p'a d`a kee faaga ke na ge, ki kaɲᴐᴐ l'a pɛlɛ yee mu fo xuuni. Ga piimu ya d`a ki na wɛ: "Puyirilee p'a she faakagereŋɛ kemu ni ge, kee k'a pye puga ki gunŋmii li ɲidaa li kagereŋɛ kiyɛ pyaa pyaa."
60002008	"Faakagereŋɛ ki ɲɛ kii, sipyii ya guruŋᴐ kemu na ge. Faakagereŋɛ ki ɲɛ kii, kemu ya sipyii shaan ge." Pu na ba guruŋᴐ ki na, bani p'a she pu da d`a Kilɛ wo jomᴐ pu na wɛ, lee l'a bi yaa na nᴐ pu na.
60002009	Ga yee ya pye shi, wemu ɲaha k'a bulo ge; na bye Saan wu wo saraya ɲaha shᴐᴐnrivɛɛ, na bye fɛfɛɛrɛ shi. Kilɛ ya kagbᴐhᴐᴐ nizaaŋaa kiimu pye ge, w'a yee ɲaha bulo kᴐnhᴐ yi da kee yu. W'a yi yiri na foro nibiige ni, na ba ni yi ni wu fundanga kagbᴐᴐ li kpɛɛngɛ ki na.
60002010	Taashiinɛ ni, yee bi sanha bye Kilɛ wo sipyii wɛ, ga nimɛ, yee ya pye wu sipyii. Taashiinɛ ni, Kilɛ bi ɲuŋᴐ ɲaari yee na wɛ, ga nimɛ, w'a ɲuŋᴐ ɲaari yi na.
60002011	Na taanɲiinɛɛ, nabᴐrᴐ na yee wa ke ɲiŋɛ ke na, yi nidorowuu pu wa. Lee wuu na n'a li shaa yi mu, lakuuŋᴐ ke k'a yogo kᴐᴐn yi na ge, yi ganha bu daha kee fɛni wɛ.
60002012	Piimu ɲɛ Kiricɛɛn wɛ ge, y'a doroo torogazaana na pee niŋɛ ni. Wee tuun wu ni, pu ɲɛhɛ ba yi mɛkuuŋᴐ yu na kakuubyii yi ɲɛ, pu na ba yi kapyegee nizaaŋaa ɲa, lee funŋᴐ ni Kilɛ ga ba foro pu na caŋa kemu, pu na wu sᴐ kee caŋa.
60002013	Y'a gbᴐᴐrᴐ tɛri fanha na Kafᴐᴐ wuu na. Y'a gbᴐᴐrᴐ tɛri saan wu na! Bani wu ɲɛ sipyii pu bɛɛri ɲuŋᴐfᴐᴐ.
60002014	Yi da gbᴐᴐrᴐ tɛri wu gbafɛnɛɛrɛɛ pu bɛ na! Bani saan wu w'a pu tunni na p'a kakuubyii pu ɲaha wɛrɛŋɛ, piimu p'a kasaaŋaa pyi ge, pu da pee sᴐni.
60002015	Lemu li ɲɛ Kilɛ ɲidaan ge, lee li wa mɛ. Yi nahanahanaa ni fungᴐnyᴐ baa fɛɛ ɲᴐyᴐ tᴐ ni yi kapyegee nizaaŋaa ni!
60002016	Yi pye yiyɛ mu ba sipyii ɲɛ wɛ, piimu ya faha ge. Ga pee tifahama pe ganha da bye yi mu fatᴐŋᴐ di yi kapyegee niguuŋᴐᴐ ɲᴐ tᴐ wɛ. Y'a yaa na doroo ba Kilɛ wo buloo ɲɛ wɛ.
60002017	Y'a gbᴐᴐrᴐ tɛri sipyii pu bɛɛri na, ceborogo ki kaa di da dan yi ni, y'a fyagi Kilɛ na, yi da gbᴐᴐrᴐ tɛri saan wu na!
60002018	Kapyebyii, yi kuu yi ɲuŋᴐfɛɛ mu ni gbᴐᴐrᴐ ni. Ɲuŋᴐfɛɛ piimu wo zᴐlᴐᴐ p'a ɲᴐ, ni piimu ɲuŋᴐ ya peŋi, ni piimu wo keree k'a waha ge, y'a gbᴐᴐrᴐ tɛri pu bɛɛri na.
60002019	Bani yi na ba kanhama xu yiyɛ ni kanhama pemu ya yaa ni yi ni wɛ, na li kaɲuŋᴐ pye yi funŋᴐ ɲɛ yi Kilɛ ɲᴐmɛɛ co; kasaana li ɲɛ lere.
60002020	Ayiwa, pu ba yee kpᴐᴐn yi kapyeguuŋᴐᴐ wuu na, a y'i lee xu yiyɛ ni, kuduun wekɛ y'i da da lee ni wɛ? Ga kanhama ba nᴐni yi na y'i kasaaŋaa pyi, a y'i pee xu yiyɛ ni, kasaana li ɲɛ lere Kilɛ ɲaha t`aan.
60002021	Lee wuu na Kilɛ ya yi yiri, bani Kirisa bɛ ya kanhama ɲa yee wuu na, koo w'a le yi t`aan, kᴐnhᴐ yi da se wu fɛlɛ ni.
60002022	"Wu ya jurumu wa shishiin pye wɛ, nafaanra ta shishiin di ya ta wu ɲᴐ ni wɛ."
60002023	Pu bi wu shɛhɛlɛ tuun wemu ni ge, wu ya ta shɛhɛɛ tɛrɛŋɛ wa na wɛ. Pu bi wu kana tuun wemu ni ge, wu ya ta wa fuguri wɛ. Ga w'a wu keree bɛɛri yaha Kilɛ kacɛ na, wee wemu w'a kiiri kᴐᴐn ni tiimɛ ni ge.
60002024	Wuyɛ pyaa k'a w`ee wo jurumu wu lᴐ wu ceepuuro ti ni korikoritige ki na, kᴐnhᴐ w`u bye xuu jurumu kabaŋa na, w`u bye ɲiifɛɛrɛ ni, tiimɛ kaa na. "Wu kpᴐᴐnrᴐ nᴐᴐyᴐ funŋᴐ ni yee ya sicuumᴐ ta."
60002025	Bani yee bi bye ba dubyapiinyɛ ɲɛ wɛ, ga nimɛ yee ya kuri pa yi munahaa ki nahavᴐᴐ, ni ki maravᴐᴐ wu mu.
60003001	Gbagashaa yi bɛ pu kuu yi namaa mu, kᴐnhᴐ li ɲɛhɛ shɛ da nago, pii ɲɛ w`a pee ya Kilɛ Kafila wu ɲᴐmɛɛ co wɛ, pee di j'a sᴐᴐ pu c`ee pu wo torogana funŋᴐ ni p'i d`a, ɲᴐ jomᴐ bɛ baa tɛgɛ ni,
60003002	pu ba pu c`ee pu wo fɛfɛɛrɛ, ni gbᴐᴐrᴐ torogana li ɲaa.
60003003	Yi pushaga ganha da bye kpɛɛngɛ pushaga wɛ, ma na jo: ɲubᴐᴐ, kelee sanni yalere, kelee fazaaya wɛ.
60003004	Ga k'a yaa na ta pushaga niŋmᴐhᴐŋᴐ yee funyᴐ ni, kee ɲɛ loxulo, ni lotaan. Yee ɲɛ pushaga yaŋmuyᴐ, yemu ya gyɛɛgi wɛ, yee y'a dan Kilɛ ni fo xuuni.
60003005	Fo taashiinɛ ni, fɛfɛɛrɛ c`ee pii pu bi Kilɛ pye pu tadaŋa ge, ke pushaga ke tuugo pee bi byi. Pee bi kuu pu namaa mu,
60003006	ba Sara bi gbᴐᴐrᴐ tɛri Ibirayima na, na wu pyi "kafᴐᴐ" wɛ. Yee ya pye wee wo nagoo, yi ba kasaaŋaa pyi, kaa la shishiin fyaara di ya yi fungᴐnyᴐ yi wuregi wɛ.
60003007	Yee bɛ namaa, yi bɛ pu yi c`ee co ni fungᴐngᴐ fɛɛrɛ ni! Bani cee fanha k'a c`ɛrɛ na foro n'a wogo t`aan. Y'a gbᴐᴐrᴐ tɛri pu na, bani ɲ`ii sicuumᴐ pemu Kilɛ ya gaan cɛn ge, yee ni c`ee pu da ba pee ta. Yi ba lee pyi, kaa la shishiin da j'a yi Kilɛ-ɲɛrɛgɛ koo tᴐ wɛ.
60003008	Lee bɛɛri kadugo na, y'i binnɛ fungᴐnyᴐ ni kapyegee na! Y'i daan ni yiyɛ ni ba cebooloo ɲɛ wɛ! Yi ɲuyᴐ di beŋi! Yi da yiyɛ tirige yiyɛ mu!
60003009	Yi ganha ba kakuuŋᴐᴐ taga da kakuuŋᴐᴐ fᴐhᴐᴐ tᴐni wɛ! Yi ganha ba shɛhɛɛ taga da shɛhɛɛ fᴐhᴐᴐ tᴐni wɛ! Ga y'a duba pyi, bani Kilɛ ya yee yiri tuun wemu ni ge, w'a yee yiri wu duba kan yi mu yi cɛn.
60003010	Kilɛ Kafila w'a yi yu na: "Ɲiifɛɛrɛ ya dan wemu ni, wu funŋᴐ di ɲɛ wu caŋa ɲiisaaŋaa ɲa ge, weefᴐᴐ ya yaa na wuyɛ t'anha kakuuŋᴐᴐ jo na, na wuyɛ t'anha nafaanra na.
60003011	Wu wu kadugo le kuumᴐ ni, wu da kasaaŋaa pyi. Wu ɲaɲiŋɛ sha wu daha kee fɛni.
60003012	Bani sipyii piimu p'a tii ge, pee ni Kafᴐᴐ ɲii wa. Wu niwegee di ɲɛ pu Kilɛ-ɲɛrɛgɛ jomᴐ ni. Ga pii p'a kakuuŋᴐᴐ pyi ge, Kafᴐᴐ di wu ɲaha ŋmahana na ɲɛri pee fɛni."
60003013	Yee bu yiyɛ pᴐ kasaaŋaa na na byi ni yi zᴐlᴐᴐ pu bɛɛri ni, jᴐgᴐ di da kakuunᴐ pye yee na wɛ?
60003014	Ali kanhama ɲɛhɛ ba nᴐni yi na kasaaŋaa bye funŋᴐ ni, duba nagoo yi ɲɛ. Sipyii ya fyagi lemu na ge, yi ganha ba fyagi lee na wɛ! Yi ganha bu yi zᴐlᴐᴐ pu bɛ yaha pu wuregi wɛ!
60003015	Ga y'a gbᴐᴐrᴐ tɛri Kirisa na yi zᴐlᴐᴐ pu na, wee wu ɲɛ yi Kafᴐᴐ. Tadaŋa ke ki wa yi zᴐlᴐᴐ pu ni ge, sipyaa sipya w'a yi yege kee fiin ge, y'a yaa na ta y'a gbegele yaha tuun bɛɛri ni di weefᴐᴐ ɲᴐ shᴐ. Ga y'i li pye ni lotaan, ni gbᴐᴐrᴐ ni,
60003016	yi zᴐlᴐᴐ p'i bye fɛɛfɛɛ, kᴐnhᴐ pii p'a yi shɛhɛlɛ yi ɲaarigazaana li wuu na Kirisa wo kariɲɛɛgɛ ki ni ge, lee di ba peefɛɛ shiige.
60003017	Na kanhama ɲa kasaana bye funŋᴐ ni, li bu da Kilɛ ɲidaan, lee ya ɲᴐ na toro na kanhama ɲa kakuunᴐ bye funŋᴐ ni t`aan.
60003018	Kirisa yɛ pyaa bɛ, tᴐᴐɲii nigin yɛ nigin w'a xu sipyii pu wo jurumu wu wuu na. Wee wu bi tii ge, w'a xu tiibaalaa pu wuu na, kᴐnhᴐ wu shɛ ni yi ni Kilɛ mu. P'a wu gbo ceepuuro kabaŋa na, ga, a wu ɲɛ Kilɛ Munaa kabaŋa na.
60003019	Lee Kilɛ Munaa le ni w'a shɛ Kilɛ wo jomᴐ pu jo bɛ kaso wo munahaa ki mu.
60003020	Kee munahaa ki ɲɛ, piimu p'a she Kilɛ ɲᴐmɛɛ ni fo taashiinɛ ni, na wu ta w'a luu gbo pu t`aan na mᴐ ge. Lee ya pye Nuxhun wo kᴐᴐgbᴐhᴐ ki yaaduun ni. Sipyii dᴐᴐni yɛ, lee kᴐri ɲɛ sipyii gbarataanri yɛ w'a j'e kᴐᴐgbᴐhᴐ ki ni, na shᴐ lᴐhᴐ ki na.
60003021	Kee lᴐhᴐ ke ɲɛ niɲaa wo batizeli we wo jaa, wee wemu w'a w`ee ɲuŋᴐ wo ge. Batizeli ya ceepuuro fᴐᴐnrᴐ lɛri wɛ, ga, m'a ma li sha Kilɛ mu m'a bye ni wu ni kariɲɛɛgɛ ni ni zᴐfɛfɛɛrɛ ni. W'a w`ee shuu bani Yesu Kirisa ya ɲɛ na foro xu ni.
60003022	W'a dugi fugba wu ni, na diin Kilɛ kanige cɛ. Wu wa mɛlɛkɛɛ pu ɲuŋᴐ ni, na ɲɛ fanha ni se yaŋmuyᴐ yi bɛɛri ɲuŋᴐ ni.
60004001	Kirisa ya kanha ceepuuro ni, lee wuu na yee bɛ ya yaa na lee yaha yiyɛ funyᴐ ni, na pye yi kashɛn yagboŋᴐ; bani sipya wemu w'a sᴐᴐ kanhama p'a nᴐni wu na Yesu wuu na ge, weefᴐᴐ funŋᴐ ɲɛ nige w'a jurumu pyi wɛ.
60004002	Ayiwa, yi wo koŋᴐ tiinnɛ li sana funŋᴐ ni, yi ganha bu daha sipyii ɲidaan fɛni wɛ, ga yi taha Kilɛ ɲidaan fɛni.
60004003	Piimu ɲɛ Kiricɛɛn wɛ, yee ya tuun wemu pye na doroo pee wo ɲidaan keree ki ni ge, wee tuun w'a yee yaa. Keree kiimu k'a dan pu ni ge, kee yee bɛ bi byi: Dᴐdᴐᴐrᴐ, ni lakuuŋᴐ, ni ligbᴐhᴐ, ni singbaa, ni na yiyɛ pinnɛɛ gbagbᴐᴐ na, na kanᴐhᴐyᴐ pyi, ni yapɛrɛgaanra.
60004004	Nimɛ, yee ya binnɛɛ nige ni pu ni kii shiige keree kii bye na wɛ. A lee di pu fo, a p'i ganha na yee mɛgɛ kyɛɛgi.
60004005	Ga Kilɛ we w'a gbegele yaha wu ba kiiri kᴐn wyii ni xuu na ge, wee na ba pu yege li fiin.
60004006	Lee wuu na Kilɛ wo Jozaama p'a jo xuu bɛ mu, kᴐnhᴐ na kiiri yaha w'a kᴐn xᴐ pu na ke koŋᴐ puga ke ni ba sipyii pu samaa bɛɛri ɲɛ wɛ, pu munahaa di bye ɲiifɛɛrɛ ni Kilɛ ɲaha t`aan.
60004007	Koŋᴐ taaxᴐᴐ l'a tɛɛŋɛ xᴐ, lee wuu na yi gbegele yaha tuun bɛɛri ni! Y'i bye fungᴐnyᴐ fɛɛ, kᴐnhᴐ y'i gori yaha Kilɛ-ɲɛrɛgɛ na.
60004008	Yi yiyɛ tɛ taanɲɛɛgɛ yaha k'i bɛlɛ na toro keree bɛɛri t`aan, bani "Taanɲɛɛgɛ ya jurumu niɲɛhɛmɛ ɲᴐ tᴐni."
60004009	Yi da jin yiyɛ mu nabᴐrᴐ na zᴐjuuro baa tɛgɛ ni!
60004010	Kilɛ ya loolodahaa kiimu kan yi bɛɛri nigin nigin mu ge, y'a ki labye pyi, y'i bye kapyebye-jemɛɛ, piimu ya kasɛɛgɛ ta Kilɛ wo loolodahaa tuuyo niɲɛhɛyɛ yi na ge.
60004011	Kafila ya kan wemu mu ge, kafila we w'a y`iri Kilɛ y'iri ge, w'a yaa w'a wee yu. Wemu ɲɛ sipyii tɛgɛvᴐᴐ ge, fanha ke k'a y`iri Kilɛ y'iri ge, w'a yaa w'a sipyii pu tɛri ni kee ni, kᴐnhᴐ pɛɛŋɛ di daha Kilɛ na keree bɛɛri ni Yesu Kirisa gbᴐᴐrᴐ ni. Fanha ni nᴐᴐrᴐ, yee yi ɲɛ wu woyo fo gbee. Amiina.
60004012	Na taanɲiinɛɛ, kawagaa kii k'a yi nᴐhᴐ wo ge, ki ganha bu yi fo wɛ, k'i ganha bu bye yi mu ba katiibaagaa ɲɛ wɛ.
60004013	Ga yi funŋᴐ taan lee na, bani yi bɛ ya taa ta Kirisa wo kanhama pu ni, kᴐnhᴐ yi funyᴐ di ba daan wu nᴐᴐrᴐ wu shɛduun ni.
60004014	Pu ba yi shɛhɛlɛ Kirisa mɛgɛ wuu na, yee ya pye duba nagoo, bani Kilɛ Munaa le, lee lemu li ɲɛ nᴐᴐrᴐ Munaa li ge, lee wa yi na.
60004015	Kanhama ganha da nᴐ wa shishiin na yi ni sipyigbuu funŋᴐ ni wɛ, kelee nagaara funŋᴐ ni wɛ, kelee kakuubyii funŋᴐ ni wɛ, kelee na jin piitiilee wo keree ni funŋᴐ ni wɛ.
60004016	Ga kanhama bu nᴐ wa na wu Kiricɛɛnrɛ funŋᴐ ni, lee ganha da bye weefᴐᴐ mu shiige wɛ; ga, wu baraga taha Kilɛ na kee mɛgɛ ke wuu na.
60004017	Bani kiiri wu ɲᴐ kᴐnduun w'a nᴐ, Kilɛ wo puga ki na wu da ba ɲᴐ kᴐn. Kiiri wu di bu ɲᴐ kᴐn w`ee na, pii pu ɲɛ pu ya sᴐᴐ Kilɛ wo Jozaama pu na_ɛ ge, pee wo taxᴐgᴐ na ba bye lekɛ wɛ?
60004018	Kilɛ Kafila w'a li shɛ na: "Piimu p'a tii ge, pee bu shᴐ waha niɲɛhɛmɛ funŋᴐ ni; piimu ɲɛ Kilɛ ɲ`ii fyaara baa fɛɛ ni jurumupyii ge, pee di bye dii wɛ?"
60004019	Lee wuu na, Kilɛ ya wu ɲidaan pye piimu mu kanhama ge, peefɛɛ pu pu munahaa ki le pu yaavᴐᴐ ɲᴐmɛɛ fᴐᴐ wu keŋɛ ni, p'i daha kasaaŋaa fɛni p'a byi.
60005001	Egilizi ɲahagbaa fɛɛ pii pu wa yee niŋɛ ni ge, pee ni nɛ wa yu nimɛ. Nɛ bɛ wu ɲɛ egilizi ɲahagbaa fᴐᴐ wa ba yee ɲɛ wɛ. Nɛ pye Kirisa wo kanhama pu sɛɛri, nᴐᴐrᴐ wemu bɛ w'a ma ge, di ba da wee bɛ ni.
60005002	Kilɛ ya wu yatᴐᴐgbaha kemu kaa le yi keŋɛ ni ge, yi hakili yaha kee na. Yi ganha ba lee pyi ba fanha kaa ɲɛ yi ɲuŋᴐ ni wɛ, ga yi da li pyi yi wo daan na mu funŋᴐ ni na bɛ ni Kilɛ wo ɲidaan wu ni. Yi ganha ba li pyi ni wari lakuuŋᴐ ni wɛ, ga yi da li pyi ni fungᴐnsaaŋa ni.
60005003	Piimu kaa Kilɛ ya le yi keŋɛ ni ge, yi ganha ba fanha pyi pee na wɛ, ga yi da doroo torogana na, pu ɲii na voro lemu fɛni ge.
60005004	Wee tuun wu ni Yatᴐᴐnahamaa Ɲuŋᴐfᴐᴐ wu ba ba tuun wemu ni, yi na ba nᴐᴐrᴐ saanra ɲudᴐnᴐ ta lemu ya gyɛɛgi wɛ.
60005005	Yee bɛ lɛvɛɛ, yee bɛ pu kuu ɲahagbaa fɛɛ pu mu. Yi bɛɛri p'a yiyɛ tirige yiyɛ mu yiyɛ tɛ keree ni. Bani Kilɛ Kafila w'a jo: "Kilɛ ya yogo kᴐᴐn tabaara fɛɛ na, ga pii p'a puyɛ tirige ge, na niimɛ kaan pee mu."
60005006	Lee wuu na, yi yiyɛ tirige Kilɛ wo fanha keŋɛ ke nᴐhᴐ ni, kᴐnhᴐ wu ba yi yirige wu ɲidaan tuun ni.
60005007	Yi yi funyᴐ cᴐnrᴐmᴐ bɛɛri le wu keŋɛ ni, bani wee w'a yi mara.
60005008	Yi kasɛɛgɛ ta yi gori yaha ɲ`ii na, bani yi pɛn Shitaanni wu ɲɛ ba cɛnri ɲɛ wɛ, na guuri, na ɲaari na yeree na yaaga shaa di joo.
60005009	Yi ganha bu sᴐᴐ wu mu wɛ, yi yi logoo waha n'a daa wu fɛni. Yi li cɛ na yi cebooloo Kiricɛɛn pii pu wa caraga koŋᴐ ke na ge, na pe kanhama pe shi wa pee bɛ taa.
60005010	Yi bu ganha mu jɛri, niimɛ wu bɛɛri fᴐᴐ Kilɛ we w'a yi yiri wu wo nᴐᴐrᴐ nixhᴐbaama wu kaa na Kirisa wo kariɲɛɛgɛ ki ni ge, weeyɛ pyaa na ba yi kemɛ y`aa, na fanha kan yi mu keree bɛɛri ni, kᴐnhᴐ yi ɲᴐ di j'a fa.
60005011	Se ɲɛ wee ni fo gbee. Amiina.
60005012	Silivɛn w'a nɛ tɛgɛ a nɛ le sɛmɛ nifɛnhɛfɛnhɛnɛ le ka na tun yi mu. Nɛ mu, ceborona ɲᴐmɛɛ fᴐᴐ wu ɲɛ wii Kilɛ koo li ni. N'a we sɛmɛ we ka na tun yi mu, di samᴐhᴐrᴐ le yi ni, di li shɛ yi na can na na we wu wa Kilɛ wo niimɛ we. Yi kori yaha wee ni!
60005013	Kilɛ ya egilizi wemu ɲaha bulo Babilᴐni ni ba yee ɲɛ_ɛ ge, w'a yi shaari. Na ja Marika bɛ ya yi shaari.
60005014	Yi bɛɛri p'a yiyɛ shaari ceborogo f`o na ni taanɲɛɛgɛ ni, yee piimu bɛɛri pu ɲɛ Kirisa wuu ge. Ɲaɲiŋɛ ki pye yi tɛ ni.
61001001	Nɛ Simᴐ Pyɛɛri we wu ɲɛ Yesu Kirisa wo kapyebye, ni wu tudunmᴐ ge, nɛ w'a we sɛmɛ we tun yee mu, yee piimu p'a see see n'a daa wu ta ni w`ee ni, w`u Kilɛ ni w`u Shᴐvᴐᴐ Yesu Kirisa wo dii wu funŋᴐ ni ge.
61001002	Kilɛ wu niimɛ ni ɲaɲiŋɛ kan ɲɛhɛ yi mu Kilɛ ni w`u Kafᴐᴐ Yesu wo jɛ wu funŋᴐ ni.
61001003	Keree kiimu bɛɛri k'a yaa ni w`u ni w`u ɲiifɛɛrɛ ti funŋᴐ ni, w`u bye Kilɛ ɲ`ii fyaara sipyii ge, Kilɛ ya kee bɛɛri kan w`u mu wu sefɛɛrɛ ti funŋᴐ ni. Wemu w'a w`ee yiri, na pa binnɛ ni wu ni wuyɛ pyaa wo nᴐᴐrᴐ we ni wu saama pu na ge, w'a w`ee pye w`ee ya weefᴐᴐ cɛ.
61001004	Tee sefɛɛrɛ te funŋᴐ ni, Kilɛ ya ɲᴐmɛhɛɛ lᴐ w`ee mu kiimu ya ɲᴐ fo xuuni ge. Lee na, ɲᴐmɛhɛɛ kiimu w'a lᴐ yee mu ge, yi bu kee ta yi na j'a voro ke koŋᴐ ke ni, lakuuŋᴐ ya kemu fᴐnhᴐ ge, na j'a pye ni zᴐ nigin ni ni Kilɛ yɛ pyaa ni.
61001005	Lee wuu na yi la le yiyɛ ni xuuni, y'i saama fara yi n'a daa wu na, y'i Kilɛ wo macɛŋɛ ki fara pee saama pu na.
61001006	Na j'a mayɛ na, y'i lee fara Kilɛ wo macɛŋɛ ki na, y'i lowaa fara na j'a mayɛ na wu na, y'i Kilɛ ɲ`ii fyaara fara lowaa li na.
61001007	Na pye ɲire ni ni n'a daa fɛɛ pu ni, y'i lee fara Kilɛ ɲ`ii fyaara ti na. Y'i taanɲɛɛgɛ fara n'a daa fɛɛ pu wo ɲire ti na.
61001008	Kii keree kii bu da yi ni, na yi yaa xuuni, yi da bye saa fɛɛ ni kuduun baa fɛɛ w`u Kafᴐᴐ Yesu Kirisa wo jɛ wu ni wɛ.
61001009	Ga kii keree kii bu wemu kuuŋᴐ, weefᴐᴐ ya ɲaa xuuni wɛ, w'a bye ba fyɛn ɲɛ wɛ. Kilɛ ya wu jurumu wemu je laha wu na, na wu pye fɛɛfɛɛ ge, wu funŋᴐ na wᴐ lee na.
61001010	Lee wuu na ceborogo, yi ɲaha ya bulo, na yi yiri lemu na ge, yi lee pye baraga kaa. Yi ba lee pyi, yi da ga guruŋᴐ di do Kilɛ koo li ni bada wɛ.
61001011	Lee funŋᴐ ni Kilɛ da saanra ti wo kuɲᴐᴐ li mugi xuuni yi mu, saanra temu da ga xhᴐ wɛ. Tee ɲɛ w`u Kafᴐᴐ ni w`u Shᴐvᴐᴐ Yesu Kirisa wuuro te.
61001012	Lee na, nɛ funŋᴐ ki wa di da yi funŋᴐ tun kii keree kii na tuun bɛɛri ni, ali na ta y'a ki cɛ xᴐ bɛ. Can jomᴐ pe p'a nᴐ yee na ge, yee ya pye ɲᴐmɛhɛɛ fɛɛ pu funŋᴐ ni.
61001013	Ga na nɛ yaha ke ɲiŋɛ ke na, nɛ li ta l'a saha nɛ w'a yi funŋᴐ tun ni kii keree kii ni, kᴐnhᴐ y'i da ɲɛni.
61001014	Bani nɛ li cɛ jo nɛ foroduun w'a nᴐ xᴐ ke koŋᴐ puga ke ni; w`u Kafᴐᴐ Yesu Kirisa w'a na pye n'a lee cɛ.
61001015	Ga n'a da na se bɛɛri pye, kᴐnhᴐ na nigaraga na, yi funyᴐ di da dun ni kii keree kii ni tuun bɛɛri ni.
61001016	W`ee ya ta w`u Kafᴐᴐ Yesu Kirisa wo fanha ke ni wu ba wu kaa jo yi mu ni shizhiinmɛ fɛɛ wo giraya ni wɛ. Ga w`ee ya wu ɲa w`u ɲ`ii ki na, wu ni wu nᴐᴐrᴐ wu bɛɛri ni.
61001017	To Kilɛ nidɛɛngɛ ki ɲɛ wu fanha ke, ni wu nᴐᴐrᴐ wu ni. W'a pɛɛŋɛ ni nᴐᴐrᴐ taha Yesu Kirisa na, tuun wemu ni w'a jo ge na: "Nɛ ɲidaan ja wu ɲɛ we, wu kaa ya dan nɛ ni fo xuuni."
61001018	W`eeyɛ pyaa ya lee mujuu le logo na y`iri fugba we ni, tuun wemu ni w`ee di bye ni Yesu ni fɛfɛɛrɛ boboŋᴐ ki na ge.
61001019	Kee keree kii bɛɛri ya li shɛ w`ee na na can wu ɲɛ Kilɛ tudunmᴐᴐ pu wo jomᴐ pe. Yi bu fungᴐngᴐ ta pee na, lee na bye kasaana. Bani pee jomᴐ pe ɲɛ ba sokinna ɲɛ wɛ, wemu ya kpɛɛngɛ yeege nibiige ni yani ɲiga ki pa mugi, ɲimuguɲᴐ wᴐrᴐ li l'a ɲ'i ɲ'i yi zᴐlᴐᴐ pu na ge.
61001020	Yi fɛnhɛ li cɛ na sipya wa shishiin ya Kilɛ Kafila wu wo kapaŋaa ki jomᴐ cɛni wuyɛ ni wɛ.
61001021	Bani sipya wa shishiin ya ta w'a kapaŋaa jo ni wuyɛ pyaa fanha ni wɛ. Ga Kilɛ ya wu jomᴐ pu kan sipyii mu ge, Fɛfɛɛrɛ Munaa fanha ni p'a pu jo.
61002001	Fo taashiinɛ ni, ba tudunmᴐᴐ kafinɛjuu ya ta sipyiire ti ni wɛ, mu karamᴐgᴐ-kafinɛjuu da ba da yi bɛ niŋɛ ni. Kalaa we w'a sipyii waagi, na bᴐᴐngᴐ nᴐni pu na ge, pu na ba wee kaan yi mu. Kafᴐᴐ we w'a pu ɲuŋᴐ wolo ge, pu na ba wee kaa she, na bᴐᴐngᴐ shan puyɛ ɲuŋᴐ ni tᴐvuyo na.
61002002	Sipyiɲɛhɛmɛɛ na ba daha pu fɛni, na doroo pu ɲidaan torogaguuŋᴐᴐ bɛɛri na. Lee funŋᴐ ni sipyii na ganha na can koo li mɛgɛ kyɛɛgi.
61002003	Na ta pu wo wari lakuuŋᴐ funŋᴐ ni pu da ba yi faanna ni pu namari jomᴐ ni, na yi keŋɛ yaŋmuyᴐ shuu yi na. Ga fo taatuunnᴐ ni kiiri ya gbegele yaha na pu sige, bᴐᴐngᴐ na ba nᴐ pu na tᴐvuyo na.
61002004	Mɛlɛkɛɛ piimu p'a jurumu pye ge, Kilɛ ya ta ɲuŋᴐ ɲaari pu na wɛ. Ga w'a pu w'a Jahanɛmɛ nibiige ki wecogoyo yi ni, na pu nibᴐyᴐ mara yaha w`a na kiiri wu caŋa ki sigee.
61002005	Kilɛ ya ta ɲuŋᴐ ɲaari taashiinɛ li bɛ wo koŋᴐ ki na wɛ. Ga logbᴐhᴐ w'a taga wu ɲ`ii fyaara baa sipyii pu kyɛɛgi kee koŋᴐ ki bɛ na. A wu Nuxhun yɛ nigin ɲuŋᴐ wolo, wee wemu wu bi tiimɛ pu wo yɛrɛ li pyi ge, na fara wu puga shɛɛn gbarashuun wu na.
61002006	W'a Sodᴐmu ni Gᴐmᴐᴐri kulogoo ki bɛ kyɛɛgi, na pu sorogo na pye shᴐᴐnrᴐ. Sipyii piimu p'a ma, p'i ɲɛ Kiricɛɛn wɛ ge, na pu pye ɲaha shɛshɛɛrɛ pee mu.
61002007	Ga Lᴐti we wu bi tii ge, w'a wee ɲuŋᴐ wolo. Wee bi kanha fo xuuni pii kakuubyii pii wo torogaguunᴐ li funŋᴐ ni.
61002008	Na ta wee n'a we w'a tii ge, wee bɛ nidɛɛngɛ ki bye pu tɛ ni. Wu bi pu katiibaagaa kiimu ɲaa, na kiimu nuri ge, kee bi wu zᴐsaama wu kana ɲiga bɛɛri.
61002009	Lee bɛɛri w'a li shɛɛ na Kafᴐᴐ na j'a Kilɛ ɲ`ii fyaara sipyii shᴐ nᴐwuuro na, na kakuubyii kemɛ yaha kanhama kaa na na kiiri wu caŋa sigee.
61002010	Pii p'a pu ceepuuro ɲidaan pyi na bɛ ni pu fᴐᴐnrᴐ keree la ni, na Kilɛ wo sefɛɛrɛ ti fanri ge, pee wuu na ba golo. Pee karamᴐgᴐ-kafinɛjuu pii ya daa xuuni puyɛ na, na puyɛ kɛrɛ. Pu ya fyagi fugba sefɛɛrɛ ti zhɛhɛlɛ na wɛ.
61002011	Na ta mɛlɛkɛɛ pii pu ɲɛ ni baraga, ni fanha ni na toro pii sipyii pii t`aan ge, pee bɛ ya jaagi shaan te sefɛɛrɛ te na wɛ, p'i ya ti shɛhɛlɛ Kafᴐᴐ ɲaha t`aan wɛ.
61002012	Ga pee karamᴐgᴐlᴐᴐ pii ya foro fungᴐngᴐ baa yatᴐᴐyᴐ fɛni, yee yemu kasii ɲuŋᴐ ki ɲɛ na yi co na gbo ge. Pu ya keree kiimu cɛ wɛ, kee p'a fanri. Lee wuu na pu na ba gyɛɛgi puyɛ pyaa wo vᴐnhᴐ wu funŋᴐ ni.
61002013	Bᴐᴐngᴐ ki da ba nᴐ pu na pu wo kakuuŋᴐᴐ ki footᴐnᴐ. Shiige baara keree di dan pu ni tapyege ni sipyii ɲii na caŋa ni. Pu ba kaleŋɛɛ gbuu ni yi ni, p'a ganha na yee faanna, pu ɲɛɲaa la d'a wolo, na ɲɛ bɛ shiige.
61002014	Pu zᴐlᴐᴐ p'a ɲi dᴐdᴐᴐrᴐ na, p'i ya dinni jurumu na wɛ. Piimu fanha k'a c`ɛrɛ ge, na pee faanna na fuloo puyɛ na. Ɲɛgbᴐᴐ di ɲɛ pu ni, laŋi sipyii pu wa pii.
61002015	Koo le l'a tii ge, p'a lee yaha na puyɛ piinŋɛ na taha Bᴐzᴐri ja Balamu wo koo le fɛni, wee wemu w'a sᴐᴐ na kakuunᴐ pye saraa fɛni ge.
61002016	Ga wu kaa ya jo lee kapyebaana le wuu na. Kafazhᴐ w'a sipya mujuu jo, na wee Kilɛ tudunmᴐ we wo fungᴐngᴐ baara ti yereŋɛ.
61002017	Pii sipyii pii ɲɛ ba lᴐhᴐ baa lobulowegee ɲɛ wɛ. Pu ɲɛ ba ɲahaya ɲɛ wɛ, kafɛɛgbᴐhᴐ ya yemu lᴐ ge. Nibiicogoŋᴐ k'a gbegele na yaha pu ɲaha na.
61002018	Pii p'a kiragi kiragi foro konahaŋa ki ni li sanha mᴐ_ɛ ge, pu ma pee faanna na luu ni kafilafɛɛfɛɛgɛɛ ni. Lee wuu na pu ma ceepuuro wo shiige baara keree taga puyɛ tɛgɛ.
61002019	Pu ma yu na pu da pee wolo bulooro ni, na ta lakuuŋᴐ keree kii p'a byi ge, puyɛ pyaa di ɲɛ kee wo buloo. Bani kaa lemu ba se taa ma na, m'a ɲɛri lee wo bulo.
61002020	Can na, sipyii piimu p'a ta shᴐ koŋᴐ ke wo nᴐrᴐmᴐ keree kii na, w`u Kafᴐᴐ ni w`u Shᴐvᴐᴐ Yesu Kirisa wo jɛ funŋᴐ ni ge, kee keree kii bu peefɛɛ ta co sanha, na se ta pu na, pu taxᴐgᴐ keree na ba waha na toro taashiinɛ li t`aan.
61002021	Pu ma Kilɛ wo tiimɛ koro li cɛ, ga Kilɛ wo ɲᴐmɛhɛɛ kii p'a shɛ pu na ge, p'a kee yaha. Lee funŋᴐ ni li bi pᴐrᴐ pu mu, pu ganha tiimɛ koro li cɛ bɛ wɛ.
61002022	Nimɛ, le l'a nᴐ pu na ge, lee ya li shɛɛ na can wu ɲɛ kii taleŋɛɛ kiiri: "Ponᴐ l'a kuri li t`uguro ti fɛni," ni "P'a shaazhᴐ wu wuu, a wu guri shɛ j'e ɲᴐrᴐyᴐ ni."
61003001	Na taanɲiinɛɛ, nɛ sɛmɛ shuun wo w'a we na wu tun yee mu. Nɛ yee funŋᴐ tun keree kii na pii sɛmɛɛ shuun we ni, kᴐnhᴐ y'i fungᴐngᴐ nizaaŋa ta.
61003002	Jomᴐ pemu Kilɛ wo fɛfɛɛrɛ tudunmᴐᴐ p'a jo toro yi mu ge, ni w`u Kafᴐᴐ, ni w`u Shᴐvᴐᴐ wu wo tudunmᴐᴐ p'a wu tuduro tekɛ jo yi mu ge, yi yi fungᴐnyᴐ yaha yee na.
61003003	Lekɛ y'a yaa na fɛnhɛ cɛ ge, lee li wa mɛ. Taaxᴐᴐ li ni lawuu fɛɛ pii na ba ba piimu lawuu w'a pe ge. Pu na ba ɲaari na bɛ ni puyɛ pyaa wo lakuuŋᴐ ke ni.
61003004	Pu na ba yu: "Yesu ya ɲᴐmɛɛ lemu lᴐ yee mu na wu da ba ge, mii w'i ɲɛ wɛ? W`ee sefɛlɛɛ p'a xu, ga keree ki bɛɛri di ɲɛ ki siimɛ na ba koŋᴐ k'a ɲᴐ kᴐn wɛ."
61003005	Pu ya go p'i le cɛ yaha pu funyᴐ ni wɛ, na: Kilɛ w'a fugba ni ɲiŋɛ y`aa fo taashiinɛ ni. Wu ɲᴐ jomᴐ funŋᴐ ni Kilɛ ya ɲiŋɛ yereŋɛ lᴐhᴐ ni, na ki y`aa ni lᴐhᴐ ni.
61003006	Lᴐhᴐ ni bɛ sanha Kilɛ ya taashiinɛ li wo koŋᴐ ke ni ki funŋᴐ yaŋmuyᴐ bɛɛri kyɛɛgi, logbᴐhᴐ ki tuun wu ni.
61003007	Ga pee ɲᴐ jomᴐ pe ninumᴐ pu wa niɲaa wo fugba we ni ɲiŋɛ ke bɛ kemɛ yaha, na Kilɛ ɲ`ii fyaara baa sipyii pu wo kiiri we, ni pu gyɛɛgi wu caŋa sigee. Kee caŋa ke, na na ba fugba we, ni ɲiŋɛ ki bɛ sorogo.
61003008	Ga, na taanɲiinɛɛ, kaa nigin wa w`a, y'a yaa na lee cɛ, lee li wa mɛ. Caŋa ɲii nigin ɲɛ Kafᴐᴐ ɲaha t`aan ba yee kabᴐfonᴐ nigin (1000) ɲɛ wɛ, yee kabᴐfonᴐ nigin (1000) bɛ di ɲɛ wu ɲaha t`aan ba caŋa ɲii nigin ɲɛ wɛ.
61003009	Pii wa yu na Kafᴐᴐ ya go wu wu ɲᴐmɛɛ li koo ɲaari wɛ, na w'a mᴐ toro. Lee bɛ wɛ! Kilɛ ya luu gbo yee t`aan. Wu la ɲɛ wa shishiin bɛ wu kyɛɛgi wɛ; wu funŋᴐ ki ɲɛ sipyii pu bɛɛri di daajeŋɛ jo pu jurumu wu na, p'i ba Kilɛ mu.
61003010	Kafᴐᴐ cabaŋa, kee na ba sipyii pu fo ba nagaa ya sipya foni wɛ. Kee caŋa ki na, fugba we na ba doro ni tunmᴐ nigbᴐ ni, na na ba wu funŋᴐ yaŋmuyᴐ yi bɛɛri sorogo fɛɛfɛɛ, ɲiŋɛ ke ni ki yaŋmuyᴐ bɛɛri na ba sorogo.
61003011	Wee tuun wu ni, na ye yaŋmuyᴐ ye yaha yi na da ba ɲa le ɲagana le na, yee torogana l'a yaa na tii, y'i la fara yi Kilɛ ɲ`ii fyaara ti na.
61003012	Kafᴐᴐ cabaŋa ke, yi ki sige, yi la le yiyɛ ni, k'i wɛri nᴐ. Kee caŋa ke, na na ba fugba wu sorogo. Yaŋmuyᴐ yi bɛɛri na ba ɲa na xhᴐ.
61003013	Kilɛ ya ɲiŋɛ nivoŋᴐ ni fugba nivomᴐ wemu ɲᴐmɛɛ lᴐ w`ee mu ge, w`u na ba daa yee na. Wee xuu we ni, keree ki bɛɛri na ba byi Kilɛ wo tiimɛ pu funŋᴐ ni.
61003014	Lee wuu na na taanɲiinɛɛ, na yi yaha yi na kee caŋa ke sigee, y'a yaa na la le yiyɛ ni wu ba yi ta fɛɛfɛɛ, jaagi baa, y'i bye ɲaɲiŋɛ na ni wu ni.
61003015	Y'a yaa na li cɛ na Kilɛ na luu gbo yee t`aan, lee ni yee wo ɲuwuuro t'a foro. Yee ninuyᴐ w`u ceborona, w`u taanɲii Pᴐli bɛ ya jo yi mu. Kilɛ ya fungᴐngᴐ fɛɛrɛ temu kan wu mu ge, tee fanha ni w'a yi jo.
61003016	Yee w'a gani wu sɛmɛɛ pu bɛɛri ni, pe jomᴐ pe shizhaa na. Tɛyɛ ya wa w`a wu sɛmɛɛ pu ni, yemu kᴐri cɛmɛ p'a pɛn ge. Ga pii pu ɲɛ fungᴐngᴐ fɛɛrɛ baa, pu ɲɛrimɛ bɛ di ya pɛn wɛ, pee wa yee tɛyɛ yi wo jomᴐ pu kᴐri ɲɛri. Mu shiin pu wa Kilɛ Kafila wu wo jomᴐ pa bɛ ɲɛri. Na pu yaha lee na, puyɛ pu wa gyɛɛgi.
61003017	Na taanɲiinɛɛ, nɛ kunni wa yi funŋᴐ to, yi kasɛɛgɛ yaha yiyɛ na, kᴐnhᴐ pu ganha bu yi ta ni pu piinŋɛ jomᴐ pe ni, p'i yi laha yi tayerege nizaaŋa ke ni wɛ.
61003018	Ga, yi la le yi da se ɲaha na w`u Kafᴐᴐ ni w`u Shᴐvᴐᴐ Yesu Kirisa wo niimɛ we, ni wu macɛŋɛ ke ni. Nᴐᴐrᴐ wu taha wee na na lᴐ nimɛ na fo gbee! Amiina.
62001001	Wemu wu ɲɛ ɲ`ii sicuumᴐ jomᴐ pu ge, wee wo keree w`ee wa gani yi mu, wemu w'a bye w`a yani koŋᴐ ki y`aa ge. W`ee ya wu jomᴐ pu logo, na wu ɲa w`u ɲ`ii ki na. W`ee ya wu sɛɛri xuuni, a w`u keye bɛ di gbᴐn wu na.
62001002	Pee ɲ`ii sicuumᴐ p'a puyɛ shɛ, w`ee ya pu ɲa, na pu sɛɛri keree pye. Ɲ`ii sicuumᴐ nixhᴐbaama pe pu bye Kilɛ t`aan na puyɛ shɛ w`u na ge, pee kaa w'`a yu yi mu.
62001003	W'`a lemu ɲa, na lemu logo ge, lee w'`a yu yi mu, kᴐnhᴐ yi bɛ di j'e w`u wo kariɲɛɛgɛ ki ni. W`ee kunni wa j'e To Kilɛ ni wu Ja Yesu Kirisa wo kariɲɛɛgɛ ki ni.
62001004	W`ee ya kii keree kii ka na ki tun yi mu, kᴐnhᴐ w`u fundanga ki ɲᴐ di fa.
62001005	W'`a jomᴐ pemu logo Yesu Kirisa mu di jo yi mu ge, pee pu wa pe na Kilɛ ɲɛ kpɛɛngɛ, nibiige yafiin wa wu ni wɛ.
62001006	W`u bu jo na Kilɛ wo kariɲɛɛgɛ ki ni w`u ɲɛ, na ta w`u ɲaari gbee nibiige ni, kafinɛyɛ w'`a yu, w`u ɲɛ can ɲuŋᴐ ni wɛ.
62001007	Ga w`u ba ɲaari kpɛɛngɛ ni, ma na jo ba Kilɛ wa kpɛɛngɛ ni mɛ wɛ, wee tuun wu ni w'`a pye w`uyɛ kariɲii, wu Ja Yesu wu shishan pu na w`u pye fɛɛfɛɛ na w`u jurumu wu bɛɛri laha w`u na.
62001008	W`u bu jo na w`u ya jurumu pyi wɛ, wuyɛ w'a biinŋɛ can ɲɛ w`u funyᴐ ni wɛ.
62001009	Ga w`u bu yere w`u jurumu wu na, Kilɛ ya tii na ɲɛ ɲᴐmɛɛ fᴐᴐ. Lee funŋᴐ ni wu na w`u jurumu wu yafa w`u mu. W'`a kakuuŋᴐᴐ tuuyo yemu bɛɛri pye ge, wu na w`u pye fɛɛfɛɛ na yeege kee bɛɛri ni.
62001010	W`u bu jo na w`u ya ta na jurumu pyi wɛ, w'`a Kilɛ pye kafinɛjo, wu jomᴐ pu ɲɛ w`u funŋᴐ ni wɛ.
62002001	Na nagoo, n'a da kii keree kii ka di ki tun yi mu, kᴐnhᴐ yi ganha ba jurumu pyi wɛ. Ga wa bu jurumu pye, Tɛgɛvᴐᴐ wa w`u mu w`u To Kilɛ wu kabanugo, wee ɲɛ Yesu Kirisa, wee wemu w'a tii ge.
62002002	W'a pye w`ee jurumu wu wo footᴐnᴐ. W`ee wo wu yɛ bɛ wɛ, ga koŋᴐ ke bɛɛri wo jurumu foo w'a tᴐ.
62002003	W`u bu Kilɛ ɲᴐmɛhɛɛ ki co, w`u na li cɛ lee na na w'`a wu cɛ.
62002004	Wa ba yu na wee ya Kilɛ cɛ, na ta wu ya wu ɲᴐmɛhɛɛ coni wɛ. Weefᴐᴐ ɲɛ kafinɛjo, can ɲɛ wu funŋᴐ ni wɛ.
62002005	Ga wemu w'a wu kafila wu coni ge, Kilɛ wo taanɲɛɛgɛ ke nivaŋa ki wa weefᴐᴐ funŋᴐ ni see na. Lee na w'`a li cɛni na w`ee ɲɛ wu kariɲɛɛgɛ ki ni.
62002006	Wemu w'a yu na wee ɲɛ Kirisa wo kariɲɛɛgɛ ki ni ge, weefᴐᴐ ya yaa w'a ɲaari ba Kirisa yɛ pyaa ya ɲaari wɛ.
62002007	Na ɲimɛɛ, di wa ta kariɲɛɛgɛ ɲᴐmɛɛfonᴐ ka na tun yi mu wɛ, ga ɲᴐmɛɛ nilɛɛ li wa, y'a lemu ta fo yi n'a daa wu ɲᴐ kᴐnduun wu ni ge. Y'a jomᴐ pemu logo xᴐ ge, pee pu wa lee ɲᴐmɛɛ nilɛɛ le.
62002008	Ga lee bɛ na, le n'a ka na tun yi mu ge, lee ɲɛ ba ɲᴐmɛɛfonᴐ ɲɛ wɛ. Li can w'a ɲa Yesu Kirisa wo torogana li funŋᴐ ni, na ɲaa yee bɛ wo torogana li funŋᴐ ni. Bani womᴐ keree kii nidorogo ki wa, kpɛɛngɛ can wogo ki wa ɲ'i na xᴐ.
62002009	We w'a yu na kpɛɛngɛ ki ni wee ɲɛ, na makᴐŋᴐ yaha wu ni wu ceboro tɛ ni ge, womᴐ ni weefᴐᴐ ɲɛ sanha.
62002010	Wemu ceboro kaa l'a dan wu ni ge, weefᴐᴐ wu ɲɛ kpɛɛngɛ ki ni. Na wu yaha kpɛɛngɛ ki ni, kaa la shishiin da ga j'a wu pye wu watii ɲuŋᴐ kyɛɛgi wɛ.
62002011	Ga we w'a wu ceboro kᴐ ge, womᴐ ni weefᴐᴐ ɲɛ, womᴐ ni w'a ɲaari. Wu ya wu tashɛgɛ cɛ wɛ, bani womᴐ p'a wu pye fyɛn.
62002012	Na nagoo, n'a we sɛmɛ we tunni yi mu, bani yi jurumu w'a yafa yi mu Yesu wo mɛgɛ ki gbᴐᴐrᴐ ni.
62002013	Nᴐhᴐlɛɛ, n'a we sɛmɛ we tunni yi mu, bani we wu wa w`a na ta koŋᴐ sanha ɲᴐ kᴐn wɛ ge, y'a wee cɛ. Lɛvɛɛ, n'a we sɛmɛ we tunni yi mu, bani y'a se ta Shitaanni na. Na nagoo, n'a we sɛmɛ we tun yi mu, bani y'a To Kilɛ cɛ.
62002014	Nᴐhᴐlɛɛ, n'a we sɛmɛ we tun yi mu, bani we wu ɲɛ w`a na ta koŋᴐ sanha ɲᴐ kᴐn wɛ ge, y'a wee cɛ. Lɛvɛɛ, n'a we sɛmɛ we tun yi mu, bani yi fanha k'a ɲɛhɛ, Kilɛ jomᴐ p'a kori yaha yi funyᴐ ni, y'a se ta Shitaanni na.
62002015	Yi ganha bu koŋᴐ yaha ki taan yi mu wɛ, yi ganha bu yi ɲaha le koŋᴐ yaaga ke ka nigin bɛ ni wɛ. Koŋᴐ bu daan wemu mu, To Kilɛ taanɲɛɛgɛ ɲɛ weefᴐᴐ funŋᴐ ni bada wɛ.
62002016	Bani keree kii bɛɛri ki ɲɛ koŋᴐ ke ni ge: ceepuuro lakuuŋᴐ ɲidaan keree, ni koŋᴐ yaŋmuyᴐ wo ɲɛpɛɛn, ni koŋᴐ wo mayɛ shɛ keree, lee la shishiin wa foro To Kilɛ ni wɛ fo koŋᴐ.
62002017	Koŋᴐ kunni wa doro ni ki ɲidaan wu bɛ, ga we w'a Kilɛ ɲidaan pyi ge, wee na ba gori yaha ɲ`ii na gbee.
62002018	Na nagoo, koŋᴐ ki taaxᴐᴐ l'a tɛɛŋɛ. Y'a yi logo na Kirisa wo Pɛn wu da ba ba. Wa nimɛ, Kirisa wo pɛɛn niɲɛhɛmɛɛ wa puyɛ shɛɛ na xᴐ. Lee na w'`a li cɛ na koŋᴐ ki taaxᴐᴐ l'a tɛɛŋɛ.
62002019	W`ee wo kariɲɛɛgɛ ki ni p'a foro, ga pu bi ta pye ni w`ee ni nigin can can na wɛ. Pu da bi sii pye ni w`ee ni nigin, pu bi da gori w`ee ni. Ga pu voro w'a li shɛɛ na pee bye ni w`ee ni fungᴐnnuyᴐ na bada wɛ.
62002020	Ga yee wa ba pee ɲɛ wɛ, bani Fɛfɛɛrɛ Munaa fanha ni yee ya sindirinɛ ta, kᴐnhᴐ y'i can wu cɛ.
62002021	Nɛ ta sɛmɛ wu tun yi mu yi can cɛbaara na wɛ. Ga n'a wu tun yi mu bani y'a can cɛ, na nᴐhᴐ li cɛ sanha na kafinɛgɛ ka shishiin ya foro can ni wɛ.
62002022	Jᴐgᴐ wu ɲɛ kafinɛjo wɛ? Wemu w'a go na Yesu ɲɛ Kirisa wɛ, koŋᴐ Shᴐvᴐᴐ we_e ge, weefᴐᴐ wi. Weefᴐᴐ wu ɲɛ Kirisa wo Pɛn we. W'a zhege To Kilɛ ni wu Ja wu ni.
62002023	Wemu w'a she Jafᴐᴐ wu ni ge, weefᴐᴐ ya she Tofᴐᴐ wu bɛ ni. Wemu w'a sᴐᴐ Jafᴐᴐ wu na ge, weefᴐᴐ ya sᴐᴐ Tofᴐᴐ wu bɛ na.
62002024	W'`a yi kalaa jomᴐ pemu ni fo yi n'a daa wu ɲᴐkᴐᴐnrᴐ ti ni ge, yi la le yiyɛ ni pee di gori yi funyᴐ ni. Lee bu bye, yi bɛ na gori yaha Jafᴐᴐ we, ni Tofᴐᴐ wu wo kariɲɛɛgɛ ki ni.
62002025	Kirisa ya ɲᴐmɛɛ lᴐ na wu na ba lekɛ kan wu mu ge, lee li wa ɲ`ii sicuumᴐ nixhᴐbaama.
62002026	Pii p'a giin pii yi ɲuyᴐ kyɛɛgi ge, pee wuu na n'a ye ka, na yi tun yi mu.
62002027	Yee kunni, Yesu ya Fɛfɛɛrɛ Munaa kan yee mu, lee wa kori yee funyᴐ ni, sipya wa shishiin kaɲᴐᴐ wa nige yi na na w'a yi kalaa wɛ. Fɛfɛɛrɛ Munaa li wa yi kalaa keree bɛɛri ni, li kalaa wu wa can, kafinɛyɛ wa wu ni bada wɛ. Lee wuu na yi Fɛfɛɛrɛ Munaa li wo kalaa wu co, y'i gori yaha Kirisa wo kariɲɛɛgɛ ki ni.
62002028	Na nagoo, yi kori yaha Kirisa wo kariɲɛɛgɛ ki ni, kᴐnhᴐ wu ba wuyɛ shɛ, w`u lowagaa wuu di da, w`u ganha da ba zhiige wu ɲaha t`aan wu cabaŋa na wɛ.
62002029	Y'a li cɛ na Kirisa ya tii, lee wuu na w'`a yaa na li cɛ na sipyaa sipya wa tiimɛ keree pyi ge, Kilɛ pya wu ɲɛ weefᴐᴐ.
62003001	W`ee kaa ya dan To Kilɛ ni fo xuuni, fo w'a w`ee pye wu nagoo. Can wu ɲɛ wii, w`ee ya pye wu nagoo. Koŋᴐ sipyii ya ta Kilɛ cɛ wɛ, lee l'a pu pye pu ya cɛ nago Kilɛ nagoo w`ee ɲɛ wɛ.
62003002	Na taanɲii, nimɛ w`u ɲɛ Kilɛ nagoo. W`u na ba bye lemu ge, lee wa sanha zhɛ wɛ. Ga w'`a li cɛ na Yesu Kirisa ba wuyɛ shɛ, w`u na ba bye ba wu ɲɛ wɛ, bani w`u na ba wu kemɛ ɲa ba wu ɲɛ wɛ.
62003003	Kee tadaŋa ki wa sipya wemu bɛɛri mu Yesu Kirisa na ge, weefᴐᴐ na wuyɛ pye fɛɛfɛɛ ba Kirisa ɲɛ mɛ fɛɛfɛɛ wɛ.
62003004	Sipyaa sipya w'a jurumu pyi ge, Kilɛ wo saliya wu m'a gyɛɛgi. Bani na jurumu pye, lee kᴐri ɲɛ Kilɛ wo saliya wu m'a kyɛɛgi.
62003005	Y'a li cɛ na Yesu ya pa wu ba jurumu laha sipyii na. Jurumu wa shishiin bye wu na wɛ.
62003006	Sipyaa sipya w'a kori yaha wu kariɲɛɛgɛ ki ni ge, weefᴐᴐ ya gbara wu kori yaha jurumu ni wɛ. Ga wemu w'a kori yaha na jurumu pyi ge, weefᴐᴐ ya wu ɲa wɛ, ali wu ya wu cɛ bɛ wɛ.
62003007	Na nᴐhᴐpiire, wa shishiin ganha bu yi piinŋɛ wɛ. We w'a tiimɛ keree pyi ge, weefᴐᴐ nidiige ki wa, ma na jo ba Yesu Kirisa yɛ pyaa ya tii tiigana lemu na wɛ.
62003008	Wemu bu gori yaha na jurumu pyi, Shitaanni ni weefᴐᴐ ya foro, bani Shitaanni w'a jurumu pyi na lᴐ fo taashiinɛ li ni. Lee wuu na Kilɛ Ja w'a pa, kᴐnhᴐ wu Shitaanni wo kapyegee ki kyɛɛgi.
62003009	Sipyaa sipya wu ɲɛ Kilɛ wo pya wa ge, wee ya gbara wu kori yaha jurumu ni wɛ, bani Kilɛ wo sefɛɛrɛ ti ma bye wu ni. Lee wuu na wu da j'a gori yaha jurumu ni wɛ, bani Kilɛ wo pya wu ɲɛ wii.
62003010	Le na Kilɛ nagoo ni Shitaanni nagoo ya jɛni na wo puyɛ ni: Wemu ya tiimɛ keree pyi wɛ, wee ya foro Kilɛ ni wɛ, wemu bɛ ceboro kaa ya taan wu mu wɛ, wee bɛ wɛ.
62003011	Jomᴐ pe y'a logo fo taashiinɛ li ni ge, pee pu wa pe: W'`a yaa na taan ni w`uyɛ ni.
62003012	W`u ganha bu bye Kayɛn shi wɛ, Shitaanni ni wee ya foro, w'a wu cuun gbo. Ɲaha na w'a wu gbo wɛ? Bani wuyɛ pyaa kapyegee ki bi kolo, na ta cuunvᴐᴐ wu wo kapyegee di bi tii.
62003013	Na cebooloo, koŋᴐ sipyii bu yi kᴐ, lee ganha bu yi fo wɛ.
62003014	W'`a li cɛ na w'`a foro xu ni na j'e ɲ`ii sicuumᴐ ni, bani w`u cebooloo pu kaa ya dan w`u ni. Wemu wu ɲɛ wu cebooloo kaa ya dan wu ni_i ge, wee ya kori yaha xu ni.
62003015	Sipyaa sipya w'a wu ceboro kᴐ ge, wee ɲɛ sipyii gbovᴐᴐ. Y'a li cɛ na ɲ`ii sicuumᴐ nixhᴐbaama wa goroo sipyii gbovᴐᴐ wa shishiin funŋᴐ ni bada wɛ.
62003016	Le na w'`a taanɲɛɛgɛ cɛni, bani Yesu Kirisa ya wu munaa kan, kᴐnhᴐ wu w`ee ɲuŋᴐ wolo. W`ee bɛ ya yaa na w`u munahaa kan w`u cebooloo wuu na.
62003017	Ke koŋᴐ ke naafuu ɲɛ wemu mu ge, weefᴐᴐ bu wu ceboro funmᴐ wo ɲa, na bye wu ya ɲuŋᴐ ɲaari wu na wɛ, dii Kilɛ taanɲɛɛgɛ di da j'a bye weefᴐᴐ funŋᴐ ni wɛ?
62003018	Na nᴐhᴐpiire, w`u taanɲɛɛgɛ ganha da bye ɲᴐsɛɛkpᴐnyᴐ, ni ɲᴐtanga jomᴐ yɛ wɛ, ga w`u kapyegee k'a yaa na li shɛɛ na can wu ɲɛ w`u taanɲɛɛgɛ ke.
62003019	W`u ba lee pyi, lee na w`u da ba li cɛ na w`u ɲɛ can wu wuu. W`u na j'a w`u hakilee pu teŋɛ Kilɛ ɲaha t`aan.
62003020	Ali w`u zᴐlᴐᴐ pu ɲɛhɛ ba w`u jaagi bɛ, w`u na j'a w`u hakilee pu teŋɛ, bani Kilɛ ya keree bɛɛri cɛ, wu d'a pɛlɛ bɛ w`ee zᴐlᴐᴐ pu na.
62003021	Na taanɲii, w`ee zᴐlᴐᴐ pu bu bye pu ya j'a w`ee jaagi nige wɛ, lee ya li shɛɛ na w`ee ya lowagaa ta, na fulo Kilɛ na.
62003022	W`u bu yaaga bɛɛri ɲɛɛri wu mu, w`u na kee ta, bani w'`a wu ɲᴐmɛɛ coni, na wu ɲidaan keree pyi.
62003023	Wu ɲᴐmɛɛjuu li le, na w`ee pu d`a wu Ja Yesu Kirisa mɛgɛ ki na, w`u daan ni w`uyɛ ni, ba w'a yi jo w`u mu wɛ.
62003024	Wemu w'a wu ɲᴐmɛɛ coni ge, weefᴐᴐ ya j'e Kilɛ wo kariɲɛɛgɛ ki ni, a Kilɛ bɛ di bye ni weefᴐᴐ ni kariɲɛɛgɛ ni. Kilɛ ya wu Munaa li kan w`ee mu, lee na w`ee ya li cɛ na Kilɛ ɲɛ ni w`ee ni kariɲɛɛgɛ ni.
62004001	Ayiwa, na taanɲiinɛɛ yi ganha ba daa munahaa bɛɛri kafila na wɛ, ga yi fɛnhɛ ki suguri ki bi foro Kilɛ ni, bani kafinɛjuu piimu p'a puyɛ pyi Kilɛ tudunmᴐᴐ ge, pee niɲɛhɛmɛɛ ya foro koŋᴐ na.
62004002	Le na yi da ba Kilɛ Munaa cɛ: Munaa lemu l'a sᴐᴐ li na na sipya yɛ pyaa Yesu Kirisa ya pa bye ge, lee l'a foro Kilɛ ni.
62004003	Ga munaa lemu ya ta sᴐᴐ yee na Kirisa shizhaa na_ɛ ge, lee ya foro Kilɛ ni wɛ, lee ɲɛ Yesu Kirisa wo Pɛn wu wuu le. Y'a yi logo xᴐ na wu na ba ba koŋᴐ ke na. Ga nimɛ, wuyɛ pyaa bɛ wa na xᴐ koŋᴐ ki na.
62004004	Na nᴐhᴐpiire, yee kunni ɲɛ Kilɛ wuu, lee wuu na yee ya se ta pee kafinɛjuu pu na. Bani Kilɛ Munaa le li wa yee funyᴐ ni ge, lee ya ye koŋᴐ sipyii pu wuu li na.
62004005	Pee kafinɛjuu pii ɲɛ ke koŋᴐ ke wuu. Lee wuu na pu kafila wu ɲaha ya tii ke koŋᴐ ke yaŋmuyᴐ ye yɛ shizhaa na, a ke koŋᴐ ke sipyii di ganha na pu jomᴐ nuri.
62004006	Ga w`ee kunni ɲɛ Kilɛ wuu. Sipyaa sipya w'a Kilɛ cɛ ge, weefᴐᴐ na da w`ee jomᴐ pu nuri. Ga sipya wemu ɲɛ Kilɛ wo wɛ, weefᴐᴐ ya w`ee jomᴐ pu nuri wɛ. Ayiwa, lee na y'a da can Munaa li wo sipyii pu cɛ na shᴐᴐnri kafinɛjo munaa li wo sipyii pu ni.
62004007	Ayiwa, na taanɲiinɛɛ, w`u taan ni w`uyɛ ni, bani Kilɛ ni taanɲɛɛgɛ ya foro. See see taanɲɛɛgɛ ɲɛ sipya wemu funŋᴐ ni ge, wee wu ɲɛ Kilɛ pya, wee w'a Kilɛ cɛ.
62004008	See see taanɲɛɛgɛ ɲɛ sipya wemu funŋᴐ ni wɛ, wee ya Kilɛ cɛ wɛ, bani ma bu jo Kilɛ, m'a jo taanɲɛɛgɛ.
62004009	To Kilɛ ya wu taanɲɛɛgɛ ki shɛ shɛgana lemu na ge, lee li wa mɛ. W'a wu Ja nigin pe wu tun na pa koŋᴐ na, kᴐnhᴐ wu ɲ`ii sicuumᴐ kan w`ee mu.
62004010	Lemu l'a Kilɛ wo taanɲɛɛgɛ ki shɛɛ w`u na ge, lee li wa mɛ: Li wa nago w`ee y'iri taanɲɛɛgɛ k'a fɛnhɛ y`iri na ɲaha tii Kilɛ na_ɛ dɛ! Ga w`ee p'a fɛnhɛ taan Kilɛ mu, a wu wu Ja nigin pe wu kan na pye saraga, kᴐnhᴐ w`u jurumu wu yafa w`u mu wee gbᴐᴐrᴐ ni.
62004011	Ayiwa, na taanɲiinɛɛ, ba ni w`ee kaa ya taan fo xuuni Kilɛ mu lee taangana li na, w`ee bɛ ya yaa na taan ni w`uyɛ ni dɛ!
62004012	Sipya wa shishiin sanha Kilɛ ɲa ɲa wɛ. Ga taanɲɛɛgɛ bu bye w`ee tɛ ni, w`ee ni Kilɛ na bye kariɲɛɛgɛ ni. Wu taanɲɛɛgɛ ki bɛ na ganha na bɛlɛ w`u funyᴐ ni, fo na ba w`u zᴐlᴐᴐ pu ɲi.
62004013	To Kilɛ ya wu Munaa li kan w`ee mu, lee na w`ee ya li cɛ na jo w`ee wa ni wu ni kariɲɛɛgɛ ni, wu bɛ di ɲɛ ni w`u ni kariɲɛɛgɛ ni.
62004014	W`eeyɛ pyaa ya wu ɲa ɲii na, lee funŋᴐ ni, na yi yu bɛ na Kilɛ ya wu Ja wu tun na pa koŋᴐ na, kᴐnhᴐ wu ba koŋᴐ sipyii shᴐ.
62004015	Sipyaa sipya w'a sᴐᴐ li na na Kilɛ Ja wu ɲɛ Yesu ge, Kilɛ na gori yaha ni weefᴐᴐ ni kariɲɛɛgɛ ni, weefᴐᴐ bɛ na gori yaha ni Kilɛ ni kariɲɛɛgɛ ni.
62004016	W`ee kaa ya dan Kilɛ ni taangana lemu na ge, w`ee ya lee cɛ, na d`a bɛ li na. Bani ma bu jo Kilɛ, m'a jo taanɲɛɛgɛ. Wemu w'a kori yaha taanɲɛɛgɛ na ge, wee w'a kori yaha ni Kilɛ ni kariɲɛɛgɛ ni, a Kilɛ bɛ di gori yaha ni weefᴐᴐ ni kariɲɛɛgɛ ni.
62004017	Kilɛ wo taanɲɛɛgɛ ki ba bɛlɛ w`u funyᴐ ni, fo na ba w`u zᴐlᴐᴐ pu ɲi, wee tuun wu ni caŋa kemu Kilɛ da ba kiiri wu kᴐn ge, fyaara ta shishiin da ba bye w`u ni kee caŋa wɛ. Bani ba Yesu Kirisa ɲɛ wɛ, mu w`ee bɛ wo ɲaarigana li wa koŋᴐ puga ni.
62004018	Taanɲɛɛgɛ ɲɛ sipya wemu zᴐ ni ge, weefᴐᴐ ya fyagi wɛ. See see taanɲɛɛgɛ ya fyaara bɛɛri kᴐri, bani sipya ya kakuuyo yemu pyi ge, yee wo jaagi kanhama pu ma wu pye wu na fyagi. Lee wuu na, sipya wemu w'a fyagi ge, weefᴐᴐ zᴐ wu bɛɛri ya ɲi see see taanɲɛɛgɛ na wɛ.
62004019	W`ee kaa l'a fɛnhɛ taan To Kilɛ mu, lee wuu na wu kaa ya dan w`ee bɛ ni.
62004020	Wa bu jo na Kilɛ kaa ya dan wee ni, na ta wu ceboro makᴐŋᴐ di ɲɛ wu funŋᴐ ni, weefᴐᴐ ɲɛ kafinɛjo. Bani ma ceboro wemu mu ya ɲaa ɲiga bɛɛri ge, wee kaa bye li ya dan mu ni wɛ, Kilɛ wemu wu ɲɛ mu ya wee ɲaa_i ge, dii wee kaa di da j'a da dan ma ni wɛ?
62004021	Yesu Kirisa yɛ pyaa bɛ yɛrɛ ya le ɲᴐmɛɛ le jo w`ee mu na sipyaa sipya w'a jo na Kilɛ kaa ya dan ma ni ge, ma cebooloo pu bɛ kaa ya yaa na dan ma ni.
62005001	Sipyaa sipya w'a d`a li na na Shᴐvᴐᴐ wu ɲɛ Yesu ge, weefᴐᴐ ɲɛ Kilɛ wo pya. Tofᴐᴐ kaa ba dan ma ni, wu nagoo bɛ kaa ya yaa na dan ma ni.
62005002	To Kilɛ kaa ba dan w`ee ni, a w`u ganha na wu ɲᴐmɛɛjogoo ki bɛ coni, lee na w`ee da li cɛ na wu nagoo pu kaa ya dan w`ee ni.
62005003	W`u bu jo na Kilɛ ya dan w`u ni, w'`a yaa na wu ɲᴐmɛhɛɛ ki coni. Wu ɲᴐmɛhɛɛ ki ya yaa ki pye w`u mu tuguro wɛ.
62005004	Bani piimu bɛɛri pu ɲɛ Kilɛ wo nagoo pu ge, pee bɛɛri ya se ta ke koŋᴐ ke na. N'a daa wemu wu wa w`ee mu ge, wee w'a w`ee pye w`ee ya j'a na se taa ke koŋᴐ ke na.
62005005	Sipyaa sipya w'a d`a li na na Kilɛ Ja wu ɲɛ Yesu ge, ni wee wa yɛ bɛ wɛ, jᴐgᴐ wu d'a j'a se ta ke koŋᴐ ke na wɛ?
62005006	Yesu Kirisa ya pa koŋᴐ na lᴐhᴐ ni shishan baraga ni. Wu ya ta da lᴐhᴐ wo batizeli wu yɛ na_ɛ dɛ! Ga, w'a wu shishan bɛ kan p'a wo, na xhu. Kilɛ Munaa li wa lee wo sɛɛri, bani lee l'a can wu shɛɛ sipyii pu na.
62005007	Lee funŋᴐ ni, sɛɛrɛɛ taanri wu ɲɛ w`a na li shɛɛ sipyii pu na na Kilɛ Ja wu ɲɛ Yesu.
62005008	Pee sɛɛrɛɛ taanri wu ɲɛ: Kilɛ Munaa ya can wu shɛɛ; lᴐhᴐ ni shishan, yee bɛ di wu shɛɛ. Ayiwa, yee taanri we ya bɛ ɲᴐmɛɛ na Yesu shizhaa na.
62005009	Sipyii ya yemu yu ge, w`ee ya sᴐᴐ yee na, na ta yemu Kilɛ ya yu ge, yee d'a ye na kanha sipyii wo nijoyo yi na. Kilɛ yɛ pyaa k'a fiin jo wu Ja wu shizhaa na.
62005010	Sipya bɛɛri w'a d`a Kilɛ Ja wu na ge, weefᴐᴐ ya sᴐᴐ li na wu funŋᴐ ni na kii keree kii ɲɛ can. Sipya wemu ya d`a Kilɛ wo nijoyo yi na wɛ, weefᴐᴐ ya Kilɛ yaha ba kafinɛjo ɲɛ wɛ. Bani wufᴐᴐ ya ta d`a Kilɛ wo nijoyo yi na wu Ja wu shizhaa na wɛ.
62005011	Yemu Kilɛ ya jo w`ee mu ge, yee yi wa mɛ na Kilɛ ya ɲ`ii sicuumᴐ nixhᴐbaama kan w`ee mu. Pee ɲ`ii sicuumᴐ pe ya daa wu Ja wu gbᴐᴐrᴐ ni.
62005012	Ayiwa, wee Ja wu ɲɛ sipya wemu mu ge, ɲ`ii sicuumᴐ pu wa weefᴐᴐ mu. Kilɛ Ja wu ɲɛ wemu mu wɛ, ɲ`ii sicuumᴐ ɲɛ weefᴐᴐ mu bada wɛ.
62005013	Ayiwa, yee piimu p'a d`a Kilɛ Ja wu na ge, nɛ we sɛmɛ we tun yi mu, kᴐnhᴐ y'i li cɛ na yee ya ɲ`ii sicuumᴐ nixhᴐbaama pu ta na xᴐ.
62005014	Ayiwa, lowaa lemu wa w`ee mu Kilɛ ɲaha t`aan ge, lee li wa le: W`ee bu yaaga ka ɲɛɛri wu mu na saha ni wu ɲidaan ni, wu na w`ee ɲɛrɛgɛ ki logo.
62005015	W`u bi ta w'`a li cɛ na w'a w`u ɲɛrɛgɛ nuri, w`ee ya li cɛ na yaaga bɛɛri w`ee ya ɲɛɛri wu mu ge, w`ee ya kee ta xᴐ.
62005016	Jurumu wemu wu ɲɛ wu da j'a sipya munaa kyɛɛgi ɲiga na_ɛ ge, ma ceboro bu wee jurumu wa pye, Kilɛ ɲɛɛri wu mu kᴐnhᴐ Kilɛ di ɲ`ii sicuumᴐ kan wu mu. Piimu wo jurumu wu ɲɛ wu da j'a pu munahaa kyɛɛgi ɲiga na_ɛ ge, pee yɛ kaa di wa byi. Ga jurumu wa ɲɛ w`a wemu na j'a sipya munaa kyɛɛgi ɲiga na ge, di wa go yi Kilɛ ɲɛɛri wee wa wuu na wɛ.
62005017	Tiibaara bɛɛri ti ɲɛ jurumu, can wu ɲɛ wii. Ga jurumu wa ɲɛ w`a wee wa da j'a sipya munaa kyɛɛgi ɲiga na wɛ.
62005018	W`ee ya li cɛ na jo sipya bɛɛri wu ɲɛ Kilɛ wo pya wa ge, weefᴐᴐ ya goroo gbee jurumu na na byi wɛ. Bani Kilɛ Ja wu ma wufᴐᴐ mara, lee wuu na Shitaanni da j'a se ta wu na wɛ.
62005019	W`ee ya li cɛ na jo w`ee ɲɛ Kilɛ wo nagoo, ga koŋᴐ ke sipyii di ɲɛ Shitaanni wo fanha ke nᴐhᴐ ni.
62005020	Ga w`ee ya li cɛ bɛ na jo Kilɛ Ja w'a pa, na ba fungᴐngᴐ fɛɛrɛ kan w`ee mu, kᴐnhᴐ w`ee di see see Kilɛ wuyɛ pyaa tii cɛ. W`ee na ɲɛ Kilɛ Ja wu kariɲɛɛgɛ ki ni, lee ya w`ee pye see see Kilɛ wuyɛ pyaa wuu. Wee Ja we wu ɲɛ see see Kilɛ wuyɛ pyaa, ni ɲ`ii sicuumᴐ nixhᴐbaama.
62005021	Ayiwa na nᴐhᴐpiire, y'a yiyɛ kasɛri yapɛrɛgaanra na.
63001001	Nɛ wemu wu ɲɛ egilizi nᴐhᴐlɛ ge, nɛ wa we sɛmɛ we ka. Na ceboroshᴐ wemu ɲaha Kilɛ ya bulo ge, wee ni wu nagoo mu n'a wu tunni. Yee kaa ya dan nɛ ni can can na. Ga nɛ yɛ bɛ wɛ, sipyii piimu bɛɛri pu ɲɛ Kilɛ wo can wu na ge, yee kaa ya dan pee bɛɛri ni.
63001002	Yee kaa ya dan w`ee ni, bani Kilɛ wo can wu wa w`ee funyᴐ ni, wee di wa da gori yaha bɛ gbee w`u funyᴐ ni.
63001003	Ayiwa, To Kilɛ ni wu Ja Yesu Kirisa wu niimɛ, ni saama, ni ɲaɲiŋɛ kan w`u mu, kᴐnhᴐ w`u gori yaha wu can we, ni wu taanɲɛɛgɛ ki ni.
63001004	Nɛ mu nagoo pii ɲa pee ya ɲaari can koo li ni, ba To Kilɛ ya yi jo jogana lemu na wɛ. Lee kunni ya nɛ funŋᴐ taan xuuni.
63001005	Lee bɛ na na ceboroshᴐ, n'a da ɲᴐmɛɛfonᴐ jo ma mu wɛ. Ga ɲᴐmɛɛ le n'a da jo ma mu ge, lee ɲɛ Kilɛ ya ɲᴐmɛɛ lemu kan w`u mu fo taashiinɛ li ni ge, na w`u taan ni w`uyɛ ni.
63001006	Ɲᴐmɛhɛɛ kiimu Kilɛ ya jo ge, w`u ba kee koro ɲaari, lee li ɲɛ taanɲɛɛgɛ ke. Lee ɲᴐmɛɛ le l'a jo yee mu fo taashiinɛ li ni, na y'a taanɲɛɛgɛ koro ɲaari.
63001007	Sipyii piinŋɛvɛɛ niɲɛhɛmɛɛ pu wa koŋᴐ ke na nimɛ, pu wa kabaya ye bɛɛri na. Pee ya ta sᴐᴐ li na na Yesu Kirisa ya pye sipya, na ba se ke koŋᴐ ke na wɛ. Pee sipyii pii pu ɲɛ sipyii piinŋɛvɛɛ pee, ni Kirisa wo pɛɛn pee.
63001008	Lee wuu na y'a yiyɛ kasɛri, kᴐnhᴐ yi ganha bu buun yi labye wu kuduun ni wɛ, ga y'i wu kuduun wu bɛɛri ta.
63001009	Yi li cɛ na sipya bɛɛri wu ɲɛ wu ya kori yaha Yesu Kirisa wo kalaa we na_ɛ ge, ga fo na wuyɛ pyaa ɲidaan fara wu na ge, weefᴐᴐ ɲɛ Kilɛ wo kariɲɛɛgɛ ki ni bada wɛ. Ga sipya wemu bu gori yaha Yesu Kirisa wo kalaa wu na, weefᴐᴐ na bye kariɲɛɛgɛ ni ni To Kilɛ, ni wu Ja wu bɛ ni.
63001010	Sipya bɛɛri w'a pa yi mu ni kalaa watii ni wemu ɲɛ Yesu Kirisa wo kalaa we_e ge, yi ganha bu da weefᴐᴐ yaha wu j'e yi puga wɛ. Yi ganha bu da ali f`o bɛ sɛɛgɛ taan wufᴐᴐ na wɛ.
63001011	Bani mu wemu bu f`o bɛ sɛɛgɛ taan wu na, l'a pye kanna mu w'a wᴐ ni wu ni wu kapyegee niguuŋᴐᴐ ki na.
63001012	Keree niɲɛhɛŋɛɛ wa nɛ mu na jo yee mu, ga na funŋᴐ wa di kee bɛɛri pye sɛmɛ di dun yi mu wɛ. N'a giin di shɛ yi y'iri w`u shɛ baari w`uyɛ ɲii na, kᴐnhᴐ w`u fundanga ki ɲᴐ di fa.
63001013	Ayiwa, Kilɛ ya ma ceboroshᴐ wemu bɛ ɲaha bulo naha ge, wee bɛ wo nagoo ya ma shaari.
64001001	Nɛ wemu wu ɲɛ egilizi nᴐhᴐlɛ ge, nɛ wa we sɛmɛ we ka na tun na taanɲii Gayusi mu, wee wemu kaa l'a dan nɛ ni can yɛ pyaa na ge.
64001002	Na taanɲii, nɛ Kilɛ ɲɛɛri mu mu, kᴐnhᴐ ma keree di da ɲaha taa tuun bɛɛri ni, m'a bye sicuumᴐ na, ba Kilɛ ya ma zᴐ wu pye fɛɛfɛɛ wɛ.
64001003	Cebooloo n'a daa fɛɛ pii ya nᴐ w`ee y'iri naha. Ba can wu wa mu zᴐ wu na wɛ, ni ba mu ya ɲaari na sahaŋi ni can wu ni wɛ, p'a yee paari w`ee mu. Yee ya taan nɛ ni xuuni.
64001004	Bani nɛ bu logo na nɛ nagoo p'a can wu koro ɲaari, yafiin ya dan nɛ ni na lee xᴐ wɛ.
64001005	Na taanɲii, lemu bɛɛri m'a byi w`u cebooloo n'a daa fɛɛ pu mu, ali na ta p'i ɲɛ bɛ nabuun ge, lee bɛɛri ya ɲᴐ xuuni. M'a li pyi ni ɲᴐmɛɛ fɛɛrɛ ni Kilɛ mu.
64001006	M'a pu co ni taanɲɛɛgɛ kemu ni ge, p'a pa kee kaa jo n'a daa fɛɛ pu mu naha. Ayiwa, ɲᴐ mayɛ na, ɲara lemu p'a giin di bye sanha ge, m'a pu tɛgɛ na bɛ ni Kilɛ ɲidaan ni.
64001007	Bani Yesu Kirisa wo labye wu wuu na p'a lee ɲara li pyi. Wa bɛɛri wu ɲɛ wu ya d`a Yesu Kirisa na_ɛ ge, pu wa wee wa shishiin bɛ keŋɛ yaaga fɛni wɛ.
64001008	Lee wuu na w`ee n'a daa fɛɛ ya yaa na pii sipyii pii shi tɛri. W`u ba lee pyi, l'a bye ma na giin w`ee bɛ p'a fara pu na pu labye wu funŋᴐ ni, na can koo li shɛɛ sipyii pu na.
64001009	Ayiwa, nɛ ɲᴐɲii kii ka sɛmɛ wɛnɛ la na na tun n'a daa fɛɛ pu mu w`a. Ga we wu ɲɛ Jotɛrɛfu ge, wu ya se w`ee kabeshɛɛ na wɛ, na giin wu wuyɛ pye n'a daa fɛɛ pu ɲahagbaa fᴐᴐ wa.
64001010	Lee wuu na nɛ ba nᴐ w`a, kaparaya yemu bɛɛri w'a byi ge, na joguumᴐ pemu bɛɛri yu na waa w`ee na, na kafinɛyɛ yemu bɛɛri tɛri w`ee na ge, n'a da yee bɛɛri jo yi ɲii na. Wu yɛrɛ ya ta da kii yɛ na_ɛ dɛ, wu ya ta sᴐᴐ cebooloo n'a daa fɛɛ p'a diri wu mu wɛ. N'a daa fᴐᴐ wa bɛ bu jo wu pee tirige wuyɛ y'iri, w'a jo tapyege wa lee bɛ na wɛ, na weefᴐᴐ kᴐri yeege n'a daa fɛɛ pu pinnɛgɛ ki ni.
64001011	Ayiwa, na taanɲii Gayusi, ma ganha bu da bye ye kakuuyo ye tuugo taannivᴐᴐ wɛ dɛ, ga ta kasaaŋaa taanni. Sipya wemu w'a saama pyi ge, wee wu ɲɛ Kilɛ wo. Ga wemu bu gori yaha kakuuyo na na byi, lee ya li shɛɛ na weefᴐᴐ ya Kilɛ cɛ wɛ.
64001012	Ayiwa Demecusi kunni, n'a daa fɛɛ pu bɛɛri ya wee mɛsaaŋa yu. Can koo lemu bɛ w'a ɲaari ge, lee bɛ di wu mɛsaaŋa yu. Wee bɛ wa li fiin na can wu ɲɛ wii.
64001013	Ayiwa, jomᴐ niɲɛhɛmɛ wa nɛ mu na yu ma mu, ga na funŋᴐ wa di pee bɛɛri ka sɛmɛ we ni wɛ.
64001014	Nɛ giin jo l'a da mᴐ w`ee di w`uyɛ ɲa, w`u jo w`uyɛ ɲii na wɛ.
64001015	Kilɛ wu ɲaɲiŋɛ kan ma mu! Ma naɲiinɛɛ piimu pu wa naha ge, pee ya ma f`o waa. Ma bɛ wu w`u f`o kan w`u naɲiinɛɛ pu bɛɛri nigin nigin mu w`a.
65001001	Nɛ Zhude wemu wu ɲɛ Yakuba ceborona, na ɲɛ Yesu Kirisa wo bulo ge, nɛ w'a we sɛmɛ we ka. Kilɛ ya yee piimu yiri ge, yee piimu kaa ya taan To Kilɛ mu, a wu yee mara yaha Yesu Kirisa mu ge, yee mu nɛ wu tun.
65001002	Kilɛ wu yi kan xuuni wu ɲiɲaara te, ni wu ɲaɲiŋɛ ke, ni wu taanɲɛɛgɛ ki ni.
65001003	Na taanɲiinɛɛ, nɛ funŋᴐ ki bi sii fo na sɛmɛ ka na tun yee mu w`u wo ɲuwuuro ti keree na, nɛ ni yee ya pinnɛ ɲuwuuro temu na ge. Ga na kee fungᴐngᴐ ki yaha nɛ mu, a nɛ mɛhɛ li ta l'a pᴐrᴐ nɛ wu sɛmɛ wu kan yi mu, di lowaa le yi ni, kᴐnhᴐ yi da yogo yu n'a daa wu kaa na. Wu fɛfɛɛrɛ wuu pu mu Kilɛ ya wee n'a daa wu kan tᴐᴐɲii nigin yɛ pe.
65001004	Bani sipyikuuyo ya y'a peele j'e yee ni. Jaagi wemu na ba do pee ɲuŋᴐ ni ge, Kilɛ kafila w'a wee kaa jo fo l'a mᴐ. Kilɛ ɲ`ii fyaara baa sipyii pu ɲɛ pii. W`ee wo Kilɛ wu wo niimɛ jomᴐ pe p'a luu na ɲɛri na byi pu shiige baara keree kaɲuŋᴐ. P'a ganha na f`oro w`u ɲuŋᴐfᴐᴐ ni w`u Kafᴐᴐ nigin pe wu kaa t`aan, wee wemu wu ɲɛ Yesu Kirisa ge.
65001005	N'a da yi funyᴐ to ni keree kii kaa ni, ali na yi ta y'a ki cɛ xᴐ bɛ. Kafᴐᴐ Kilɛ ya Izirayɛli shɛɛn ɲuŋᴐ wolo na foro Misira fiige ki bulooro ti ni. Ga lee kadugo na, piimu p'a pye pu ni n'a daa baa fɛɛ ge, a wu pee kyɛɛgi.
65001006	Fo taashiinɛ ni mɛlɛkɛɛ piimu p'a pu wo tayerege nizhiige ki she, na pu tatɛɛngɛ ki bɛ yaha ge, Kilɛ ya pee pᴐ yaha nibiige ni shᴐnhᴐyᴐ na gbee, cagbᴐhᴐ ki wo kiiri wu kaa na.
65001007	Mu Sodᴐmu ni Gᴐmᴐᴐri shɛɛn ni pu t`aan kulogoo bɛ ya pye. Pee bi puyɛ yaha dᴐdᴐᴐrᴐ na fo na shɛ namaa pye pu na puyɛ sinnɛɛ. Na fugibaaga k'a pye pee wo jaagi wu kanhama, kᴐnhᴐ p'i bye ɲaha shɛshɛɛrɛ sipyii pu samaa bɛɛri mu.
65001008	Ga lee bɛ na kee keree kii tuugo pii karamᴐgᴐ-kafinɛjuu pii wa byi. P'a ganha na puyɛ pyaa wo ceepuuro ti nᴐrᴐgᴐ, na yu na Kilɛ w'a yu ni pee ni ŋmunuyᴐ ni. A p'i zhe Kilɛ wo Kafɛɛrɛ ti ni, na fugba mɛlɛkɛɛ pu shɛhɛlɛ, pee piimu pu ɲɛ ni nᴐᴐrᴐ ni ge.
65001009	Ali na ta Mishɛli wemu wu ɲɛ mɛlɛkɛɛ ɲuŋᴐfᴐᴐ ge, tuun wemu ni wee bi nakaara ti suruni ni Shitaanni ni Kilɛ tudunmᴐᴐ Musa nixhugo ki keree na ge, wu ya ta sᴐᴐ na Shitaanni shɛhɛlɛ wɛ, ga na wu pye yɛ na: "Kafᴐᴐ wu li foo tᴐ ma mu."
65001010	Keree kiimu ki ɲɛ pii sipyii pii ya ki cɛ_ɛ ge, kee p'a fanri. Lajɛ we wu ɲɛ pu mu ge, wee ni naŋa yaaga wo bɛɛri wu ɲɛ nigin, wee lajɛ weyɛ pyaa k'a gyɛɛgi nᴐni pu na.
65001011	Bᴐᴐngᴐ ki ɲɛ pu wogo! Kayɛn wo ɲaarigaguunᴐ le tuugo p'a ɲaari. P'a puyɛ yaha j'e piinŋɛ ni wari la na ba Balamu ya pye wɛ. P'a gyɛɛgi shan puyɛ ɲuŋᴐ ni, bani p'a n'a she le puyɛ ni ba Kore ya pye wɛ.
65001012	Pu keree ma ɲuzogoro waa yee na yi ceborogo yaligee ki liduun ni. Shiige ɲɛ pu na wɛ, pu jate ya nᴐ watii na ni puyɛ bɛ wɛ. Pu ɲɛ ba ɲahaya ɲɛ wɛ, kafɛɛgɛ na yi lᴐ na ɲaari zanha di ɲɛ yi ni wɛ. Pu ɲɛ ba tiye ɲɛ wɛ, yemu ya ta na nagoo pyi ali yi pyeduun bɛ ni_i ge. Pu ɲɛ ba tiye ɲɛ wɛ, yemu niyɛ bɛɛri y'a wolo, a y'i waha fɛɛfɛɛ ge.
65001013	Pu ɲɛ ba suumᴐ lᴐhᴐ lokuruyo nigbᴐyᴐ ɲɛ wɛ, yemu y'a yi shiige keree kaŋaa na byi kakaya ge. Pu ɲɛ ba wᴐrᴐᴐ ɲɛ wɛ, kiimu ya ɲaari na doroo ge. Tɛhɛnɛ baa nibiicogoŋᴐ Kilɛ ya gbegele na yaha pu ɲaha na gbee.
65001014	Adama wo kadugo shi nibama sii gbarashuun wuu li wo ɲabige kemu mɛgɛ ki bye na Henᴐki ge, wee bɛ ya keree nibaŋaa jo pii sipyii pii shizhaa na na: "Kafᴐᴐ w'a da ba ba ni wu fɛfɛɛrɛ mɛlɛkɛɛ miliyaaraa niɲɛhɛmɛɛ pu ni,
65001015	wu ba kiiri kᴐn koŋᴐ sipyii pu bɛɛri na. Wu na ba jaagi shan Kilɛ ɲ`ii fyaara baa sipyii pu ɲuŋᴐ ni pu wo kapyegee niguuŋᴐᴐ ki wuu na, p'a kiimu pye pu wo Kilɛ ɲ`ii fyaara baara ti funŋᴐ ni ge; joguumᴐ pemu bɛɛri pee jurumupyii p'a jo w'a Kilɛ na ge, ni pee joguumᴐ pu bɛ wuu na."
65001016	Pee sipyii pii tigire t'a pe. Pu ya dinni wɛ. Pu ma ɲaari na sahaŋi ni puyɛ pyaa wo keree la ni. Tabaara jomᴐ di dan pu ni tajogo ni. P'i sipyii faanna, na pu kuduun wo pu ni.
65001017	Ga yee kunni na taanɲiinɛɛ, w`u Kafᴐᴐ Yesu Kirisa wo tudunmᴐᴐ p'a fɛnhɛ jomᴐ pemu jo yi mu ge, yi yi funyᴐ yaha pee na.
65001018	Pu bi ma yi yu yee mu na: "Koŋᴐ ki taaxᴐᴐ li ba dɛɛŋɛ, lawuu fɛɛ pii na ba da w`a. Pu na ba ɲaari Kilɛ ɲ`ii fyaara baara ni na saha ni puyɛ pyaa lakuuŋᴐ keree ni."
65001019	Pee sipyii p'a waagi leni yee tɛ ni. Pu ma ɲaari na sahaŋi ni puyɛ pyaa fungᴐnyᴐ ni. Kilɛ Munaa ɲɛ pu na wɛ.
65001020	Ga yee kunni na taanɲiinɛɛ, yi la le yiyɛ ni, yi da se ɲaha na yi n'a daa fɛfɛɛrɛ wo wu ni, yi da Kilɛ ɲɛɛri Fɛfɛɛrɛ Munaa li wo sefɛɛrɛ ti ni.
65001021	Yi kori yaha Kilɛ wo taanɲɛɛgɛ ki ni, y'i w`u Kafᴐᴐ Yesu Kirisa sige, fo wu ba ɲ`ii sicuumᴐ nixhᴐbaama kan yi mu, wu wo ɲiɲaara ti funŋᴐ ni.
65001022	Ayiwa, piimu ya puyɛ kaala kaala ge, y'a ɲuŋᴐ ɲaari pee na.
65001023	Yi pu ɲuyᴐ wolo na foro na ki ni. Yi da ɲuŋᴐ ɲaari pu samaa bɛ na, ga yi da lee pyi ni fyaara ni, y'i laraga kᴐn pu nᴐrᴐmᴐ keree ki bɛɛri na. Wa bu kakuunᴐ la pye pu ni, yi ganha bu da gbᴐn ali wufᴐᴐ nᴐrᴐmᴐ fadeŋɛ ke bɛ na wɛ.
65001024	Kilɛ wemu w'a da j'a yee mara, kᴐnhᴐ yee ganha bu do_e ge, wu yi pye jaagi baa fɛɛ, wu nᴐhᴐ yi ɲi fundangbᴐhᴐ na wu nᴐᴐrᴐ wu ɲaha t`aan ge,
65001025	wee wemu yɛ nigin wu ɲɛ w`u Shᴐvᴐᴐ Kilɛ w`u Kafᴐᴐ Yesu Kirisa baraga ni ge, nᴐᴐrᴐ ni gbᴐᴐrᴐ, ni sefɛɛrɛ, ni ɲuŋᴐ fɛɛrɛ t'a dɛri wee na na co fo taashiinɛ li na, ni nimɛ, ni gbee. Amiina.
66001001	Yesu Kirisa wo kashɛɛ lemu Yohana ya ɲa ge, Kilɛ ya lee shɛ wu na, kᴐnhᴐ keree kiimu k'a yaa na pye jɛri funŋᴐ ni ge, kee di shɛ wu kapyebyii pu na. Wu mɛlɛkɛ wa Kilɛ ya tun wu kapyebye Yohana mu, kᴐnhᴐ p'i kee keree ki cɛ.
66001002	Kilɛ ya jomᴐ pemu jo, ni Yesu Kirisa ya can wemu shɛ Yohana na ge, yee bɛɛri w'a paari. Bani w'a pye yi bɛɛri sɛɛri.
66001003	Wemu w'a sᴐᴐ na we kapaŋaa Kitabu we jomᴐ kalaa sipyii mu ge, ni wemu w'a wu jomᴐ nuri, keree kii k'a ka ge, na kee co ge, pee ɲɛ duba nagoo! Bani ki pyeduun w'a tɛɛŋɛ.
66001004	Nɛ Yohana w'a we sɛmɛ we tun yee Azi fiige ki egilizii gbarashuun wu mu; jo Kilɛ wu niimɛ ni ɲaɲiŋɛ kan yi mu, wee wemu wu ɲɛ, ni w'a bye, ni wu na ba ba ge! Munahaa gbarashuun wemu wu wa wu saanra koro li ɲaha t`aan ge, kee ki li pye mu yi mu.
66001005	Yesu Kirisa bɛ wu li pye mu yi mu, wee wemu wu ɲɛ sɛɛri ɲᴐmɛɛ fᴐᴐ ge, wee wu ɲɛ shɛnshiimɛ na fɛnhɛ ɲɛ na foro xu ni. Ɲiŋɛ ke saannaa wo Saan wu ɲɛ wii. W`ee kaa ya dan Yesu Kirisa ni, lee na w'a wu shishan kan p'a wo w`ee wuu na, na w`ee shᴐ w`u jurumu wu na,
66001006	na w`ee pye Kilɛ wo saanra te wo sipyii ni saraya ɲaha shᴐᴐnrivɛɛ; kᴐnhᴐ w`ee di bye w`u To Kilɛ wu wo kapyeŋɛɛ pyevɛɛ. Nᴐᴐrᴐ ni sefɛɛrɛ ti ɲɛ wu wuuro fo tɛhɛnɛ baa! Amiina.
66001007	Li wii, wu na ba ba ɲahaya yi na! Sipyii bɛɛri na ba wu ɲa. Ali piimu p'a wu firi ge, pee bɛ na ba wu ɲa. Ɲiŋɛ ki shi wu bɛɛri na ba mɛhɛɛ suu wu wuu na. Uun, lee kunni na ba bye! Amiina.
66001008	Kafᴐᴐ Kilɛ, Se Bɛɛri Fᴐᴐ ya jo: "Nɛ wu ɲɛ, Alifa ni Omega we, ɲᴐkᴐᴐnrᴐ te ni taxᴐgᴐ ke." Wee wemu wu ɲɛ, ni w'a bye, ni wu na ba ba ge.
66001009	Nɛ ɲɛ Yohana, yee ceborona. Yesu wo kariɲɛɛgɛ ki funŋᴐ ni nɛ ni yee ya pinnɛ wu wo saanra ti na, na binnɛ kanhama ni loxulo bɛ na. Nɛ bi Kilɛ Kafila wu yɛrɛ pyi, na Yesu sɛɛri keree yu. A p'i ba nɛ co lee wuu na, na shɛ nɛ yaha takpiiŋɛ ka na suumᴐ logbᴐhᴐ ki niŋɛ ni, kee mɛgɛ ɲɛ na Patimᴐsi.
66001010	Kafᴐᴐ wo caŋa ka na, a Kilɛ Munaa di j'e nɛ ni. A nɛ mujuugbᴐᴐ la logo na kadugo y'iri ba maga mɛɛ ɲɛ wɛ,
66001011	na: "Ma ɲii l'a lemu ɲa ge, lee ka Kitabu wu ni ma tun egilizii gbarashuun wu wo n'a daa fɛɛ pu mu: Efese, ni Simirini, ni Pɛrigamu, ni Tiyatiiri, ni Saridɛsi, ni Filadɛlifi, ni Lawodise."
66001012	Mujuu le nɛ bi nuri ge, a nɛ ŋmahana ɲɛri na lee jovᴐᴐ wu wii. Ba nɛ wu ɲa wɛ, na sanni sokinnaa gbarashuun ɲa.
66001013	A nɛ yaaga ka ɲa pu tɛ ni k'a bi foro sipya fɛni. Fadedᴐᴐngᴐ ɲɛ wu na, sanni kirige d'a pᴐ wu dodoŋᴐ na.
66001014	Wu ɲuzhiire di fiinŋɛ lagilagi ba dubya wele shiire ɲɛ wɛ, kelee ba zanha kagereye ɲɛ wɛ. Wu ɲ`ii di ɲɛ ba naɲiŋɛ ɲɛ wɛ.
66001015	Wu tᴐᴐyᴐ ɲɛ ba daɲaa tᴐᴐrᴐ ɲɛ wɛ, na ya temu ɲaaŋa fo ti na ɲ'i ge. Wu mujuu ɲɛ ba loɲɛhɛŋɛ fᴐᴐ ɲɛ wɛ.
66001016	Wᴐrᴐᴐ gbarashuun ɲɛ wu kanige keŋɛ ni. Ɲᴐyᴐ shuun ŋmᴐpara nidaan di foro wu ɲᴐ ni. Wu ɲaha k'i ɲɛ ba cafuna caŋa ɲɛ wɛ.
66001017	Ba nɛ wu ɲa wɛ, na do wu tᴐᴐyᴐ ni ba gbo ɲɛ wɛ. A wu wu kanige keŋɛ taha nɛ na na jo: "Ma ganha bu fya wɛ, nɛ wu ɲɛ Nizhiimɛ we ni Kurogo wo we.
66001018	Nɛ ɲɛ ɲ`ii na, nɛ bi xu, li wii n'a da gori yaha ɲ`ii na gbee. Xu ni Adɛsi kenikaangaa ki wa nɛ mu.
66001019	Keree kiimu m'a ɲa ni kiimu ki wa w`a ge, ni kiimu ki da ba bye ge, kee ka.
66001020	Wᴐrᴐᴐ gbarashuun we m'a ɲa nɛ kanige keŋɛ ki ni, ni sanni sokinnaa gbarashuun wu ge, kaŋmᴐhᴐnᴐ lemu pee ya zhɛɛ ge, lee le: Wᴐrᴐᴐ gbarashuun wu ɲɛ egilizii gbarashuun wu mɛlɛkɛɛ, sokinnaa gbarashuun wu ɲɛ egilizii gbarashuun we.
66002001	"Egilizi wu wu ɲɛ Efese ni ge, sɛmɛ tun wee wo mɛlɛkɛ wu mu na: Wᴐrᴐᴐ gbarashuun wu wa wemu kanige keŋɛ ni ge, wee di ɲaari sanni sokinnaa gbarashuun wu niŋɛ ni ge, wee ya jo:
66002002	Nɛ mu kapyegee ki cɛ, ni ma kapyeŋɛɛ nigbᴐhᴐᴐ kee, ni ma loxulo le. Nɛ cɛ jo mu ya loxulo taa sipyikuuyo kapyegee t`aan wɛ. Piimu p'a yu na tudunmᴐᴐ pee ɲɛ, na ta p'i ɲɛ pere_e ge, m'a pee taanna wii na pu ta kafinɛjuu.
66002003	M'a loxulo ta na kanhama xu nɛ wuu na, la shishiin ya ta ma yatɛnyɛ gbo wɛ.
66002004	Ga ma taanɲɛɛgɛ nizhiige kemu m'a yaha ge, kee wuu na n'a da ma jaagi.
66002005	Tayerege kemu ni ma bi bye na na pa do ge, mayɛ funŋᴐ to kee na, m'a daburajɛ jo ma jurumu wu na, m'a guri ma kapyegee nizhiigee ki na. Ma bye ma di ya daburajɛ jo wɛ, n'a da zhɛ ma y'iri, di ma sokinna wu laha wu tayahaŋa ni.
66002006	Le bɛɛri kadugo na kasaana lemu m'a byi ge, lee li wa mɛ. Nikolayitii pu wo kapyegee k'a sii pɛn mu mu, kee kunni ya sii pɛn nɛ bɛ mu.
66002007	Kilɛ Munaa ya lemu yu egilizii pu mu ge, wemu na logo ge, wu logo! Wemu ba se ta, Ɲ`ii Sicuumᴐ Tige kemu ki wa Kilɛ wo Alijinɛ wu ni ge, nɛ na ba kee pya wa kan weefᴐᴐ mu wu li.
66002008	"Egilizi wu wu ɲɛ Simirini ni ge, sɛmɛ tun wee wo mɛlɛkɛ wu mu na: Wemu wu ɲɛ nizhiimɛ we ni kurogo wo we, ni w'a xu na guri ɲɛ ge, wee ya jo:
66002009	Nɛ wa ma kanhama pe ni ma la baa fɛɛrɛ ti fiin, na ta m'i ɲɛ lafᴐᴐ! Pii p'a puyɛ pyi Yawutuu, ga pee di ɲɛ Yawutuu wɛ, bani Shitaanni wo pɛɛŋɛ puga ki sipyii pu ɲɛ pere. Mɛkyɛɛgɛrɛ jomᴐ pemu bɛɛri pee w'a yu na waa ma na ge, nɛ w'a pu bɛɛri nuri.
66002010	Kanhama pe pu da ba ma ta ge, ma ganha bu fya pee na wɛ. Li wii Shitaanni na ba pii yaha yee ni kaso ni na yee nᴐhᴐ wolo. Yee na ba ganha cabyaa kɛ funŋᴐ ni. Pye n'a daa sipya fo ma caxhugo. Lee bu bye, nɛ na ɲ`ii sicuumᴐ saanra ɲudᴐnᴐ kan ma mu.
66002011	Kilɛ Munaa ya lemu yu egilizii pu mu ge, wemu na logo ge, wu logo! Wemu ba se ta wee da ga ba xu shuun xu wɛ.
66002012	"Egilizi wu wu ɲɛ Pɛrigamu ni ge, sɛmɛ tun wee wo mɛlɛkɛ wu mu na: Ɲᴐyᴐ shuun ŋmᴐpara nidaan li wa wemu keŋɛ ni ge, wee ya jo:
66002013	Kulo lemu ni mu ya tiin ge, nɛ lee cɛ, lee ɲɛ Shitaanni saanra koro tasinŋɛ. Antipasi we wu ɲɛ nɛ sɛɛri ɲᴐmɛɛ fᴐᴐ ge, p'a wee gbo wolo yee niŋɛ ni Shitaanni tatɛɛngɛ ki ni. Ga lee bɛ na, mu ya mara yaha nɛ na, mu ya ta foro nɛ n'a daa wu kaa t`aan wɛ.
66002014	Ga n'a da ma jaagi keree kii shizhaa na. Balamu bi kalaa wemu kaan Balaki mu wu na daga na Izirayɛli nagoo pu tᴐᴐgᴐ leni kakuuŋᴐᴐ ni ge, sipyii pii wa mu y'iri w`a, pee ya sᴐᴐ na daha wee kalaa we ninumᴐ fɛni. W'a bi Izirayɛli nagoo pu pye pu na yapɛrɛɛ xaara xaa, na dᴐdᴐᴐrᴐ pyi.
66002015	Na fara lee bɛ na, pii bɛ wa yee mu w`a pee ya sᴐᴐ Nikolayitii pu wo kalaa wu na.
66002016	Lee wuu na daburajɛ jo ma jurumu wu na. Ni lee bɛ wɛ, nɛ na ba ma y'iri tᴐvuyo na, ŋmᴐpara le l'a foro na ɲᴐ ki ni ge, di lee taga yogo tun ni pee ni.
66002017	Kilɛ Munaa ya lemu yu egilizii pu mu ge, wemu na logo ge wu logo! Wemu bu se ta, yalige kemu mɛgɛ ki ɲɛ maanɛ ki niŋmᴐhᴐŋᴐ di ɲɛ ge, nɛ na kee kan weefᴐᴐ mu, di kagereŋɛ nivige bɛ kan weefᴐᴐ mu. Mafoŋᴐ na ba ga kee na, wa shishiin da kee cɛ wɛ fo ki tavᴐᴐ yɛ.
66002018	"Egilizi wu wu ɲɛ Tiyatiiri ni ge, sɛmɛ tun wee wo mɛlɛkɛ wu mu na: Kilɛ Ja we, wee wemu ɲ`ii ki ɲɛ ba naɲiŋɛ ɲɛ wɛ, ni wu tᴐᴐyᴐ yi ɲɛ ba daɲaa tᴐᴐrᴐ ɲɛ wɛ temu t'a ɲ'i ge, wee ya jo:
66002019	Nɛ mu kapyegee ki cɛ: Ma taanɲɛɛgɛ ke, ni ma n'a daa we, ni ma saama pu bɛɛri, ni ma loxulo le. Nɛ li cɛ jo ma kurogo kapyegee k'a ɲɛhɛ nizhiigee ki na.
66002020	Ga c`ee Zhezabɛli wemu w'a wuyɛ pyi Kilɛ tudunmᴐ ge, mu ya wee yaha wu na nɛ wo kapyebyii pu piinŋɛ, na pu pye pu na dᴐdᴐᴐrᴐ pyi, na yapɛrɛɛ xaara bɛ xaa. Lee wuu na n'a da ma jaagi.
66002021	Nɛ tuun wa kan wu mu, kᴐnhᴐ wu daburajɛ jo wu jurumu wu na. Ga wu ya ta sᴐᴐ na daburajɛ jo wu dᴐdᴐᴐrᴐ ti na wɛ.
66002022	Lee wuu na n'a da wu shan yama yasinnɛgɛ na. Piimu p'a taanfɛɛgɛ pyi ni wu ni ge, di pee bɛ curi kanhagbᴐ ni pu bye p'i ya daburajɛ jo pu kapyegee ki na wɛ.
66002023	N'a da ba wu nagoo pu bɛ gbo. Egilizii pu bɛɛri na ba li cɛ na nɛ sipyii fungᴐnyᴐ ni pu ɲidaan keree bɛɛri cɛ. Nɛ na ba yee bɛɛri nigin nigin saraa kan yi mu na bɛ ni yi kapyegee ni.
66002024	Yee Tiyatiiri shɛɛn samaa kunni yee piimu sanha sᴐᴐ wee kalaa wu na_ɛ ge; wee p'a byi Shitaanni wo kaŋmᴐhᴐŋᴐᴐ nigbᴐhᴐᴐ ki ge; n'a da yi jo yi mu jo n'a da ga tuguro tatii taha yi ɲuŋᴐ ni wɛ.
66002025	Ga n'a daa we wu wa yee mu ge, yi wee co ɲᴐ xuuni, fo di ba shɛ ba.
66002026	Wemu bu se ta na nɛ wo kapyegee ki fᴐri, fo na nᴐ taaxᴐᴐ li na, nɛ na ba wee pye fanhafᴐᴐ shi wu ɲuŋᴐ ni.
66002027	'Wee na ba shi wu mara ni tᴐᴐrᴐ biin ni, na wu ja ja ba p'a puuro shᴐhᴐᴐ jii jagana lemu na wɛ.' Kee fanha ke nɛ bɛ ya ta na To Kilɛ mu.
66002028	Nɛ na ba ɲimuguɲᴐ wᴐrᴐ bɛ kan weefᴐᴐ mu.
66002029	Kilɛ Munaa ya lemu yu egilizii pu mu ge, wemu na logo ge, wu logo!
66003001	"Egilizi wu wu ɲɛ Saridɛsi ni ge, sɛmɛ tun wee wo mɛlɛkɛ wu mu na: Kilɛ Munahaa gbarashuun ni wᴐrᴐᴐ gbarashuun wu wa wemu keŋɛ ni ge, wee ya jo: Nɛ mu kapyegee ki cɛ. Sipyii ya mu pyi wye, na ta mu di ɲɛ gbo.
66003002	Ayiwa, ŋmunumᴐ pu yaha, pu samaa pii p'a taxuyo shaa ge, m'a pee logoo waha, m'a pu niyɛ curi; bani nɛ ta mu kapyegee ki ta ki ɲᴐporo na na Kilɛ wu ɲaha t`aan wɛ.
66003003	Kalaa wemu m'a ta ge, ni logogana lemu na m'a wu logo ge, ma funŋᴐ yaha nidogo wee na, m'a wu co, m'a yere ma jurumu wu na. Ma bu bye ma di ya ŋmunumᴐ pu yaha wɛ, nɛ na ba ma fo ba nagaa ɲɛ wɛ. Tuun wemu ni n'a da ba ge, mu ya wee cɛ wɛ.
66003004	Ga lee bɛ na sipyii pii wa mu y'iri Saridɛsi ni piimu sanha pu f`aya nᴐrᴐgᴐ wɛ. Faviye yi da ba le pu na pu da ɲaari ni nɛ ni, bani p'a yaa ni lee ni.
66003005	Wemu ba se ta, faviye yi da ba le weefᴐᴐ na. Nɛ da ga ba wu mɛgɛ fᴐrᴐgᴐ di wolo ɲ`ii sicuumᴐ Kitabu wu ni wɛ. Nɛ na ba yi jo na To Kilɛ ni wu mɛlɛkɛɛ pu ɲaha t`aan jo weefᴐᴐ wu wa nɛ wo.
66003006	Kilɛ Munaa ya lemu yu egilizii pu mu ge, wemu na logo ge, wu logo!
66003007	"Egilizi wu wu ɲɛ Filadɛlifi ni ge, sɛmɛ tun wee wo mɛlɛkɛ wu mu na: Wemu wu ɲɛ fɛɛfɛɛ na can yu ge, ni saannaa Dawuda wo kenikaan li wa wu keŋɛ ni ge, wee wemu wu da j'a gbura ki mugi ni wa yafiin da j'a ki tᴐ_ɛ ge, ni wu na j'a gbura ki tᴐ bɛ wa shishiin da j'a ki mugi_i ge, wee ya jo:
66003008	Nɛ mu kapyegee ki cɛ. Li wii nɛ ɲᴐ ki nimugiyahaŋa yaha ma ɲaha t`aan, wa shishiin da j'a ki tᴐ wɛ. M'a nɛ kafila wu co, ma ya ta foro nɛ kaa t`aan wɛ, na ta fanha katii bɛ di ɲɛ ma ni wɛ.
66003009	Shitaanni wo pɛɛŋɛ puga ki sipyii piimu p'a yu na Yawutuu pee ɲɛ, na ta p'i ɲɛ Yawutuu_i ge, kafinɛyɛ pee ya gᴐᴐn. Nɛ na ba pee karamu fo p'a pa nuguro sin ma fɛɛ ni, p'i li cɛ na mu ya taan nɛ mu.
66003010	M'a nɛ jomᴐ pu mara ni loxulo ni, lee wuu na kanhama tuun we wu da ba nᴐ koŋᴐ bɛɛri na, na ɲiŋɛ ki sipyii pu bɛɛri nᴐhᴐ wolo ge, nɛ bɛ na ma mara wee tuun wu ni.
66003011	Jɛri tapyege ni n'a da ba. Le li wa ma keŋɛ ni ge, lee co xuuni, kᴐnhᴐ wa shishiin ganha da ma saanra ɲudᴐnᴐ li shᴐ ma na wɛ.
66003012	Wemu ba se ta, nɛ na ba weefᴐᴐ pye ba na Kilɛ wu pugbᴐhᴐ ki beni wa ɲɛ wɛ. Wee da ga laha w`a bada wɛ. Nɛ na ba na Kilɛ wu mɛgɛ ka weefᴐᴐ na, ni na Kilɛ wu kulo li mɛgɛ Zheruzalɛmu-fomᴐ we. Wee na ba digi na y`iri fugba we ni na To Kilɛ wu y'iri. Nɛ na ba na mafoŋᴐ ki bɛ ka wu na.
66003013	Kilɛ Munaa ya lemu yu egilizii pu mu ge, wemu na logo ge, wu logo!
66003014	"Egilizi wu wu ɲɛ Lawodise ni ge, sɛmɛ tun wee wo mɛlɛkɛ wu mu na: Nɛ wemu mɛgɛ ki ɲɛ Amiina ge, na ɲɛ sɛɛri ɲᴐmɛɛ fᴐᴐ, ni can fᴐᴐ, ni yaŋmuyᴐ yi bɛɛri nᴐhᴐshaanra Kilɛ mu ge, nɛ jo:
66003015	Nɛ mu kapyegee ki cɛ. Mu ya ɲiŋɛ wɛ; ma di ya wɛri wɛ. Mu da bi ɲiŋɛ kelee na wɛri lee bi da daan nɛ ni.
66003016	Ga mu ɲɛ ba lowᴐgᴐwᴐgᴐŋᴐ ɲɛ wɛ: Ma ya wɛri wɛ; ma di ya ɲiŋɛ wɛ. Lee wuu na n'a da ba ma tugi yeege na ɲᴐ ki ni.
66003017	Mu ya jo na yara fᴐᴐ mu ɲɛ, na mu ya naafuu ta, na mu mago ɲɛ wa yaaga na wɛ, na ta mu bi yaa na li cɛ na kanhama fᴐᴐ mu ɲɛ, ni ɲaa fᴐᴐ, ni la baa fᴐᴐ, ni fyɛn. Mu bi yaa na li cɛ na ma ceepile wo wu ɲɛ.
66003018	Lee wuu na nɛ mu yɛri jo ma sanni yɛ pyaa shᴐ nɛ mu, kᴐnhᴐ m'a bye lafᴐᴐ. M'a favige shᴐ, kᴐnhᴐ m'a f`aŋa ta le, ma ceepile wo ganha ba ɲaa l'a ma shiige wɛ. M'a ɲɛyaŋaa shii shᴐ m'a pee fara ma ɲ`ii na, kᴐnhᴐ ma da ɲaa.
66003019	Piimu kaa l'a dan nɛ ni ge, pee na nɛ dinni, na pu kuuni bɛ. Ayiwa, ma zᴐ wu bɛɛri kan daburajɛ jo mu.
66003020	Nɛ kunni niyerege ki wa kuɲᴐᴐ li ɲᴐ na, na gbura ki kuuni. Wa bu nɛ mujuu logo na gbura ki mugi nɛ mu, nɛ na ba j'e na li ni weefᴐᴐ ni, weefᴐᴐ bɛ di li ni nɛ ni.
66003021	Wemu ba se ta, nɛ na ba weefᴐᴐ teŋɛ nayɛ y'iri na saanra koro li na, ba nɛ bɛ ya se ta na diin na To Kilɛ y'iri wu saanra koro li na tiingana lemu na wɛ.
66003022	Kilɛ Munaa ya lemu yu egilizii pu mu ge, wemu na logo ge wu logo!"
66004001	Lee kadugo na a nɛ wii sanha, na fugba wu ɲᴐ ki ɲa k'a mugi. Mujuu le nɛ fɛnhɛ logo, l'i ɲɛ ba maga mɛɛ ɲɛ_ɛ ge, a lee mujuu l'i nɛ pye sanha na: "Dugi naha, keree kiimu k'a yaa na pye le kadugo na ge, di ba kee shɛ ma na."
66004002	Taapile ni a Kilɛ Munaa di j'e nɛ ni. Li wii, saanra koo la bye fugba wu ni, wa wu bi tiin lee na.
66004003	Wemu w'a bi tiin lee na ge, wee bi ɲ'i ba pɛɛwa kagereye ya ɲɛ wɛ, yemu mɛgɛ ki ɲɛ na zhasipu ni sariduwani ge. Kilɛ ŋmᴐpara li bi lee saanra koo li maha, ba m'a li wii wɛ, m'a li ta li na ɲ'i ba pɛɛwa kagereŋɛ ka ɲɛ wɛ, kemu mɛgɛ ki ɲɛ emerᴐdi ge.
66004004	Saanra korogoo kɛlɛɛ shuun ni shishɛɛrɛ (24) w'a lee saanra koo li maha. Nᴐhᴐlɛɛ kɛlɛɛ shuun ni shishɛɛrɛ (24) wu bi tiin kee saanra korogoo ki na, pee ɲɛ na fadeviire le. Saanra ɲudᴐŋᴐᴐ di ɲɛ pu bɛɛri nigin nigin ɲuyᴐ ni, kiimu ya y`aa ni sanni ni ge.
66004005	Kilɛ-ɲiŋɛɛ, ni mujoŋᴐᴐ, ni Kilɛ-sɛlɛŋɛɛ di foro lee saanra koo li ni. Sokinnaa gbarashuun wemu w'a ɲ'i ge, pee ɲɛ saanra koo li ɲahagbaa na. Pee ɲɛ Kilɛ Munahaa gbarashuun we.
66004006	Saanra koo li ɲahagbaa li bɛ di ɲɛ kanna gba lᴐhᴐ ki, kemu ya y`aa ni vɛɛri ni ge, vɛɛri wemu ya wii na ɲaa ba jaawiige ɲɛ wɛ. Ɲ`ii yaŋmuyᴐ shishɛɛrɛ w'a bye pu niŋɛ ni na saanra koo li maha. Yi ɲahaya ni yi kaduyo bɛɛri di ɲɛ ɲ`ii.
66004007	Ɲ`ii yaŋmuyᴐ yi nizhiige ɲɛ ba cɛnri ɲɛ wɛ. Shuun wogo ki ɲɛ ba nupepinŋɛ ɲɛ wɛ. Taanri wogo ki ɲaha ɲɛ ba sipya wogo ɲɛ wɛ. Shishɛɛrɛ wogo ki ɲɛ ba ɲaa niyirige ɲɛ wɛ.
66004008	Kapaya gbaara ɲɛ yee ɲ`ii yaŋmuyᴐ yi bɛɛri nigin nigin mu. Yee kapaya yi nᴐhᴐdaan ni yi fugba wu bɛɛri bye ɲ`ii. Yee yaŋmuyᴐ yi bi yoyo cee gbee caŋa fara piige na na: "Fɛfɛɛrɛ, fɛfɛɛrɛ, fɛfɛɛrɛ, w`u Kafᴐᴐ Kilɛ, Se Bɛɛri Fᴐᴐ, wemu w'a bye, ni wu ɲɛ w`a, ni wu na ba ba ge."
66004009	Saanra koro li tiinvᴐᴐ we, wee wemu wu da gori yaha ɲ`ii na gbee ge, ye ɲ`ii yaŋmuyᴐ shishɛɛrɛ we ba yoyo cee, na wu pɛlɛ, na wu sᴐni, na baraga tɛri wu na tuun wemu ni,
66004010	nᴐhᴐlɛɛ kɛlɛɛ shuun ni shishɛɛrɛ (24) wu bɛ na nuguro sin wee tuun wu ni saanra koo li tiinvᴐᴐ wu ɲahagbaa na, wee wemu wu da gori yaha ɲ`ii na gbee ge, na wu pɛlɛ, na pu saanra ɲudᴐŋᴐᴐ ki kᴐᴐngi na ki yaha saanra koo li ɲahagbaa na, na jo:
66004011	"W`u Kafᴐᴐ ni w`u Kilɛ, mu w'a yaŋmuyᴐ yi bɛɛri y`aa, mu ɲidaan funŋᴐ ni yaŋmuyᴐ yi bɛɛri ya y`aa, mu ɲidaan funŋᴐ ni yi bɛɛri ɲɛ bɛ. Lee wuu na, nᴐᴐrᴐ, ni pɛɛŋɛ, ni sefɛɛrɛ ya yaa ni ma ni."
66005001	Lee kadugo na a nɛ Kitabu nigurugo ɲa saanra koo li tiinvᴐᴐ wu kanige keŋɛ ni. Wee kadugo ni wu ɲaha bɛɛri bye kama, fɛ tɛhɛɛ gbarashuun d'a taga wu ɲᴐ mara.
66005002	A nɛ mɛlɛkɛ baraga wo wa ɲa wu na kaan ɲiini ni mujuugbᴐᴐ ni na: "Jᴐgᴐ w'a yaa ni fɛ pu gyɛɛgi ni, kᴐnhᴐ wu Kitabu wu ɲᴐ mugi wɛ?"
66005003	Wa shishiin ya ta fugba wu ni, kelee ɲiŋɛ ki na, kelee ɲiŋɛ ki nᴐhᴐdaan, wemu na j'a wee Kitabu wu ɲᴐ mugi wu wu funŋᴐ wii wɛ.
66005004	Ba ni wa shishiin di bi sanha da wemu w'a yaa ni Kitabu wu ɲᴐ mugi ni, wu wu funŋᴐ wii wɛ, wee tuun wu ni a nɛ sii na mɛɛ suu xuuni.
66005005	A nᴐhᴐlɛ wa di nɛ pye: "Ma ganha ba mɛɛ suu wɛ; li wii cɛnri we w'a foro Zhuda shi wu ni ge, Dawuda yasege ke, wee ya se ta. Lee funŋᴐ ni wu na j'a fɛ tɛhɛɛ gbarashuun wu kyɛɛgi na Kitabu wu ɲᴐ mugi."
66005006	A nɛ Dubyapige niyerege ɲa lee saanra koo le, ni ɲ`ii yaŋmuyᴐ shishɛɛrɛ, ni nᴐhᴐlɛɛ pu niŋɛ ni, ma na giin na p'a ki gbo. Yeŋɛɛ gbarashuun ni ɲ`ii gbarashuun wu bye ki na. Kee ɲ`ii gbarashuun wu ɲɛ Kilɛ Munahaa gbarashuun we. Kee ya tun ɲiŋɛ ki kabaya yi bɛɛri na.
66005007	A Dubyapige k'i fulo na Kitabu wu nigurugo ki lᴐ saanra koo li tiinvᴐᴐ wu kanige keŋɛ ki ni.
66005008	Ba Dubyapige k'a wee Kitabu wu lᴐ wɛ, a ɲ`ii yaŋmuyᴐ shishɛɛrɛ ni nᴐhᴐlɛɛ kɛlɛɛ shuun ni shishɛɛrɛ (24) wu nuguro sin ki fɛɛ ni. Konᴐyᴐ ɲɛ pu bɛɛri nigin nigin keye ni, ni sanni cɛɛgbuugoo, kee bi ɲi nudanga yawurere na. Tee ɲɛ Kilɛ wo fɛfɛɛrɛ sipyii pu Kilɛ-ɲɛrɛyɛ.
66005009	Pu bi yofoŋᴐ cee na: "P'a mu gbo. M'a sipyii pii ɲuyᴐ wolo ni ma shishan pu ni na kan Kilɛ mu, na foro kpᴐnhᴐᴐ ki bɛɛri ni, ni shi jomᴐ pu bɛɛri ni, ni shi wu bɛɛri ni, ni fiiye yi bɛɛri ni, Lee wuu na mu yɛ w'a yaa ni Kitabu wu jo ni, m'a wu fɛ pu kyɛɛgi.
66005010	M'a pee pye Kilɛ saanra ti sipyii, ni saraya ɲaha shᴐᴐnrivɛɛ, Kilɛ mu. Pee na ba saanra pyi ɲiŋɛ ki na."
66005011	Lee kadugo na a nɛ wii na mɛlɛkɛɛ niɲɛhɛmɛɛ jomᴐ logo. Pee bi saanra koo le, ni ɲ`ii yaŋmuyᴐ ye, ni nᴐhᴐlɛɛ pu maha. Pee bye mɛlɛkɛɛ miliyoo niɲɛhɛmɛɛ tɛhɛnɛ baa wuu.
66005012	Pee bi mujoŋᴐᴐ waa na: "Dubyapige ke p'a gbo ge, kee ya yaa ni sefɛɛrɛ, ni yaaga fɛɛrɛ, ni fungᴐngᴐ fɛɛrɛ, ni fanha, ni pɛɛŋɛ, ni nᴐᴐrᴐ, ni masᴐŋᴐ ni."
66005013	Kilɛ wo yaŋmuyaaya yemu bɛɛri yi ɲɛ fugba we ni ge, ni ɲiŋɛ ke na ge, ni ɲiŋɛ ke nᴐhᴐdaan ge, ni suumᴐ lᴐhᴐ ke ni ge, a nɛ yee bɛɛri mujoŋᴐᴐ logo yi na yoyo cee na: "Masᴐŋᴐ, ni pɛɛŋɛ, ni nᴐᴐrᴐ, ni sefɛɛrɛ ti pye saanra koo li tiinvᴐᴐ ni Dubyapige ki woyo fo gbee."
66005014	A ɲ`ii yaŋmuyᴐ shishɛɛrɛ wu jo: "Amiina." A nᴐhᴐlɛɛ p'i nuguro sin na ki pɛlɛ.
66006001	Ba Dubyapige k'a fɛ tɛhɛɛ gbarashuun wu wa nigin kyɛɛgi tuun wemu ni wɛ, a nɛ ɲ`ii yaŋmuyᴐ shishɛɛrɛ wu wa nigin mujuu logo ba Kilɛ ma sɛlɛ mɛ wɛ na: "Pa!"
66006002	Lee kadugo na a nɛ shᴐnfige ka ɲa. Wemu w'a bi dugi kee na ge, sindaa ɲɛ wu keŋɛ ni. Saanra ɲudᴐnᴐ bi kan xᴐ wee mu. Wu sefɛɛrɛ wo w'a foro, wu na ba se ta.
66006003	Tuun wemu ni w'a fɛ shuun wo pu kyɛɛgi ge, a nɛ ɲ`ii yaŋmuŋᴐ shuun wogo ki mujuu logo na: "Pa!"
66006004	A shᴐnɲiga ka di foro. Wemu w'a bi dugi kee na ge, sefɛɛrɛ ya kan xᴐ wee mu na ke koŋᴐ ke ɲaɲiŋɛ xᴐ, kᴐnhᴐ sipyii di da puyɛ gbuu. Ŋmᴐpara niduunnᴐ ya kan wu mu.
66006005	Tuun wemu ni w'a fɛ taanri wo pu kyɛɛgi ge, a nɛ ɲ`ii yaŋmuŋᴐ taanri wogo ki mujuu logo na: "Pa!" A shᴐnwᴐhᴐŋᴐ ka di foro. Wemu w'a bi dugi kee na ge, shaa li bye wee keŋɛ ni na daanna pyi.
66006006	A nɛ mujuu la logo ɲ`ii yaŋmuyᴐ shishɛɛrɛ wu tɛ ni na: "Shinma tuugo ka wo kilo nigin ya bɛ ni shɛn nigin caŋa ɲii saraa ni. Shinma tuugo katii bɛ wo kiloo taanri bɛ ya bɛ ni wee saraa we ninumᴐ ni. Ma ganha bu da s`inmɛ pe ni duvɛn wu kyɛɛgi wɛ."
66006007	A wu fɛ shishɛɛrɛ wo pu kyɛɛgi, a ɲ`ii yaŋmuŋᴐ shishɛɛrɛ wogo k'i jo: "Pa!"
66006008	A nɛ shᴐngᴐ ka ɲa k'a foro, kee bi kiikaan. Wemu w'a bi dugi kee na ge, wee mɛgɛ ɲɛ xu. Adɛsi bi taha wee fɛni. Sefɛɛrɛ bi kan pu mu ɲiŋɛ ke taaga shishɛɛrɛ wogo ki na; kᴐnhᴐ pu da sipyii gbuu ni ŋmᴐparaa ni, ni xuugbᴐhᴐ, ni kafɛɛyɛ yama, ni ɲiŋɛ ke yacoyo ni.
66006009	W'a fɛ kaguro wo pu kyɛɛgi tuun wemu ni ge, sipyii piimu p'a gbo Kilɛ jomᴐ pe ni wu sɛɛri keree ki fɛni ge, a nɛ pee wo munahaa ki ɲa saraga yi tawologo ki nᴐhᴐdaan.
66006010	Pee bi mujoŋᴐᴐ waa na: "Wu Kafᴐᴐ, fɛfɛɛrɛ wo ni can wo we, fo tuun wekɛ ni mu di da ba kiiri kᴐn ɲiŋɛ ki sipyii pu na, m'a w`ee shishan pu yogo jo wɛ?"
66006011	Wee tuun wu ni, a p'i fadedᴐᴐnyᴐ niviye kan pu bɛɛri nigin nigin mu, na pu pye na pu jɛri pye sanha loxulo li ni, fo pu kapyebyeɲii, ni pu cebooloo pu bu shɛ fa; pee piimu p'a yaa na gbo lee gbogana li na ba pee ɲɛ_ɛ ge.
66006012	Lee kadugo na a nɛ Dubyapige ki ɲa k'a fɛ gbaara wo pu kyɛɛgi. Wee tuun wu ni a ɲiŋɛ k'i jɛlɛ xuuni. A piige di j'e caŋa ɲii li ni, a l'i wᴐ ba fawᴐhᴐŋᴐ ɲɛ wɛ. A yeŋɛ ki bɛɛri di ɲaaŋa ba shishan ɲɛ wɛ.
66006013	A fugba wᴐrᴐᴐ k'i do ɲiŋɛ ki na ba kafɛɛgɛ ma nitoodige ɲahara, na ki geeye turi wɛ.
66006014	A fugba wu laha wu tatɛɛngɛ ni, ba p'a fuugo kurulo na luu kurulogana lemu na wɛ. Faaboboyo ye ni lᴐhᴐ niŋɛ takpiiye yi bɛɛri y'a kuu laha yi tatiinyɛ ni.
66006015	Koŋᴐ ki sipyii pu bɛɛri: Saannaa yoo, sipyigbᴐᴐ yoo, kashɛn ɲuŋᴐfɛɛ yoo, naafuu fɛɛ yoo, fanhafɛɛ yoo, buloo yoo, piimu ɲɛ buloo wɛ, pee yoo, pee bɛɛri ya puyɛ ŋmᴐhᴐ yaŋa gulogoo ni, ni faaboboyo yi tɛ ni.
66006016	A p'i faaya ni boboyo yi pye: "Yi to w`u ɲuŋᴐ ni, y'i w`u ŋmᴐhᴐ saanra koo li tiinvᴐᴐ we, ni Dubyapige ki loyire li ɲaha na.
66006017	Bani pu loyire li cagbᴐhᴐ k'a nᴐ. Jᴐgᴐ wu d'a j'a zhᴐ wɛ?"
66007001	Lee kadugo na a nɛ mɛlɛkɛɛ shishɛɛrɛ niyereye ɲa ɲiŋɛ ki kabaya shishɛɛrɛ wu na. Pee bi koŋᴐ ki kabaya shishɛɛrɛ wu kafɛɛgɛ ki co, kᴐnhᴐ kafɛɛgɛ ka shishiin ganha ba y`iri ɲiŋɛ ki na, kelee suumᴐ lᴐhᴐ ki na, kelee tige ka shishiin na wɛ.
66007002	A nɛ mɛlɛkɛ watii ɲa w'a y`iri Kilɛ-nᴐhᴐ ki shizhaa na, Kilɛ ɲ`ii wo wu wo fɛ kpᴐn kpᴐn yaaga ki ɲɛ wu keŋɛ ni. Ɲiŋɛ ki fara suumᴐ lᴐhᴐ ki na, yee gyɛɛgi ya kan mɛlɛkɛɛ shishɛɛrɛ wemu mu ge, a wu mujuugbᴐᴐ jo na pee pye:
66007003	"Yi ganha bu da yafiin kyɛɛgi ɲiŋɛ ke, kelee suumᴐ lᴐhᴐ, kelee tiire ti na, na ta w`ee sanha fɛ kpᴐn w`u Kilɛ wu kapyebyii pu gbahaa na wɛ."
66007004	Fɛ ya kpᴐn piimu na ge, pee yɛ ɲᴐ nɛ logo. Pee ɲɛ sipyii kabᴐfoŋᴐᴐ xhuu nigin ni kɛlɛɛ shishɛɛrɛ ni shishɛɛrɛ (144.000). Pee bi foro Izirayɛli kpᴐnhᴐᴐ ki bɛɛri na.
66007005	Zhuda wo kpᴐᴐn li na, fɛ ya kpᴐn sipyii kabᴐfoŋᴐᴐ kɛ ni shuun (12.000) na; Urubɛn wo kpᴐᴐn li na, sipyii kabᴐfoŋᴐᴐ kɛ ni shuun; Gadi wo kpᴐᴐn li na, sipyii kabᴐfoŋᴐᴐ kɛ ni shuun;
66007006	Azɛri wo kpᴐᴐn li na, sipyii kabᴐfoŋᴐᴐ kɛ ni shuun; Nɛfitali wo kpᴐᴐn li na, sipyii kabᴐfoŋᴐᴐ kɛ ni shuun; Manase wo kpᴐᴐn li na, sipyii kabᴐfoŋᴐᴐ kɛ ni shuun;
66007007	Simiɲᴐ wo kpᴐᴐn li na, sipyii kabᴐfoŋᴐᴐ kɛ ni shuun; Levi wo kpᴐᴐn li na, sipyii kabᴐfoŋᴐᴐ kɛ ni shuun; Isakari wo kpᴐᴐn li na, sipyii kabᴐfoŋᴐᴐ kɛ ni shuun;
66007008	Zabulᴐn wo kpᴐᴐn li na, sipyii kabᴐfoŋᴐᴐ kɛ ni shuun; Yusufu wo kpᴐᴐn li na, sipyii kabᴐfoŋᴐᴐ kɛ ni shuun; Bɛnzhamɛ wo kpᴐᴐn li na, sipyii kabᴐfoŋᴐᴐ kɛ ni shuun; fɛ ya kpᴐn pee bɛɛri na.
66007009	Lee kadugo na a nɛ wii na sii sipyiire ta ɲa t'a sii ɲɛhɛ, sipya wa shishiin da j'a piimu tᴐrᴐ wɛ. Pee bi foro fiiye yi bɛɛri ni, ni shi wu bɛɛri, ni shi jomᴐ pu bɛɛri, ni kpᴐnhᴐᴐ ki bɛɛri ni. Pee niyereye y'a bye saanra koo le, ni Dubyapige ki ɲaha t`aan. Fadeviye nidᴐᴐnyᴐ yi bye pu na, fɛnhɛgeye di ɲɛ pu keye ni.
66007010	A p'i ganha na mujoŋᴐᴐ waa na: "W`ee wo Kilɛ we w'a tiin saanra koro li na ge, wee ni Dubyapige ki k'a ɲuwuuro kaan w`ee mu."
66007011	Mɛlɛkɛɛ pu niyereye yi bye na saanra koo le, ni nᴐhᴐlɛɛ pee, ni ɲ`ii yaŋmuyᴐ shishɛɛrɛ wu maha. A p'i nuguro sin saanra koo li ɲahagbaa na, na pu ɲahaya buri ɲiŋɛ na, na Kilɛ pɛlɛ.
66007012	na jo: "Amiina. Masᴐŋᴐ ni nᴐᴐrᴐ, ni fungᴐngᴐ fɛɛrɛ ni baraga daha, ni pɛɛŋɛ, ni sefɛɛrɛ, ni fanha, yee ɲɛ wee Kilɛ wu woyo fo gbee. Amiina."
66007013	A nᴐhᴐlɛ nigin wa di nɛ yege na: "Jᴐgᴐ yɛ p'i ɲɛ ni ye fadeviye ye ni wɛ? Mii p'a y`iri wɛ?"
66007014	A nɛ wu pye: "Nᴐhᴐlɛ we, go mu wu wa pu cɛ." A wu nɛ pye: "Piimu nivorowuu pu wa kanhagbᴐ pu ni ge, ni p'a fadeye yi je fiinŋɛ Dubyapige ki shishan pu ni ge, pee pu wa.
66007015	Lee na pee wa Kilɛ wo saanra koo li ɲaha t`aan na kapyeŋɛɛ pyi wu mu wu tapɛɛŋɛ pugbᴐhᴐ ki ni caŋa fara piige na. Saanra koo li tiinvᴐᴐ wu na ba bye ni pu ni, na pu mara.
66007016	Xuugo ni waga da ga ba pu ta bada wɛ. Caŋa bɛ di da ga ba daraa pu na sanha wɛ, kelee kafugo katii bɛ wɛ.
66007017	Bani Dubyapige ke ki wa saanra koo li niŋɛ ni ge, kee na bye pu nahavᴐᴐ, na se ni pu ni ɲ`ii sicuumᴐ lᴐhᴐ ki y'iri. Kilɛ na ba pu ɲɛsinmɛ pu bɛɛri tuu."
66008001	Tuun wemu ni Dubyapige k'a fɛ gbarashuun wo pu laha ge, a fɛhɛnɛ di fugba wu kpᴐn fo na nᴐ minitii kɛlɛɛ taanri (30) shishiin na.
66008002	Mɛlɛkɛɛ gbarashuun we w'a yere Kilɛ ɲaha t`aan ge, a nɛ pee ɲa. A p'i maya gbarashuun kan pu mu.
66008003	A mɛlɛkɛ watii bɛ di ba yere saraya tawologo ki ɲahagbaa na. Yawurere shᴐᴐ sanni wuu li bye wu keŋɛ ni. A p'i nudanga yawurere niɲɛhɛrɛ kan wu mu; Kilɛ ya sipyii piimu pye fɛɛfɛɛ ge, kᴐnhᴐ wu pee wo Kilɛ-ɲɛrɛyɛ yi fara tee yawurere ti na, wu yee pinnɛ wolo saraga, saraya tawologo sanni wogo ki ɲuŋᴐ ni. Kee bye saanra koo li ɲahagbaa na.
66008004	Tee nudanga yawurere ti wo wurege ni Kilɛ ya sipyii piimu pye fɛɛfɛɛ ge, ni pee wo ɲɛrɛyɛ y'a dugi shiizhan Kilɛ ɲaha t`aan mɛlɛkɛ wu keŋɛ ni.
66008005	A wee mɛlɛkɛ wu yawurere shᴐᴐ li ɲi saraya yi tawologo ki wo naganhaa ki na, na ki w'a ɲiŋɛ ki na. A Kilɛ-sɛlɛŋɛɛ, ni mujoŋᴐᴐ, ni Kilɛ-ɲiŋɛɛ, ni ɲiŋɛ cɛlɛŋɛ di bye.
66008006	Maya gbarashuun wemu wu bye mɛlɛkɛɛ gbarashuun wu mu ge, a pee di gbegele yee maya yi wo wi kaa na.
66008007	A mɛlɛkɛ nizhiimɛ wu wu wo maga ki wi, a zanha kagereye, ni na, ni shishan di suri yiyɛ ni na w'a ɲiŋɛ ki na. A ɲiŋɛ ki taaga taanri wogo k'i sogi. A tiire ti taaga taanri wogo ki bɛ di sogi. A ɲapurege ki bɛɛri di sogi.
66008008	A mɛlɛkɛ shuun wo wu wu wo maga ki wi, a l'i bye ma na giin na ya faabobo-tabaaga kemu ɲaaŋa ge, kee w'a w'a suumᴐ lᴐhᴐ ki ni. A suumᴐ lᴐhᴐ ki taaga taanri wogo k'i ɲɛri shishan.
66008009	A suumᴐ lᴐhᴐ ki ɲ`ii yaŋmuyᴐ yi taaga taanri wogo k'i xhu. Kᴐrᴐyᴐ ye y'a bye suumᴐ lᴐhᴐ ki ɲuŋᴐ ni ge, a yi bɛ wo taaga taanri wogo ki bɛ di gyɛɛgi.
66008010	A mɛlɛkɛ taanri wo wu wu wo maga ki wi, a wᴐrᴐ tabaaga ka di y`iri fugba we ni na pa do, na ganha na ɲ'i ba nagbᴐhᴐ ɲɛ wɛ. Kee ya to gba lᴐhᴐyᴐ yi taaga taanri wogo, ni yi lobulowegee ki ni.
66008011	Lee wᴐrᴐ li mɛgɛ ki ɲɛ Zoro. A lᴐhᴐyᴐ yi taaga taanri wogo ki bɛɛri di soro. A kee lᴐhᴐ k'i shɛnɲɛhɛmɛɛ gbo, bani ki bi soro.
66008012	A mɛlɛkɛ shishɛɛrɛ wo wu wu wo maga ki wi, a lee di caŋa ki taaga taanri wogo ki kpᴐn, ni yeŋɛ ki taaga taanri wogo ke, na fara wᴐrᴐᴐ ki taaga taanri wogo ki bɛ na, fo na yi kpɛɛngɛ ki taaga taanri wogo ki pye nibiige. Ayiwa, piige ki fara caŋa ki na, a yi kpɛɛngɛ taaga taanri wogo k'i bye nibiige.
66008013	A nɛ wii sanha na ɲaa ɲa w'a y`iri na beele fugba lii lii we ni, na mujuugbᴐᴐ waa na: "Mɛlɛkɛɛ taanri wu samaa p'a kori ge, pee ba pu wo maya yi wi tuun wemu ni, bᴐᴐngᴐ, bᴐᴐngᴐ, bᴐᴐngᴐ kee k'a da ɲiŋɛ ki sipyii pu ta wee tuun wu ni."
66009001	A mɛlɛkɛ kaguro wo wu wu wo maga ki wi, a nɛ wᴐrᴐ ɲa l'a y`iri fugba we ni na pa do ɲiŋɛ ki na. A p'i wecogoŋᴐ tɛhɛnɛ baa wogo ki wo kenikaan li kan lee mu.
66009002	A l'i kee wecogoŋᴐ ki ɲᴐ mugi, a wurege di ganha na foro w`a ba kanragaa wurege ɲɛ wɛ. A wecogoŋᴐ ki wurege di nibiige leŋɛ caŋa ɲii le ni kafɛɛgɛ ki ni.
66009003	A kabeeye ya di foro kee wurege ki ni na caaga ɲiŋɛ ke na. A p'i fanha kan yi mu ba namaa ɲɛ wɛ.
66009004	P'a yi jo yi mu na yi ganha bu da kakara pye ɲ`a ke na wɛ, kelee yapyiire, kelee tige ka shishiin na wɛ; ga sipyii piimu pu ɲɛ Kilɛ wo fɛ pu ɲɛ pu gbahaa na_ɛ ge, na y'a kakuuŋᴐᴐ pyi pee yɛ na.
66009005	Sefɛɛrɛ ya ta kan yi mu yi j'a sipya gbo wɛ. Ga sefɛɛrɛ ya kan yi mu y'a sipyii kana fo yeye kaguro. Yi sᴐᴐnrᴐ ya y'a ba namaa wuuro ɲɛ wɛ.
66009006	Sipyii na ba xu shaa yee caya yi na, ga p'i da wu ta wɛ. Xu kaa na ba bye pu na, ga wee bɛ na ba fe pu ɲaha na.
66009007	Yee kabeeye yi bye ma na giin shᴐnyᴐ p'a gbegele kashɛn kaa na, na ɲɛ ma na giin sanni saanra ɲudᴐŋᴐᴐ y'a tᴐ. Yi ɲahaya ɲɛ ba sipyii woyo ɲɛ wɛ.
66009008	Yi ɲuzhiire ɲɛ ba cee wuuro ɲɛ wɛ. Yi ganhaa di ɲɛ ba cɛnri wogoo ɲɛ wɛ.
66009009	Yi ɲɛ kanna tᴐᴐrᴐ fadeye y'a le na pye ŋmasigiye, yi kapaya tunmᴐ di ɲɛ ba shᴐnyᴐ wotoriyo niɲɛhɛyɛ tunmᴐ ɲɛ wɛ, yemu y'a gburogi na se kashɛn ni ge.
66009010	Yi naya ɲɛ ba namaa woyo ɲɛ wɛ ni ŋmahaa ni. Kanhama pe y'a da ba daha sipyii pu na fo yeye kaguro ge, kee fanha ki wa yi naya yi ni.
66009011	Saan wa wu ɲɛ yi ɲuŋᴐ ni, wee wu ɲɛ wecogoŋᴐ tɛhɛnɛ baa wogo ki mɛlɛkɛ we. Wu mɛgɛ ki ɲɛ Heburuu jomᴐ pu ni na Abadᴐn, p'i wu pyi Girɛkii jomᴐ pu ni na Apoliyᴐn, (lee kᴐri ɲɛ gyɛɛgi pyevᴐᴐ).
66009012	Bᴐᴐngᴐ ki nizhiige ya toro, lee kadugo na, shuun wa bɛ wu da daha kee na sanha.
66009013	A mɛlɛkɛ gbaara wo wu wu wo maga ki wi, saraya yi tawologo sanni wogo ke ki bye Kilɛ ɲaha t`aan ge, a nɛ mujuu la logo na foro ki gulogoo shishɛɛrɛ wu yeŋɛɛ shishɛɛrɛ wu ni.
66009014	Maga ki bye mɛlɛkɛ gbaara wo wemu keŋɛ ni ge, a wu wee pye: "Mɛlɛkɛɛ shishɛɛrɛ wu w'a pᴐ Efirate gbagbᴐ wu lᴐhᴐ ki ɲᴐ na ge, pu sanha."
66009015	Pee mɛlɛkɛɛ pii p'a bi gbegele yaha na bɛ ni wee tuun we, ni kee caŋa ke, ni kee yeŋɛ ke, ni lee yee li ni ge, a p'i pee sanha yaha, kᴐnhᴐ p'i sipyiire ti taaga taanri wogo ki gbo.
66009016	Pee wo kashɛnŋmᴐᴐ piimu p'a bye shᴐnyᴐ na ge, pee bi miliyoo xhuu shuun (200.000.000) xᴐ. Kee ɲᴐ ke nɛ logo.
66009017	Kashɛɛ le nɛ ɲa ge, shᴐnyᴐ ye ni piimu p'a bi dugi yi na ge, tᴐᴐrᴐ fadeye yi bye pu bɛɛri mu, yee yi bye pu ŋmasigiye. Yi tuugo ka ɲɛ ba na ɲɛ wɛ, ka ɲɛ bulani ba safiiri kagereŋɛ ɲɛ wɛ, ka ɲɛ ba kirimu ɲɛ wɛ. Shᴐnyᴐ yi ɲuyᴐ di ɲɛ ba cɛnri wogo ɲɛ wɛ. Na ni wurege ni kirimu di foro yi ɲᴐyᴐ ni.
66009018	Na ni wurege ni kirimu we w'a foro yee shᴐnyᴐ yi ɲᴐyᴐ ni ge, a pee kanhama tɛhɛɛ taanri wu sipyiire ti taaga taanri wogo ki gbo.
66009019	Yee shᴐnyᴐ yi fanha ɲɛ yi ɲuyᴐ ni yi naya ni. Yi naya yi ɲɛ ba wᴐlᴐᴐ ɲɛ wɛ. Naya yi ɲɛ ni ɲuyᴐ ni, yee ɲuyᴐ yi ni y'a sipyiire ti kana.
66009020	Sipyii piimu samaa p'a kori, pe kanhama pe ya pu gbo_e ge, pee ya ta daburajɛ jo pu kapyegee ki na wɛ. Pee ya ta jinaa wo pɛɛŋɛ ke ni yapɛrɛɛ wo pɛɛŋɛ ki ɲᴐ yaha wɛ. Kee yapɛrɛɛ kii ya y`aa ni sanni, kelee warifyɛn, kelee daɲaa tᴐᴐrᴐ, kelee kagereye, kelee ni tige ni. Ki ya ɲaa wɛ, ki ya nuri wɛ, k'i ya j'a ɲaari wɛ.
66009021	Pu ya ta daburajɛ jo pu sipyigbuu li na, kelee pu siganma keree, kelee pu dᴐdᴐᴐrᴐ, kelee pu nagaara ti na wɛ.
66010001	Lee kadugo na a nɛ mɛlɛkɛ baraga wo wa ɲa wu na tigi na y`iri fugba we ni, ɲahaŋa di ɲɛ wu c'ere f`aya. Kilɛ-ŋmᴐpara di ɲɛ wu ɲuŋᴐ ni. Wu ɲaha ke di ɲɛ ba caŋa ɲɛ wɛ. Wu tᴐᴐyᴐ ɲɛ ba na benɛɛ ɲɛ wɛ.
66010002	Kitabupire la ɲᴐmugi-yahaŋa ki bye wu keŋɛ ni. W'a bi wu kanige tᴐᴐgᴐ taha suumᴐ lᴐhᴐ ki na, na kamɛnɛ wogo ki taha ɲiŋɛ ki na.
66010003	A wu mujuugbᴐᴐ la w`a ba cɛnri ya guuri wɛ. W'a lee w'a tuun wemu ni ge, a Kilɛ-sɛlɛŋɛɛ gbarashuun wu ganha na ya yu.
66010004	Ba Kilɛ-sɛlɛŋɛɛ gbarashuun w'a jo xᴐ wɛ, nɛ bi zhaa da yee kani, ga na mujuu la logo na foro fugba we ni na: "Yemu Kilɛ-sɛlɛŋɛɛ gbarashuun w'a jo ge, yee yaha kaŋmᴐhᴐnᴐ, ma ganha bu yee ka wɛ."
66010005	Mɛlɛkɛ wu niyerege nɛ ɲa suumᴐ lᴐhᴐ ke, ni ɲiŋɛ ki na ge, a wee di wu kanige keŋɛ yirige fugba wu ni na gaa na:
66010006	Wemu wu da gori yaha ɲ`ii na gbee ge, wu d'a fugba we ni wu funŋᴐ yaŋmuyᴐ, ni ɲiŋɛ ni ki yaŋmuyᴐ, ni suumᴐ lᴐhᴐ ni ki funŋᴐ yaŋmuyᴐ bɛɛri y`aa ge, nɛ kaa wee na jo: "Taasiginɛ wa li ni nige wɛ.
66010007	Ga caŋa kemu mɛlɛkɛ gbarashuun wo w'a da ba wu wo maga ki wi ge, kee na ba bye Kilɛ wo kaŋmᴐhᴐnᴐ li ɲᴐ cavaŋa ma na jo ba w'a yi jo wu kapyebyii Kilɛ tudunmᴐᴐ pu mu jogana lemu na wɛ."
66010008	Mujuu le nɛ bi logo na y`iri fugba wu ni ge, a lee di nugo nɛ pye na: "Shɛ Kitabupire li ɲᴐmugi-yahaŋa ki shᴐ mɛlɛkɛ wu mu, wee wemu w'a yere suumᴐ lᴐhᴐ ke ni ɲiŋɛ ki na ge."
66010009	A nɛ fulo wee mɛlɛkɛ wu na, na wu ɲɛɛri jo wu Kitabupire li kan na mu. A wu nɛ pye: "Li co m'a li li, li na daan ma ɲᴐ ni ba sɛrɛ ɲɛ wɛ, ga li bu digi ma funŋᴐ ni, li na zoro."
66010010	A nɛ lee Kitabupire li co mɛlɛkɛ wu keŋɛ ni na li. A l'i daan nɛ ɲᴐ ni ba sɛrɛ ɲɛ wɛ, ga ba nɛ li li xᴐ tuun wemu ni wɛ, a l'i soro nɛ funŋᴐ ni.
66010011	A mujuu l'i nugo nɛ pye sanha na: "Li waha l'i waha ma na ba jomᴐ ta sanha Kilɛ mu na jo fiiye niɲɛhɛyɛ, ni shi niɲɛhɛmɛ, ni shi jomᴐ niɲɛhɛmɛ, ni saannaa niɲɛhɛmɛɛ shizhaa na."
66011001	Lee kadugo na a p'i daanna kagaanga ka kan nɛ mu, kee bye ba pubiin ɲɛ wɛ. A p'i nɛ pye: "Yiri m'a Kilɛ-pɛɛŋɛ pugbᴐhᴐ ki taanna, ni saraya yi tawologo ke, piimu p'a Kilɛ pɛlɛ w`a ge, m'a pee tᴐrᴐ.
66011002	Ga m'a Kilɛ-pɛɛŋɛ pugbᴐhᴐ ki kaaŋa ki yaha w`a, ma ganha bu da kee taanna wɛ. Bani kee ya kan shi wu mu wemu ɲɛ Yawutuu wɛ. Pu na ba ɲaari ɲaari fɛfɛɛrɛ kulo li ni yeye kɛlɛɛ shishɛɛrɛ ni shuun (42) funŋᴐ ni.
66011003	Nɛ na ba sefɛɛrɛ kan na sɛɛrɛɛ shuun wu mu. P'a yoro bᴐrᴐyᴐ faya le na Kilɛ kafila jo cabyaa kabᴐfonᴐ di xhuu shuun ni kɛlɛɛ gbaara (1.260) funŋᴐ ni."
66011004	Pee ɲɛ oliviye tiye shuun we, ni sokinnaa shuun we, pee piimu niyereye yi wa ɲiŋɛ ki Kafᴐᴐ wu ɲaha t`aan ge.
66011005	Sipya wa ba giin wu kakuunᴐ pye wee wa na, na na foro pu ɲᴐ ni na wee pɛn wo s`orogo. Wa ba giin wu kakuunᴐ pye we wa na, nakaara baa le xugana le na weefᴐᴐ da xhuu.
66011006	Se wa pu ni na fugba we tᴐ, kᴐnhᴐ zanha ganha bu do pu Kilɛ jomᴐ pu cajoyo yi na wɛ. Se wa pu ni na lᴐhᴐ ɲɛri shishan. Tuun wemu bɛɛri bu pu taan, se wa pu ni na kanhama tuugo bɛɛri nᴐ sipyiire ti na ɲiŋɛ ki na.
66011007	Pu ba ba pu sɛɛri keree ki ɲᴐ fa tuun wemu ni, yacoguuŋᴐ ke k'a duri na foro wecogoŋᴐ tɛhɛnɛ baa wogo ki ni ge, kee na ba yogo kᴐn pu na, na j'a pu na, na pu gbo.
66011008	Pu nixhuyo na ba bye kugbᴐᴐ li pinnɛrɛ kpɛɛngɛ ki na. Lee kulo l'a foro lemu fɛni ge, lee ɲɛ Sodᴐmu ni Misira. Lee kulo li ni pu Kafᴐᴐ w'a kori tige na.
66011009	Koŋᴐ ke sipyii pii na ba pu nixhuyo ɲa na foro fiiye yi bɛɛri ni, ni shi wu bɛɛri, ni shi jomᴐ pu bɛɛri, ni kpᴐnhᴐᴐ ki bɛɛri na. Pee na ba pu nixhuyo ɲa cabyaa taanri ni taaga funŋᴐ ni. Pu da ga ba sᴐᴐ pu pu le faya ni wɛ.
66011010	Kilɛ tudunmᴐᴐ shuun wu gbo wu na ba bye fundanga koŋᴐ ki sipyii pu mu, fo pu na fundanga yakanya kaan puyɛ mu, bani pee shuun w'a ɲiŋɛ ki sipyii pu kanha fo xuuni.
66011011	Ba kee cabyaa taanri ni taaga k'a toro wɛ, a Kilɛ di munahaa le pu ni, na ɲiifɛɛrɛ kan pu mu, a p'i y`iri yere. Piimu pu bi pu wii ge, a fyaara di j'e pee ni fo xuuni.
66011012	A pee Kilɛ tudunmᴐᴐ shuun wu mujuugbᴐᴐ la logo na y`iri fugba we ni na: "Yi dugi naha!" A p'i dugi ɲahaŋa na na kari fugba wu ni pu pɛɛn pu ɲii na.
66011013	Wee tuun wuyɛ pyaa ni, a ɲiŋɛ k'i jɛlɛ xuuni. A kulo li taaga kɛ wogo k'i do, a sipyii kabᴐfoŋᴐᴐ gbarashuun (7000) di xhu kee ɲiŋɛ cɛlɛŋɛ ki na. A sipyii pu samaa di fya xuuni na ganha na fugba Kilɛ pɛlɛ.
66011014	Bᴐᴐngᴐ shuun wogo k'a toro. Jɛɛrɛ tapyege ni bᴐᴐngᴐ taanri wogo k'a da nᴐ.
66011015	A mɛlɛkɛ gbarashuun wo wu wu wo maga ki wi, a mujogbᴐhᴐᴐ kii di foro fugba we ni na: "Na lᴐ nimɛ na, koŋᴐ ki saanra t'a pye w`u Kafᴐᴐ Kilɛ wuuro, ni w'a Shᴐvᴐᴐ wemu ɲaha bulo ge. Wu na ba diin saanra koo li na gbee."
66011016	Nᴐhᴐlɛɛ kɛlɛɛ shuun ni shishɛɛrɛ (24) wemu w'a tiin pu saanra korogoo ki na Kilɛ ɲaha t`aan ge, a pee di nuguro sin, na pu ɲahaya buri ɲiŋɛ na, na Kilɛ pɛlɛ.
66011017	A pee di jo: "Kafᴐᴐ Kilɛ, Se Bɛɛri Fᴐᴐ, mu wemu wu ɲɛ w`a ge, ni mu wemu wu bye w`a ge, w`ee yaa baraga taha ma na; bani m'a j'e ma saanra ti ni ni sefɛɛrɛ nigbᴐᴐrᴐ ni.
66011018	Shi wemu ɲɛ Yawutuu_i ge, a pee logoo di y`iri. Ga ma loyire l'a nᴐ. Xuu pu wo kiiri wu taakᴐᴐn ni ma kapyebyii Kilɛ tudunmᴐᴐ pu saraaduun ya nᴐ, ni m'a sipyii piimu pye fɛɛfɛɛ ge, ni piimu p'a ma pɛlɛ ge, sipyigbᴐᴐ fara sipyitiilee na, pee bɛɛri saraaduun ya nᴐ. Ɲiŋɛ ki kyɛɛgivɛɛ pu bɛ taaxᴐᴐ ya nᴐ."
66011019	Kilɛ-pɛɛŋɛ pugbᴐhᴐ kemu ki ɲɛ fugba we ni ge, a kee ɲᴐ di mugi. A Kilɛ wo kariɲɛɛgɛ ɲᴐmɛɛ li keshi wu ɲa wu pɛɛŋɛ pugbᴐhᴐ ki funŋᴐ ni. A Kilɛ-ɲiŋɛɛ, ni Kilɛ-sɛlɛŋɛɛ, ni mujoŋᴐᴐ di ganha na f`oro. A ɲiŋɛ k'i jɛlɛ, a zanha kagereye nagaya bɛ di digi.
66012001	Lee kadugo na a nɛ kakanhana nigbᴐᴐ la ɲa fugba we ni. A nɛ cee wa ɲa, caŋa ke na ɲɛ wu c'ere f`aya, yeŋɛ ke di ɲɛ wu tᴐᴐyᴐ yi nᴐhᴐdaan. Wᴐrᴐᴐ kɛ ni shuun saanra ɲudᴐnᴐ di ɲɛ wu ɲuŋᴐ ni.
66012002	W'a bi yere yacɛrɛ na. Wu laa li bi y`iri, a wu ganha na sipyaa suu layana li kanhama pu na.
66012003	Lee kadugo na a kakanhana la bɛ di bye fugba wu ni. Lee ɲɛ wᴐgᴐŋᴐ niɲiga, ɲuyᴐ gbarashuun ni yeŋɛɛ kɛ di ɲɛ ki mu. Saanra ɲudᴐŋᴐᴐ ki bye yee ɲuyᴐ gbarashuun wu bɛɛri nigin nigin na.
66012004	A ki naŋa k'i fugba wu wᴐrᴐᴐ ki taaga taanri wogo ki faari wo ɲiŋɛ ki na. Wee cee wu bi giin di digi, a wᴐgᴐŋᴐ k'i yere wu ɲahagbaa na, kᴐnhᴐ wu bu digi, k'i pya wu xa.
66012005	A cee w'i digi funana na. Ga taapile ni a wee pya w'i gari Kilɛ ni wu saanra koo li kabanugo na. Wee wu da ba shi wu bɛɛri mara ni tᴐᴐrᴐ biin ni.
66012006	A cee wu baa kari sipoŋᴐ ki ni; Kilɛ bi xuu wemu gbegele ge, a wu gari w`a, kᴐnhᴐ wu shɛ wu ɲᴐ shaa w`a fo cabyaa kabᴐfonᴐ nigin di xhuu shuun ni kɛlɛɛ gbaara (1.260).
66012007	Wee tuun wu ni a kashɛn di y`iri fugba we ni. Mɛlɛkɛɛ ɲuŋᴐfᴐᴐ Mishɛli ni wu mɛlɛkɛɛ p'a tun ni wᴐgᴐŋᴐ ki ni. A wᴐgᴐŋᴐ ki bɛ ni ki tahama-nᴐhᴐmᴐᴐ p'i kashɛn ki ŋmᴐ.
66012008	Ga pee ya ta se ta wɛ. Pu ya ta xuu wa ta nige fugba we ni wɛ.
66012009	A p'i wᴐgᴐŋᴐ ki co, na ki w'a ɲiŋɛ na. Kee ɲɛ wᴐlɛgɛ ke, p'i ki pyi na tᴐᴐgᴐ levᴐᴐ, ni Shitaanni. Kee kemu k'a ɲiŋɛ ki sipyii pu bɛɛri piinŋɛ ge, kee ni ki mɛlɛkɛɛ p'a pinnɛ w'a ɲiŋɛ ki na shiizhan.
66012010	Lee kadugo na a nɛ mujuugbᴐᴐ la logo na y`iri fugba we ni na: "Nimɛ w`ee wo Kilɛ wu wo ɲuwuuro te, ni wu sefɛɛrɛ te, ni wu saanra ti tuun w'a nᴐ. Shᴐvᴐᴐ wemu w'a shᴐᴐnri lᴐ ge, wee bɛ wo ɲuŋᴐ fɛɛrɛ ti tuun w'a nᴐ nimɛ, bani w`ee cebooloo pu jaagivᴐᴐ w'a co, na w'a ɲiŋɛ ki na. Wee wemu w'a bye Kilɛ ɲaha t`aan na pu jaagi caŋa fara piige na ge.
66012011	W`ee cebooloo p'a se ta wu na Dubyapige ki shishan pu baraga ni, ni pu Kilɛ Jozaama pu sɛɛri keree ki bɛ wo jo baraga ni. Bani p'a bi kahari pu munahaa ni fo na nᴐ xu na.
66012012	Lee wuu na fugba we ni piimu pu ɲɛ w`a ge, yi fundanga ta. Ga, bᴐᴐngᴐ ki wa ɲiŋɛ ni suumᴐ lᴐhᴐ wogo, bani Shitaanni ya tigi pa yee mu. Wu luu l'a y`iri xuuni, bani w'a li cɛ na tuun watii ɲɛ nige wee mu wɛ."
66012013	Ba wᴐgᴐŋᴐ k'a li ɲa na kee ya w'a ɲiŋɛ ki na wɛ, cee we w'a tigi funana li na ge, a k'i daha wee fɛni na gana.
66012014	Ga, a ɲaa nagaŋa kapaya shuun di gan cee wu mu, xuu wemu w'a y`aa yaha wu mu sipoŋᴐ ki ni ge, kᴐnhᴐ wu y`iri wu shɛ diin w`a. Wu na ba ŋmᴐhᴐ w`a, na lii wᴐ wu na. Pu na ba wu ɲᴐ shaa w`a fo na shɛ nᴐ yee taanri ni yeye gbaara na.
66012015	Lee kadugo na a wᴐ wu lofomᴐ pa yeege wu ɲᴐ ni cee wu fɛni, ba gba lᴐhᴐ ɲɛ wɛ, kᴐnhᴐ pee lofomᴐ p'i wu li.
66012016	Ga, a ɲiŋɛ k'i cee wu tɛgɛ; wᴐgᴐŋᴐ k'a lofomᴐ pemu yeege ki ɲᴐ ki ni ge, a ɲiŋɛ k'i ki ɲᴐ mugi na pee gba.
66012017	A wᴐgᴐŋᴐ ki luu di y`iri xuuni cee wu t`aan. Yesu ya can wemu shɛ ge, Cee wu wo tuugo sipyii piimu p'a wee co, na Kilɛ wo ɲᴐmɛhɛɛ ki bɛ co ge, a k'i shɛ ganha na kashɛn kᴐᴐn pee na.
66012018	Lee kadugo na a wᴐgᴐŋᴐ k'i shɛ yere suumᴐ lᴐhᴐ ki ɲᴐ na gbazhɛnhɛ ki ni.
66013001	A nɛ yacoŋᴐ ka nivorogo ɲa suumᴐ lᴐhᴐ ki ni, ɲuyᴐ gbarashuun ni yeŋɛɛ kɛ di ɲɛ ki mu. Saanra ɲudᴐŋᴐᴐ kɛ di ɲɛ yeŋɛɛ kɛ wu bɛɛri ɲuŋᴐ ni. Kilɛ mɛkyɛɛgɛrɛ jomᴐ d'a ka ki ɲuyᴐ yi bɛɛri na.
66013002	Nɛ yacoŋᴐ kemu ɲa ge, kee bye ba shɛn ɲɛ wɛ. Ki tᴐᴐyᴐ ɲɛ ni baraga ni ba yacoŋᴐ ka ɲɛ wɛ, kemu mɛgɛ ki ɲɛ urusi ge. Ki ɲᴐ ɲɛ ba cɛnri wogo ɲɛ wɛ. A wᴐgᴐŋᴐ k'i ki sefɛɛrɛ te, ni ki saanra te, ni ki fanhagbᴐhᴐ ki kan ki mu.
66013003	A nɛ ki ɲuŋᴐ nigin wa ɲa w'a bana, a k'i bye ma na giin ki da xhuu. Ga, a ki tabanaŋa k'i xhᴐ. A lee di bye kakanhana koŋᴐ ki sipyiire ti bɛɛri mu, a t'i daha ki fɛni.
66013004	A p'i wᴐgᴐŋᴐ ki pɛlɛ, bani k'a fanha kan kee yacoŋᴐ ki mu. A p'i yacoŋᴐ ki bɛ pɛlɛ na: "Ke yacoŋᴐ ke ɲᴐhᴐ ɲɛ wɛ! Jᴐgᴐ wu d'a j'a yogo tun ni ki ni wɛ?"
66013005	Wee tuun wu ni a se di gan yacoŋᴐ ki mu, ki j'a k'a tabaara jomᴐ ni Kilɛ mɛkyɛɛgɛrɛ jomᴐ yu. Sefɛɛrɛ bɛ ya nᴐhᴐ kan ki mu ki j'a keree pye fo yeye kɛlɛɛ shishɛɛrɛ ni shuun (42).
66013006	Lee funŋᴐ ni a k'i ki ɲᴐ mugi na tabaara jomᴐ ɲᴐ kᴐn na yu na waa Kilɛ na. A k'i ganha na Kilɛ mɛgɛ kyɛɛgi, na Kilɛ wo fɛfɛɛrɛ ti wo fɛfɛɛrɛ xuu wu fanri. Piimu pu ɲɛ fugba we ni ge, na ganha na pee bɛ fanri.
66013007	Kilɛ ya sipyii piimu pye fɛɛfɛɛ ge, sefɛɛrɛ ya kan ki mu ki yogo tun ni pee ni, k'i se ta pu na. Sefɛɛrɛ ya kan ki mu fiiye yi bɛɛri na, ni shi wu bɛɛri, ni shi jomᴐ pu bɛɛri, ni kpᴐnhᴐᴐ ki bɛɛri na.
66013008	Ɲiŋɛ ki sipyii pu bɛɛri na ba ki pɛlɛ, fo sipyii piimu mɛyɛ y'a ka Dubyapige nigbogo ki ɲ`ii sicuumᴐ Kitabu wu ni fo koŋᴐ ɲᴐ kᴐnduun wu ni ge, fo pee yɛ.
66013009	Wemu na logo ge, wu logo!
66013010	Sipya wemu w'a yaa na le bulooro ni ge, wee na le ti ni. Wemu w'a yaa na gbo ni ŋmᴐpara ni ge, wee na gbo ni li ni. Ayiwa, lee wuu na Kilɛ ya sipyii piimu pye fɛɛfɛɛ ge, pee ya yaa na loxulo ta, na gori n'a daa wu ni.
66013011	Lee kadugo na a nɛ yacoŋᴐ katii nivorogo ɲa ɲiŋɛ ke ni, yeŋɛɛ shuun na ɲɛ ki mu, kee di ɲɛ ba dubyapepinŋɛ wogoo ɲɛ wɛ, ga k'i yu ba wᴐgᴐŋᴐ ki ɲɛ wɛ.
66013012	K'a bi kapyeŋɛɛ pyi ni yacoŋᴐ nizhiige ki fanha ki ni kee ɲaha t`aan. Kee yacoŋᴐ nizhiige ki k'a bi bana xuuni, fo ki na taxuyo shaa, ga na juuŋᴐ ge, kee ya ki pɛɛŋɛ pye fanha koŋᴐ sipyii na.
66013013	Yacoŋᴐ shuun wogo ki bi kakanhaŋaa nigbᴐhᴐᴐ pyi, fo na na bɛ tirige ɲiŋɛ ke na na y`iri fugba we ni, sipyiire ti bɛɛri ɲii na.
66013014	Sefɛɛrɛ ya kan ki mu k'a kakanhaŋaa kiimu pyi yacoŋᴐ nizhiige ki ɲaha t`aan ge, a k'i kee kakanhaŋaa ki taga sipyiire ti piinŋɛ ɲiŋɛ ki na, na pu pye na pu yacoŋᴐ nizhiige ki jaa y`aa, kᴐnhᴐ pɛɛŋɛ di daha ki na. Kee yacoŋᴐ ke ŋmᴐpara l'a bi bana fo xuuni, ga ki ya ta xu wɛ.
66013015	Yacoŋᴐ shuun wogo k'a sefɛɛrɛ ta na j'a ɲᴐjogo kan yacoŋᴐ nizhiige ki jaa wu mu, kᴐnhᴐ wu da yu. Piimu bɛ pu ɲɛ pu ya sᴐᴐ na wee jaa wu pɛlɛ_ɛ ge, wu pee bɛ gbo.
66013016	A k'i li pye fanha sipyii pu na, na pu fɛ kpᴐn pu kanige keye kelee pu gbahaa na. Sipyitiilee fara sipyigbᴐᴐ na, lafɛɛ fara la baa fɛɛ na, na fara buloo na, ni piimu ɲɛ buloo wɛ.
66013017	Wa shishiin da j'a bɛrɛ pye, kelee na zhᴐ pye ni pee fɛ pu ɲɛ ma na wɛ. Pee ɲɛ yacoŋᴐ nizhiige ki mɛgɛ, kelee nimᴐᴐlᴐᴐ piimu p'a bɛ ni ki mɛgɛ ni ge.
66013018	Naha fo fungᴐngᴐ fɛɛrɛ bu bye ma mu, m'a na ye ɲaha cɛ. Wemu w'a shiige ge, weefᴐᴐ na j'a yacoŋᴐ ki nimᴐri wu jate cɛ. Bani pee nimᴐᴐlᴐᴐ p'a bɛ ni sipya wa mɛgɛ ni. Pee ɲɛ xhuu gbaara ni kɛlɛɛ gbaara ni gbaara (666).
66014001	Lee kadugo na a nɛ wii na Dubyapige ki niyerege ɲa Siyᴐn faaboboŋᴐ ki na. Sipyii piimu p'a bye ni ki ni ge, pee ɲɛ kabᴐfoŋᴐᴐ xhuu nigin ni kɛlɛɛ shishɛɛrɛ ni shishɛɛrɛ (144.000) Dubyapige ki mɛgɛ ni ki To wu mɛgɛ bi ka pee sipyii pu gbahaa na.
66014002	A nɛ mujuu la logo na y`iri fugba we ni, lee ɲɛ ba logbᴐhᴐ fᴐᴐ ni Kilɛ-sɛlɛnɛ nigbᴐᴐ ɲɛ wɛ. Lee mujuu li bi nᴐhᴐ pye ba konikpᴐᴐn konᴐyᴐ mɛhɛɛ ɲɛ wɛ.
66014003	Pee bi masᴐŋᴐ yofoŋᴐ cee saanra koo li ɲahagbaa na, ni ɲ`ii yaŋmuyᴐ shishɛɛrɛ we, ni nᴐhᴐlɛɛ pu ɲaha t`aan. Wa shishiin ya ta j'a kee yogo ke taanni, ni sipyii kabᴐfoŋᴐᴐ xhuu nigin ni kɛlɛɛ shishɛɛrɛ ni shishɛɛrɛ (144.000) wu yɛ bɛ wɛ. Pee piimu ɲuyᴐ Kilɛ ya wuu koŋᴐ ki na ge.
66014004	Pee ya ta fᴐᴐnrᴐ kaa pye ɲa ni cee ni wɛ, bani pee ya pu yɛ mara yaha fɛfɛɛrɛ ni. Dubyapige ki ba se xuu bɛɛri ni, pee na daha yaha ki fɛni. Pee ya ɲuwuuro ta na foro sipyii pu niŋɛ ni, kᴐnhᴐ p'i bye saraga na wolo kan Kilɛ ni Dubyapige ki mu ba yashiiye ɲɛ wɛ.
66014005	Pee ya ta kafinɛyɛ jo ɲa bada wɛ. Jaagi baa sipyii pu ɲɛ pii.
66014006	Lee kadugo na a nɛ mɛlɛkɛ wa ɲa wu na y`iri na beele fugba lii lii we ni. Kilɛ wo Jozaama nixhᴐbaama pu bye wu mu na yu ɲiŋɛ ki sipyii pu bɛɛri mu: fiiye yi bɛɛri, ni shi wu bɛɛri, ni shi jomᴐ pu bɛɛri, ni kpᴐnhᴐᴐ ki bɛɛri.
66014007	A wu jo ni mujuugbᴐᴐ ni na: "Yi fya Kilɛ na, y'i wu pɛlɛ bani tuun wemu ni w'a da kiiri kᴐn sipyiire ti na ge, wee ya nᴐ xᴐ. Y'a fugba ni ɲiŋɛ, ni suumᴐ lᴐhᴐ, ni lobulowegee ki yaavᴐᴐ wu pɛlɛ."
66014008	Mɛlɛkɛ shuun wo wu w'a taha nizhiimɛ wu na ge, a wee di jo: "Babilᴐni kugbᴐᴐ l'a ja! L'a sii ja! L'a shi wu bɛɛri yaha w'a gba li dᴐdᴐᴐrᴐ duvɛnkuumᴐ wu ni."
66014009	A mɛlɛkɛ taanri wo wu daha wu fɛni, na jo ni mujuugbᴐᴐ ni na: "Wemu w'a yacoŋᴐ ke ni ki jaa wu pɛlɛ ge, ki fɛ d'a kpᴐn wu gbaa kelee wu keŋɛ na ge,
66014010	wee bɛ na gba Kilɛ wo loyire li wo duvɛn wu ni, w'a duvɛn nizuribaaga sogi le wu loyire cɛɛgbuu li ni. Weefᴐᴐ na ba ganha na ni kirimu ni, fɛfɛɛrɛ mɛlɛkɛɛ pee ni Dubyapige ki ɲaha t`aan.
66014011	na kemu k'a pu kana ge, kee wurege bi y`iri na duri gbee. Pu na ba bye ŋmᴐnᴐ baa caŋa fara piige na, pee piimu p'a yacoŋᴐ ke ni ki jaa wu pɛlɛ, yacoŋᴐ ki fɛ d'a kpᴐn pu na ge."
66014012	Kilɛ ya piimu pye fɛɛfɛɛ, pee di wu ɲᴐmɛɛ coni, na daa Yesu na ge, pee pu loxulo ta.
66014013	A nɛ mujuu la logo na y`iri fugba we ni na: "Li ka, na co nimɛ na, sipyii piimu p'a xhuli na pu yaha Kirisa wo kariɲɛɛgɛ ki ni ge, pee ɲɛ duba nagoo." A Kilɛ Munaa li bɛ di jo: "Can wu ɲɛ wii, kᴐnhᴐ p'i ba ŋmᴐ pu kapyewagaa ki taan. Bani pu kasaaŋaa ki bɛɛri kuduun wu wa pu na."
66014014	A nɛ ɲahaŋa nivige ka ɲa sanha. Wa nidɛɛngɛ ki bye kee na ba sipya ɲɛ wɛ. Sanni ɲudᴐnᴐ ɲɛ wu ɲuŋᴐ ni, ɲakᴐᴐngᴐ ɲᴐtanga wogo bɛ di ɲɛ wu keŋɛ ni.
66014015	A mɛlɛkɛ watii di ba na y`iri Kilɛ-pɛɛŋɛ pugbᴐhᴐ ki ni, na ba ɲahaŋa ki tiinvᴐᴐ wu pye ni mujuugbᴐᴐ ni na: "Ma ɲakᴐᴐngᴐ ki lᴐ, m'a ɲiŋɛ ki yalᴐᴐrᴐ ti lᴐ, bani yalᴐᴐrᴐ ti lᴐduun w'a nᴐ. Ɲiŋɛ ki yalᴐᴐrᴐ t'a lɛ xᴐ."
66014016	Wemu nidɛɛngɛ ki bye ɲahaŋa ki na ge, a wee di wu ɲakᴐᴐngᴐ ki lᴐ, na ɲiŋɛ ki yalᴐᴐrᴐ ti lᴐ.
66014017	A mɛlɛkɛ watii di y`iri fugba wu ni Kilɛ-pɛɛŋɛ pugbᴐhᴐ ki ni, ɲakᴐᴐngᴐ ɲᴐtanga wogo di ɲɛ wu bɛ keŋɛ ni.
66014018	A mɛlɛkɛ watii bɛ di foro saraya tasogoŋᴐ yaaga ki ni. Sefɛɛrɛ bye wee mu na na. Ɲakᴐᴐngᴐ ɲᴐtanga wogo k'a bye wemu keŋɛ ni ge, a wu wee pye ni mujuugbᴐᴐ ni na: "Ma ɲakᴐᴐngᴐ ɲᴐtanga wogo ki lᴐ, m'a ɲiŋɛ ki ɛrɛzɛn wu kᴐn, bani wu nagoo p'a lɛ xᴐ."
66014019	A wee mɛlɛkɛ wu ɲakᴐᴐngᴐ ki lᴐ, na ɲiŋɛ ki ɛrɛzɛn nilɛ wu bɛɛri kᴐn, na wu w'a ɛrɛzɛn lᴐhᴐ tayaaga wegbᴐhᴐ ki ni, kee ɲɛ Kilɛ wo loyire le.
66014020	A p'i ɛrɛzɛn wu tᴐnhᴐ ɛrɛzɛn lᴐhᴐ ki tayaaga ki ni kulo li kadugo. A shishan di foro ɛrɛzɛn wu ni, na fᴐ ba lofomᴐ ɲɛ wɛ, fo kiloo xhuu taanri (300) ɲᴐhᴐ. Pee shishan pu cogoŋᴐ bi lᴐ ɲiŋɛ na, na shᴐngᴐ taa fo ki kᴐrᴐfɛ we na.
66015001	Lee kadugo na a nɛ kakanhana nigbᴐᴐ la bɛ ɲa fugba we ni, lee bye ɲawᴐᴐrᴐ kaa gbangban. Tuun wu sama kanhama kagbᴐhᴐᴐ gbarashuun wu ɲɛ mɛlɛkɛɛ gbarashuun wemu keŋɛ ni ge, pee ya Kilɛ wo loyire li keree ki ɲᴐ fani.
66015002	Lee kadugo na a nɛ xuu wa ɲa, wee ɲɛ ba logbᴐhᴐ ɲɛ wɛ, na ɲɛ ba vɛɛri ɲɛ wɛ, na d'a suri wu ni. Piimu p'a se ta yacoŋᴐ ke ni ki jaa we, ni ki nimᴐri wu na ge, pee niyereye yi bye wee xuu wu ni; Kilɛ ya konᴐyᴐ yemu kan pu mu ge, yee di ɲɛ pu keye ni.
66015003	P'a bi Kilɛ wo kapyebye Musa ni Dubyapige ki wo yocɛɛgɛ ki cee na: "Kafᴐᴐ Kilɛ, Se Bɛɛri Fᴐᴐ, ma kapyegee k'a pɛlɛ. Kakanhaŋaa ki ɲɛ kii! Shi wu bɛɛri wo saan we, ma korogoo ki bɛɛri ya tii. Lee ɲɛ can.
66015004	Kafᴐᴐ, jᴐgᴐ wu d'a jo na wee ya fyagi mu na_ɛ wɛ, na wee da mu pɛlɛ_ɛ wɛ? Mu yɛ nigin wu ɲɛ fɛɛfɛɛ. Shi wu bɛɛri ya ma na mu pɛlɛ, bani p'a li ɲa na fiinŋɛ na ma kapyegee k'a tii."
66015005	Lee kadugo na a nɛ Kilɛ wo sɛɛri f`aŋa puga fɛfɛɛrɛ wogo ki ɲa ni Kilɛ-pɛɛŋɛ pugbᴐhᴐ ki ni, yi ɲᴐ na mugi fugba we ni.
66015006	Kanhama kagbᴐhᴐᴐ gbarashuun wu ɲɛ mɛlɛkɛɛ gbarashuun wemu keŋɛ ni ge, pee ya foro Kilɛ-pɛɛŋɛ pugbᴐhᴐ ki ni. Faviire temu ti ɲɛ fɛɛfɛɛ na ɲ'i ge, tee bye pu na. Sanni kirimɛhɛɛ di ɲɛ pu fushiiye na.
66015007	A ɲ`ii yaŋmuyᴐ shishɛɛrɛ wu wa nigin di sanni cɛɛgbuugoo gbarashuun kan mɛlɛkɛɛ gbarashuun wu mu. Kilɛ wemu wu da gori yaha ɲ`ii na gbee ge, a wee wo loyire di ki ɲi.
66015008	A Kilɛ-pɛɛŋɛ pugbᴐhᴐ k'i ɲi wurege na, kee wurege ke bi foro Kilɛ wo nᴐᴐrᴐ we ni wu sefɛɛrɛ ti ni. Sipya wa shishiin ya j'a j'e Kilɛ-pɛɛŋɛ pugbᴐhᴐ ki ni, yani kanhama kagbᴐhᴐᴐ gbarashuun wu ɲᴐ ki fa wɛ, kee kiimu ki bye mɛlɛkɛɛ gbarashuun wu keŋɛ ni ge.
66016001	Lee kadugo na a nɛ mujuugbᴐᴐ la logo na y`iri Kilɛ-pɛɛŋɛ pugbᴐhᴐ ki ni li na mɛlɛkɛɛ gbarashuun wu pyi: "Kilɛ loyire li wa cɛɛgbuugoo gbarashuun wemu ni ge, yi shɛ kee ɲuŋᴐ sin ɲiŋɛ ki na."
66016002	A mɛlɛkɛshiimɛ wu shɛ wu wo cɛɛgbuu li funŋᴐ yaaga ki ɲuŋᴐ sin ɲiŋɛ ki na. Yacoŋᴐ niguuŋᴐ ki fɛ pu ɲɛ sipyii piimu na ge, ni ki jaa wu pɛlɛvɛɛ pee, a nᴐᴐyᴐ niguuyo di bye pee na, na pu kana gbangban.
66016003	A mɛlɛkɛ shuun wo wu wu wo cɛɛgbuu li funŋᴐ yaaga ki ɲuŋᴐ sin suumᴐ lᴐhᴐ ki ni. A suumᴐ lᴐhᴐ k'i ɲɛri shishan, ba sipyixugo shishan ɲɛ wɛ. A suumᴐ lᴐhᴐ ki funŋᴐ ɲ`ii yaŋmuyᴐ yi bɛɛri di xhu.
66016004	A mɛlɛkɛ taanri wo wu wu wo cɛɛgbuu li funŋᴐ yaaga ki ɲuŋᴐ sin gba lᴐhᴐyᴐ ni lobulowegee ki ni, a yee di bye shishan.
66016005	Mɛlɛkɛ wemu wu ɲɛ lᴐhᴐyᴐ yi ɲuŋᴐfᴐᴐ ge, a nɛ wee mujuu logo wu na yu na: "Mu wemu yɛ nigin pe wu ɲɛ fɛɛfɛɛ ge, mu ɲɛ w`a gbee, m'a bi bye w`a bɛ. Kᴐngana lemu na m'a we kiiri we kᴐn ge, m'a tii.
66016006	Bani sipyii p'a Kilɛ tudunmᴐᴐ shishan wo, Kilɛ ya sipyii piimu bɛ pye fɛɛfɛɛ ge, na pee bɛ wo shishan wo. A ma bɛ di shishan kan pu mu p'a gba, p'a yaa ni lee ni."
66016007	A nɛ mujuu la logo na foro saraya tasogoŋᴐ ki ni na: "Uun, Kafᴐᴐ Kilɛ, Se Bɛɛri Fᴐᴐ, ma kiiri keree ki bɛɛri ɲɛ can, k'a tii bɛ!"
66016008	A mɛlɛkɛ shishɛɛrɛ wo wu wu wo cɛɛgbuu li funŋᴐ yaaga ki ɲuŋᴐ sin caŋa ki na. A fanha di gan caŋa ki mu k'a sipyii pu s`orogo ni ki kafugbᴐhᴐ ki ni.
66016009	A kee kafugbᴐhᴐ k'i sipyii pu s`orogo. A p'i Kilɛ mɛgɛ kyɛɛgi, pu kanhama kagbᴐhᴐᴐ ki ɲɛ wee wemu keŋɛ ni ge. Ga pu ya ta sᴐᴐ na yere pu jurumu wu na, na Kilɛ pɛlɛ wɛ.
66016010	A mɛlɛkɛ kaguro wo wu wu wo cɛɛgbuu li funŋᴐ yaaga ki ɲuŋᴐ sin yacoŋᴐ niguuŋᴐ ki wo saanra koo li na, a nibiige di j'e ki saanra ti bɛɛri ni. A sipyii p'i ganha na pu ɲilee nᴐni pee kanhama pu yama keŋɛ ni.
66016011	A p'i fugba fᴐᴐ Kilɛ mɛgɛ kyɛɛgi pu kanhama pe ni pu nᴐᴐyᴐ niguuyo yi wuu na. Ga, pu ya ta daburajɛ jo pu kapyegee ki na wɛ.
66016012	A mɛlɛkɛ gbaara wo wu wu wo cɛɛgbuu li funŋᴐ yaaga ki ɲuŋᴐ sin Efirate gbagbᴐ wu ɲuŋᴐ ni, a kee gba lᴐhᴐ k'i waha, kᴐnhᴐ saannaa pu koo l'i faha, pee piimu p'a ma na y`iri Kilɛ-nᴐhᴐ ki na ge.
66016013	A nɛ kii munaakuuŋᴐᴐ taanri we ɲa, nigin wa ya foro wᴐgᴐŋᴐ ki ɲᴐ ni, a nigin wa di foro yacoŋᴐ ki ɲᴐ ni, a taanri wuu l'i foro tudunmᴐ kafinɛjo wu ɲᴐ ni. Kee bye ba jasiin ɲɛ wɛ.
66016014	Kee ɲɛ jinaa munahaa, na kakanhaŋaa pyi, a kee di shɛ foro koŋᴐ ke saannaa pu bɛɛri mu, kᴐnhᴐ p'i puyɛ pinnɛ, p'i ba kashɛn ŋmᴐ Se Bɛɛri Fᴐᴐ Kilɛ na wu cagbᴐhᴐ ki na.
66016015	A Yesu di jo: "Li wii, kee caŋa nɛ na ba ba ba nagaa ɲɛ wɛ! Wemu w'a tiin ɲ`ii na, na wu f`aya mara, kᴐnhᴐ wu ceepile wo ganha ba ɲaari sipyii p'a wii_i ge, wee ɲɛ duba pya."
66016016	Pee jinaa p'a saannaa pu pinnɛ xuu wemu ni ge, wee mɛgɛ ɲɛ Arimagedᴐn Heburuu jomᴐ pu ni.
66016017	A mɛlɛkɛ gbarashuun wo wu wu wo cɛɛgbuu li funŋᴐ yaaga ki ɲuŋᴐ sin kafɛɛgɛ ki ni. A mujuugbᴐᴐ la di foro saanra koo li na Kilɛ-pɛɛŋɛ pugbᴐhᴐ ki ni na: "L'a nᴐ li tɛhɛnɛ na nimɛ."
66016018	A Kilɛ-ɲiŋɛɛ, ni Kilɛ-sɛlɛŋɛɛ, ni mujoŋᴐᴐ, ni ɲiŋɛ cɛlɛŋɛ nigbᴐhᴐ di bye. Ba sipyii da sii ɲiŋɛ ki na wɛ, kee ɲiŋɛ cɛlɛŋɛ ki ɲᴐhᴐ sanha bye ɲa wɛ.
66016019	A lee kugbᴐᴐ li ɲiŋɛ k'i daa taaya taanri. A fiiye yi saya bɛɛri wo kulogoo k'i ja ja. A Kilɛ di wuyɛ funŋᴐ yaha nidogo lee kugbᴐᴐ li na, Babilᴐni kulo le. A wu wu loyire nigbᴐᴐ li wo duvɛn cɛɛgbuu li niɲinɛ kan li mu l'a gba.
66016020	Takpiiye ye yi wa lᴐhᴐ ki niŋɛ ni ge, yee bɛɛri ya curi, faaboboŋᴐ ka shishiin ya ta ɲa wɛ.
66016021	A zanha kagereye nagaya di do sipyii pu ɲuŋᴐ ni na y`iri fugba wu ni. Ka bɛɛri bi kiloo kɛlɛɛ gbarataanri (80) shishiin xᴐ. A sipyii p'i Kilɛ mɛgɛ kyɛɛgi yee zanha kagereye yi wuu na, bani yi kanhama p'a bi pɛlɛ toro.
66017001	Cɛɛgbuugoo gbarashuun wu wa mɛlɛkɛɛ gbarashuun wemu keŋɛ ni ge, a wee wa nigin di ba nɛ pye: "Pa, navarashᴐgᴐ kemu k'a tiin logbᴐhᴐyᴐ yi na ge, di ba kee wo kiiri wu shɛ ma na.
66017002	Ɲiŋɛ ke saannaa p'a dᴐdᴐᴐrᴐ pye ni kee ni. A ki dᴐdᴐᴐrᴐ t'i ɲawᴐhᴐ wᴐ ɲiŋɛ ki sipyii pu bɛ na ba duvɛn ma ɲawᴐhᴐ wᴐ mɛ sipya na wɛ."
66017003	Lee kadugo na a Kilɛ Munaa di j'e nɛ ni, a mɛlɛkɛ wu gari ni nɛ ni sipoŋᴐ ka ni. A nɛ cee wa nidɛɛngɛ ɲa yacoŋᴐ niɲiga ka na, Kilɛ mɛkyɛɛgɛrɛ fɛ ya ka kee kabaya yi bɛɛri na. Ɲuyᴐ gbarashuun ni yeŋɛɛ kɛ di ɲɛ ki mu.
66017004	Cee wu bi wuyɛ to ni faɲɛɛyɛ nizaaya, ni sanni, ni pɛɛwa kagereye, ni pɛɛwa kuun ni. Sanni cɛɛgbuu di ɲɛ wu keŋɛ ni, lee ya ɲi katanhaŋaa ni wu dᴐdᴐᴐrᴐ nᴐhᴐmᴐ na.
66017005	Kaŋmᴐhᴐnᴐ mɛgɛ ka ki bi ka wu gbaa na, kee ɲɛ: BABILƆNI KUGBƆƆ, NAVARAGAA NU, NI ƝIŊƐ KATANHAŊAA SEFƆƆ.
66017006	Kilɛ ya piimu pye fɛɛfɛɛ ge, piimu ya pye ɲᴐmɛhɛɛ fɛɛ Yesu mu ge, a nɛ cee wu ɲa pee wo shishan ya ɲawᴐhᴐ wᴐ wu na. Ba nɛ cee wu ɲa wɛ, a l'i bye nɛ mu ɲawᴐᴐrᴐ kaa.
66017007	Wee tuun wu ni a mɛlɛkɛ wu nɛ pye: "Ɲaha d'a li pye mu mu ɲawᴐᴐrᴐ kaa wɛ? We cee we ni yacoŋᴐ niɲiga kemu na w'a tiin ge, ɲuyᴐ gbarashuun ni yeŋɛɛ kɛ di ɲɛ ki mu ge, n'a da lee kaŋmᴐhᴐnᴐ li ɲaha jo ma mu,
66017008	Yacoŋᴐ ke m'a ɲa ge, kee bye ɲ`ii na, ki nimɛ wogo wa ɲ`ii na wɛ. Ga k'a yaa na pa y`iri foro wecogoŋᴐ tɛhɛnɛ baa wogo ki ni, na gaaŋi ki takyɛɛgɛŋɛ ni. Ɲiŋɛ ke sipyii piimu pu ɲɛ pu mɛyɛ y'a ta ka ɲ`ii sicuumᴐ Kitabu wu ni fo koŋᴐ ki ɲᴐ kᴐnduun wu ni_i ge, pee bu yacoŋᴐ ki ɲa mu, li na bye kakanhana pee mu. Bani ki bye ɲ`ii na, ki nimɛ wogo di wa ɲ`ii na wɛ, ga ki na ba foro sanha.
66017009	"Naha, fo ma bu bye fungᴐngᴐ fᴐᴐ ni shizhiinmɛ fᴐᴐ. Ɲuyᴐ gbarashuun wu ɲɛ faaboboyo gbarashuun, cee w'a tiin yemu na ge.
66017010	Yee ɲuyᴐ yi ɲɛ sanha saannaa gbarashuun. Kaguro ya to pee ni, gbaara wo wu ɲɛ w`a fanha ki na, gbarashuun wo wu sanha deŋɛ wɛ. Wee ba ba deŋɛ, jɛɛrɛ yɛ nigin w'a da bye
66017011	Yacoŋᴐ ke ki bye ɲ`ii na ki nimɛ wogo di wa ɲ`ii na_ɛ ge, kee bye gbarashuun wu wa nigin. Ga kee yɛ pyaa k'a nᴐhᴐ pye saan gbarataanri wo we, bani ki na ba foro na se ki takyɛɛgɛŋɛ ni.
66017012	"Yeŋɛɛ kɛ we m'a ɲa ge, kee ɲɛ saannaa kɛ we. Pee sanha deŋɛ saanra ti na wɛ, ga pu na ba deŋɛ na lɛɛri nigin yɛ pye saanra ti na ni yacoŋᴐ ki ni shiizhan.
66017013	Pu funzhakeree ɲɛ nigin. Pu na ba pu sefɛɛrɛ ni pu fanhaya kan yacoŋᴐ ki mu.
66017014	Dubyapige ki na ba bye ni ki wuu pu ni shiizhan: K'a piimu yiri ge, k'a piimu shᴐᴐnri ge, piimu ya pye ɲᴐmɛhɛɛ fɛɛ ge. Saannaa pu na ba kashɛn kᴐn Dubyapige ki na, ga Dubyapige ki ni ki wo sipyii pu na ba se ta pu na, bani kafɛɛ wo Kafᴐᴐ wu ɲɛ wii, na ɲɛ saannaa wo Saan."
66017015	A mɛlɛkɛ wu nɛ pye sanha na: "Lᴐhᴐyᴐ yemu ɲuŋᴐ ni m'a navarashᴐgᴐ ki nidɛɛngɛ ɲa ge, yee ɲɛ fiiye ya, ni sipyiire ta, ni shi wa, ni shi jomᴐ pa.
66017016	Yeŋɛɛ kɛ we m'a ɲa ge, kee ni yacoŋᴐ ki na ba navarashᴐgᴐ ki kᴐ, na yaŋmuyᴐ yi bɛɛri shᴐ ki na, na ki ceepile wo yaha. Yee na ba ki gbo, na xha ki ni, na ki saŋa s`orogo fɛɛfɛɛ na ni.
66017017	Kilɛ ya wu ɲidaan le pee funyᴐ ni, fo p'a pinnɛ na saanra ti ɲuŋᴐ fɛɛrɛ ti kan yacoŋᴐ ki mu, fo Kilɛ wo kajogoo ki bɛɛri ɲᴐ bu shɛ fa.
66017018	Cee we m'a ɲa ge, wee ɲɛ kugbᴐᴐ le, lemu l'a bye ɲiŋɛ ki saannaa pu bɛɛri ɲuŋᴐ ni ge."
66018001	Lee kadugo na a nɛ mɛlɛkɛ watii nidigiŋɛ ɲa na y`iri fugba we ni. Sefɛɛrɛ nigbᴐᴐrᴐ wa wu mu, wu nᴐᴐrᴐ w'a kpɛɛngɛ yeege ɲiŋɛ ki kabaya yi bɛɛri na.
66018002	A wu jo ni mujuugbᴐᴐ ni na: "Babilᴐni kugbᴐᴐ l'a ja! L'a ja! L'a bye jinaa tatɛɛngɛ, ni munaakuuŋᴐᴐ bɛɛri taŋmᴐhᴐŋᴐ, ni tᴐnbɛn-shazhinᴐrᴐyᴐ ye bɛɛri taŋmᴐhᴐŋᴐ.
66018003	Bani shi wu bɛɛri ya dᴐdᴐᴐrᴐ pye ni li ni, fo na ɲawᴐhᴐ wᴐ puyɛ na kanna duvɛn p'a gba. Ɲiŋɛ ki saannaa ya dᴐdᴐᴐrᴐ pye ni li ni, ɲiŋɛ ki jagipyii p'a pye kabyaa fɛɛ li yaŋmuzaaya niɲɛhɛyɛ yi wuu na."
66018004	Lee kadugo na a nɛ jomᴐ pa bɛ logo na y`iri fugba we ni na: "Na sipyii, yi foro Babilᴐni ni, kᴐnhᴐ yi ganha bu da bye wu wᴐɲii wu jurumu wu ni, wu kanhama nigbᴐ pa di ba nᴐ yi na wɛ.
66018005	Bani wu jurumu w'a pinnɛ wuyɛ ɲuŋᴐ ni, fo wu toŋᴐ k'a nᴐ fugba we ni. A Kilɛ di wu funŋᴐ yaha nidogo Babilᴐni tiibaara ti na.
66018006	W'a pu samaa saraa saraagana lemu na ge, yi wuyɛ pyaa ki saraa lee saraagana li na. Wu jurumu w'a bɛ ni kanhama pemu ni ge, yi pee tɛhɛɛ shuun kan wu mu. W'a bi cɛɛgbuu li funŋᴐ yagbaga kemu kaan pu samaa mu pu na gbuu ge, yi kee ɲᴐhᴐ shuun kan wu mu, kemu fanha k'a ɲɛhɛ xuuni ge.
66018007	W'a wuyɛ pɛlɛ ni yaŋmuzaaya yemu da ni ge, yi yee ɲᴐhᴐ kanhama ni mɛsuu nᴐ wu na. Bani w'a yi jo wuyɛ funŋᴐ ni na: 'Nɛ ɲɛ saanzhᴐ, nɛ nidɛɛngɛ ki wa naha. Nɛ ɲɛ naxhugoshᴐ wɛ. Yamɛɛ da ga nᴐ nɛ na bada wɛ.'
66018008	Lee wuu na li kanhama na ba do li ɲuŋᴐ ni caŋa nigin: xu ni yamɛhɛɛ ni xuugbᴐhᴐ. Na bɛ na ba li s`orogo fɛɛfɛɛ, bani Kilɛ we w'a da ba kiiri kᴐn li na ge, wee ɲɛ sefɛɛrɛ fᴐᴐ.
66018009	"Ɲiŋɛ ki saannaa piimu ni l'a bye kariɲɛɛgɛ ki ni, dᴐdᴐᴐrᴐ ni naafuugbᴐ wu wo fɛrɛmɛ pu ni ge, pee ba li nizogoŋᴐ wurege ɲa tuun wemu ni, pee na da mɛhɛɛ suu na sipyaa waa li wuu na.
66018010	Pee na ba yere taliige ni li kanhama pu ɲ`ii fyaara wuu na, na yu: 'Bᴐᴐngᴐ! Bᴐᴐngᴐ! Babilᴐni kugbᴐᴐ, kulo fanha wuu! Ma kiiri w'a to ma ɲuŋᴐ ni taapile nigin funŋᴐ ni.'
66018011	"Ɲiŋɛ ki jagipyii pu bɛ ɲɛ na mɛhɛɛ suu, na sipyaa waa ɲatanhaŋa keŋɛ ni li wuu na; bani wa shishiin ya pu jagi yaŋmuyᴐ shuu nige wɛ.
66018012	Yee ɲɛ: Sanni, warifyɛn, pɛɛwa kagereye, ni pɛɛwa kuun, ni pɛɛwa fapilɛpilɛgɛɛ, ni saannaa f`aya: Ya na ɲaaŋa, ya d'a ɲaaŋa gbanhaa; ni pɛɛwa f`aya ya yemu y'a peŋi peŋi ge, ni nudanga tiye, ni yaŋmuyᴐ ye y'a y`aa ni suu ganhaa ni, kelee ni pɛɛwa tiye ni ge, ni daɲaa tᴐᴐrᴐ, ni tᴐᴐrᴐ yaŋmuyᴐ, ni yaŋmuyᴐ ye p'a tɛ y'i ɲɛ pɛɛwa faaya ge,
66018013	ni shiga yaŋmuyᴐ nudanga woyo yemu mɛgɛ ki ɲɛ kanɛli ge, ni lasikoli, ni nudanga mire, ni nudanga yawurere, ni duvɛn, ni s`inmɛ, ni farani myɛ nizaama, ni shinma, ni niiyɛ, ni dubyaa, ni shᴐnyᴐ, ni wotoriyo, ni buloo, ali ni sipyii bɛ.
66018014	Pu na ba yu: 'Yaŋmuyᴐ ye m'a sha ge, yee ya foro ma keye ni. Naafuugbᴐ we, ni ɲafɛ yaŋmuyᴐ ye, m'a buun yi bɛɛri ni. Ma da j'a yee ta nige wɛ.'
66018015	Yee yaŋmuyᴐ yi wo jagipyii piimu p'a pye kabyaa fɛɛ lee kugbᴐᴐ li gbᴐᴐrᴐ ni ge; kanhama pe pu da ba nᴐ li na ge, pee na ba yere taliige ni pee kanhama pu wo fyaara wuu na, na mɛhɛɛ suu na sipyaa waa ɲatanhaŋa keŋɛ ni.
66018016	na yu: 'Bᴐᴐngᴐ! Bᴐᴐngᴐ ki ɲɛ kugbᴐᴐ li wogo! Lee lemu l'a bi faɲɛɛyɛ ni faɲɛɛyɛ gbanhaa, ni pɛɛwa fapilɛpilɛgɛɛ leni, na liyɛ puu ni sanni ni pɛɛwa f`aya, ni pɛɛwa kuun ni ge, li kabyaa k'a kyɛɛgi taapile nigin funŋᴐ ni!'
66018017	"Suumᴐ lᴐhᴐ kᴐrᴐyᴐ yi ɲuŋᴐfɛɛ pu bɛɛri ni piimu p'a ɲaagaa pyi ki na ge, ni kᴐrᴐyᴐ yi kapyeŋɛɛ pyevɛɛ ni jagipyii piimu p'a pu ɲᴐlige taa suumᴐ lᴐhᴐ ki na ge, a pee di yere taliige ni.
66018018	P'a lee kulo li s`orogo s`orogo wurege ɲa ge, a p'i ganha na mujoŋᴐᴐ waa na yu: 'Kulo lekɛ l'a le kugbᴐᴐ le xᴐ wɛ?'
66018019	A p'i gbazhɛnhɛ wo pu ɲuyᴐ ni na mɛhɛɛ su na sipyaa wa ɲatanhaŋa keŋɛ ni na: 'Bᴐᴐngᴐ! Bᴐᴐngᴐ ki wa le kugbᴐᴐ le wogo! Suumᴐ lᴐhᴐ kᴐrᴐyᴐ yi fɛɛ bɛɛri ya pye kabyaa fɛɛ li baraga ni. A lee di buun li funŋᴐ yaŋmuyᴐ yi ni taapile nigin yɛ funŋᴐ ni!
66018020	Fugba wu fundanga ta! Tudunmᴐᴐ, ni Kilɛ tudunmᴐᴐ, ni Kilɛ ya piimu bɛ pye fɛɛfɛɛ ge, yee bɛ pu fundanga ta! Bani Kilɛ ya kiiri kᴐn li na li kakuuyo yi footᴐnᴐ, yemu l'a pye yee na ge.' "
66018021	Wee tuun wu ni a mɛlɛkɛ baraga wo wa di faakagereŋɛ ka lᴐ ba tira ɲɛ wɛ, na ki w'a suumᴐ lᴐhᴐ ki ni, na jo: "Mu Babilᴐni kugbᴐᴐ li da ba ja fɛɛfɛɛ taapile ni, li da ɲa nige wɛ.
66018022	Konᴐyᴐ, ni ciire, ni sibeŋɛɛ, ni maya, kee ka shishiin mɛɛ da ga ba foro nige Babilᴐni ni wɛ. Kapyebye wa shishiin da ba da mu ni nige wɛ. Tira tunmᴐ pa shishiin bɛ da ba logo ma funŋᴐ ni wɛ.
66018023	Sokinna kpɛɛngɛ ka shishiin bɛ da ga bye mu funŋᴐ ni nige wɛ. Cenabun poo ni cenabun mujuu da ga foro nige mu funŋᴐ ni wɛ. Bani mu jagipyii p'a pye ɲiŋɛ ki sipyigbᴐᴐ. Mu siganma p'a bi shi wu bɛɛri ɲaha wᴐ.
66018024	Kilɛ tudunmᴐᴐ, ni Kilɛ ya sipyii piimu bɛ pye fɛɛfɛɛ ge, ni sipyiire temu bɛɛri t'a gbo ɲiŋɛ ki na ge, pee bɛɛri shishan ya ɲa le kulo le funŋᴐ ni."
66019001	Lee kadugo na a nɛ mujuugbᴐᴐ la logo na y`iri fugba we ni ba sipyiire fᴐᴐ ɲɛ wɛ na: "Aleluya! Ɲuwuuro ni nᴐᴐrᴐ ni sefɛɛrɛ ɲɛ wee Kilɛ wu wuuro.
66019002	Bani wu kiiri keree ki ɲɛ can, k'a tii bɛ. Navarashᴐgᴐ ke k'a bi koŋᴐ ki fᴐnri ni ki dᴐdᴐᴐrᴐ keree ki ni ge, m'a kiiri kᴐn ki na, na ma kapyebyii pu nixhuyo yi shishan pu foo tᴐ ki mu, kᴐnhᴐ pu logoo di ɲiŋɛ."
66019003	A p'i jo sanha na: "Aleluya! Ki s`orogo s`orogo wurege ki k'i duri gbee."
66019004	A nᴐhᴐlɛɛ kɛlɛɛ shuun ni shishɛɛrɛ (24) ni ɲ`ii yaŋmuyᴐ shishɛɛrɛ wu nuguro sin ɲiŋɛ ki na, na saanra koro li tiinvᴐᴐ Kilɛ pɛlɛ na: "Amiina. Aleluya!"
66019005	A mujuu la di foro saanra koo li ni na: "Kilɛ wo kapyebyii pu bɛɛri, yee piimu p'a fyagi wu na ge, sipyitiilee fara sipyigbᴐᴐ na, y'a Kilɛ sᴐni!"
66019006	A nɛ mujuugbᴐᴐ la logo ba sipyiɲɛhɛmɛɛ fᴐᴐ ɲɛ wɛ, ba logbᴐhᴐ fᴐᴐ ɲɛ wɛ ni Kilɛ-sɛlɛŋɛɛ nigbᴐhᴐᴐ na: "Aleluya! Bani w`ee Kafᴐᴐ Kilɛ ɲɛ Se Bɛɛri Fᴐᴐ, w'a j'e wu saanra ti ni.
66019007	W`u funvahaŋa ni fundanga ta, w`u Kilɛ pɛlɛ, bani Dubyapige ki cekaanra t'a nᴐ xᴐ, ki cenabun w'a wu yalere ti le.
66019008	P'a faviwɛwɛɛrɛ nizaara kan ki cenabun wu mu, temu t'a ɲ'i ge." Kilɛ ya sipyii piimu pye fɛɛfɛɛ ge, tee faviwɛwɛɛrɛ nizaara ti ɲɛ pee wo kapyegee kiimu k'a tii ge.
66019009	A mɛlɛkɛ wu nɛ pye: "Li ka: Piimu p'a yiri Dubyapige ki cekaanra ligbᴐhᴐ ki ni ge, pee ɲɛ duba nagoo." na jo bɛ: "Pe jomᴐ pe, Kilɛ yɛ pyaa wo jomᴐ p'a sii pe."
66019010	A nɛ nuguro sin wu fɛɛ ni na giin di wu pɛlɛ; ga, a wu nɛ pye na di ganha bu da lee pye wɛ, bani, Yesu ya can wemu shɛ ge, na nɛ ni na cebooloo piimu p'a pye ɲᴐmɛhɛɛ fɛɛ wee can we ni ge, na wee ɲɛ Kilɛ wo kapyebye wa ba w`ee ɲɛ wɛ; na nɛ w'a Kilɛ pɛlɛ. Piimu bɛɛri p'a giin p'i da Yesu wo can wu keree yu ge, pee ya yaa na pye ni Kilɛ Munaa li ni ba Kilɛ tudunmᴐᴐ pu ɲɛ wɛ.
66019011	A nɛ fugba wu ɲᴐ ɲa k'a mugi. Shᴐngᴐ ka di ɲɛ w`a nivige ki bye kii. Wemu w'a dugi kee na ge, wee mɛgɛ ɲɛ ɲᴐmɛɛ fᴐᴐ ni can fᴐᴐ. Wee ya kiiri kᴐᴐn, na kashɛn kᴐᴐn na bɛ ni tiimɛ ni.
66019012	Wu ɲ`ii ɲɛ ba naɲiŋɛ ɲɛ wɛ. Saanra ɲudᴐŋᴐᴐ niɲɛhɛŋɛɛ ɲɛ wu ɲuŋᴐ ni. Mɛgɛ ka ki bi ka wu na ni wuyɛ pyaa bɛ wɛ, wa shishiin ya kee cɛ wɛ.
66019013	f`aŋa ke ki ɲɛ wu na ge, kee bi mini wolo shishan ni. Weefᴐᴐ mɛgɛ ɲɛ: Kilɛ jomᴐ.
66019014	Fugba kashɛn keye y'a bi taha wu fɛni. Pee ɲɛ shᴐnfiye na. Faviwɛwɛɛrɛ fɛfɛɛrɛ wuuro t'a bye pee na.
66019015	Ŋmᴐpara ɲᴐtaan wuu l'a bi foro wu ɲᴐ ni w'a lee taga w'a shi wu kpᴐᴐn. Wu wu mara ni tᴐᴐrᴐ biin ni. Wu na ba ɛrɛzɛn wu tᴐnhᴐ Se Bɛɛri Fᴐᴐ Kilɛ wo loyire li ɛrɛzɛn lᴐhᴐ ki tawologo ki ni.
66019016	Mɛgɛ ka ya ka wu f`aŋa ni wu shii na na: SAANNAA WO SAAN NI KAFƐƐ WO KAFƆƆ.
66019017	Lee kadugo na a nɛ mɛlɛkɛ wa niyerege ɲa caŋa ki ni. A wu mujuugbᴐᴐ jo, shazhɛɛrɛ temu bɛɛri t'a y`iri na beele fugba we ni ge, a wu tee pye: "Yi pa yiyɛ pinnɛ Kilɛ wo ligbᴐhᴐ ki kaa na,
66019018	yi saannaa xaara jᴐ ni sᴐrᴐsii ɲuŋᴐfᴐgbᴐᴐ ni kashɛn ɲuŋᴐfɛɛ xaara ni shᴐnyᴐ ni shᴐnduguloo xaara ni sipyii pu bɛɛri: Buloo, ni piimu ɲɛ buloo wɛ, sipyitiilee fara sipyigbᴐᴐ na."
66019019	Lee kadugo na a nɛ yacoŋᴐ ki ɲa; ɲiŋɛ ki saannaa, ni pu kashɛn keye ye, pee ya pinnɛ ni ki ni, p'i kashɛn ŋmᴐ shᴐngᴐ ki dugivᴐᴐ ni wu kashɛn keŋɛ ki na.
66019020	Kee yacoŋᴐ k'a co ni ki tudunmᴐ kafinɛjo wemu w'a bi kakanhaŋaa ki pyi ki ɲaha t`aan ge. Ki fɛ p'a kpᴐn sipyii piimu na, pee d'a ki jaa wu pɛlɛ ge, wu kakanhaŋaa k'a bi pee piinŋɛ. Yacoŋᴐ ke ni ki tudunmᴐ kafinɛjo we, yee bɛshuun ɲ`ii woyo y'a co w`a wenagaŋa na kirimu wogo ki funŋᴐ ni.
66019021	Ŋmᴐpara lemu l'a f`oro shᴐngᴐ ki dugivᴐᴐ wu ɲᴐ ni ge, a lee di sipyii pu samaa gbo. A shazhɛɛrɛ ti bɛɛri di din pu xaara na.
66020001	Lee kadugo na a nɛ mɛlɛkɛ wa nidigiŋɛ ɲa na y`iri fugba we ni. Wecogoŋᴐ tɛhɛnɛ baa wogo ki kenikaan ni shᴐnhᴐyᴐ niduguyo yi bye wu keŋɛ ni.
66020002	A wu wᴐgᴐŋᴐ ki co. Kee ɲɛ wᴐlɛgɛ ke, p'i ki pyi tᴐᴐgᴐ levᴐᴐ, ni Shitaanni. A wu ki co, na shᴐnhᴐyᴐ yi le ki na fo yee kabᴐfonᴐ nigin (1000).
66020003	Ba w'a ki pᴐ xᴐ wɛ, na ki w'a wecogoŋᴐ ki ni, na ki ɲᴐ kemɛ shᴐhᴐ, na fɛ kpᴐn ɲᴐtᴐŋᴐ ki na, yani yee kabᴐfonᴐ nigin (1000) wu ɲᴐ ki fa ge, kᴐnhᴐ ki ganha ba sipyiire ti piinŋɛ nige wɛ. Lee kadugo na, k'a yaa na sanha sanha k'i jɛri pye.
66020004	Lee kadugo na a nɛ saanra korogoo kii ɲa. Piimu p'a bi tiin kee korogoo ki na ge, a p'i fanha kan pee mu na p'a kiiri wu kᴐᴐn. Yesu ya can wemu shɛ ge, piimu wo ɲuyᴐ p'a kᴐn wee can we ni Kilɛ Kafila wu wuu na ge, piimu bɛɛri p'a pye pu ya sᴐᴐ na yacoŋᴐ ki pɛlɛ, kelee na ki jaa wu pɛlɛ, kelee na ki fɛ pu kpᴐn pu gbahaa, kelee pu keye na_ɛ ge, a nɛ pee bɛɛri wo munahaa ki ɲa. Pu nixhuyo y'a ɲɛ, na diin ɲuŋᴐ fɛɛrɛ ti na ni Kirisa ni wu saanra ti ni, na yee kabᴐfonᴐ nigin (1000) pye.
66020005	Xuu pu samaa ya ta ɲɛ wɛ, fo na shɛ yee kabᴐfonᴐ nigin (1000) wu pye w'a fa. Lee ɲɛ xuɲɛnɛ nizhiinɛ le.
66020006	Piimu p'a ɲɛ xuɲɛnɛ nizhiinɛ li ni ge, pee ɲɛ duba nagoo, bani Kilɛ ya pee pye fɛɛfɛɛ. Xu shuun wo wu da ga j'a fanha ta pee na wɛ; ga pee na ba bye Kilɛ ni Kirisa wo saraya ɲaha shᴐᴐnrivɛɛ. Pu na ba diin wu y'iri wu saanra ti ni na yee kabᴐfonᴐ nigin (1000) pye.
66020007	Yee kabᴐfonᴐ nigin (1000) wu ba fa tuun wemu ni, pu na ba Shitaanni yeege kaso wu ni.
66020008	Shi we wu wa koŋᴐ ki kabaya shishɛɛrɛ wu bɛɛri na ge, ni wu mɛgɛ ɲɛ Gᴐgi ni Magᴐgi ge; wu na ba shɛ wee piinŋɛ, kᴐnhᴐ wu wu pinnɛ kashɛn kaa na. Pu na ba ɲɛhɛ xuuni ba gba ɲᴐ gbazhɛnhɛpya ɲɛ wɛ.
66020009	Pee ya y`iri koŋᴐ ki kabaya yi bɛɛri na, Kilɛ wo ɲidaan kulo le, ni w'a piimu pye fɛɛfɛɛ ge, a p'i shɛ pee pinnɛ maha. Ga, a na di y`iri fugba wu ni, na ba pu s`orogo fo na pu xᴐ fɛɛfɛɛ.
66020010	Shitaanni we w'a bi pu piinŋɛ ge, a wee di w'a wetabaaga na fugibaaga ki ni, kirimu na ki ni. Yacoŋᴐ ke ni tudunmᴐ kafinɛjo wu ɲɛ xuu wemu ni ge. Pu na ba gana w`a gbee caŋa fara piige na.
66020011	Lee kadugo na a nɛ saanra koro nigbᴐᴐ nivinnɛ la ɲa, ni we w'a tiin li na ge. A ɲiŋɛ ke ni fugba wu baa laha wu ɲaha t`aan yee ya ɲa nige wɛ.
66020012	A nɛ xuu pu bɛɛri ɲa sipyigbᴐᴐ fara sipyitiilee na p'a yere saanra koo li ɲaha t`aan. A Kitabuu pii ɲᴐ di mugi, a Kitabu watii bɛ ɲᴐ di mugi, wee ɲɛ Ɲ`ii Sicuumᴐ Kitabu we. Kiiri ya kᴐn xuu pu bɛɛri na na bɛ ni pu kapyegee ni, kee kiimu k'a bi ka pee Kitabuu pu ni ge.
66020013	Xuu piimu ɲɛ suumᴐ lᴐhᴐ ki ni ge, a kee di pee yeege. A xu ni Adɛsi bɛ di pu wo xuu pu yeege. A kiiri di gᴐn pu bɛɛri nigin nigin na na bɛ ni pu kapyegee ki ni.
66020014	A xu ni Adɛsi di w'a wetabaaga na fugibaaga ki ni. Kee na ke ki ɲɛ xu shuun wo we.
66020015	Sipyaa sipya wu ɲɛ wu mɛgɛ nigaŋa ya ta ɲ`ii sicuumᴐ Kitabu wu ni_i ge, wee na w'a wetabaaga na fugibaaga ki ni.
66021001	Lee kadugo na a nɛ fugba nivomᴐ ni ɲiŋɛ nivoŋᴐ ɲa, bani fugba nizhiimɛ we ni ɲiŋɛ nizhiige k'a toro. Suumᴐ lᴐhᴐ ki bɛ di ɲɛ nige wɛ.
66021002	A nɛ Zheruzalɛmu-fomᴐ wu bɛ nidigiŋɛ ɲa na y`iri fugba we ni Kilɛ y'iri, fɛfɛɛrɛ kulo le. Wu yalere ya taga wu kemɛ ba cenabun ɲɛ wɛ wemu w'a se gbaga ni ge.
66021003	A nɛ mujuu la logo na y`iri saanra koo li na na: "Kilɛ tatɛɛngɛ puga ki ke sipyii niŋɛ ni, wu na ba diin pu mu. Pee na ba bye wu sipyii. Kilɛ yɛ pyaa na ba bye pu y'iri w`a na bye pu Kilɛ.
66021004	Wu na ba pu ɲɛsinmɛ tuu. Xu da bye nige wɛ, yamɛhɛɛ bɛ da bye nige wɛ, kelee mɛsuu kelee yama wɛ. Bani kalɛgɛɛ k'a toro."
66021005	Ayiwa, wemu w'a tiin saanra koo li na ge, a wee di jo: "Li wii nɛ yaŋmuyᴐ yi bɛɛri pye nivoyo." Lee kadugo na a wu nɛ pye: "Pu ka, bani nakaara baa pe jomᴐ pe ya fiinŋɛ na ɲɛ can."
66021006	A wu nɛ pye sanha: "L'a pye xᴐ. Nɛ ɲɛ Alifa ni Omega, ɲᴐkᴐᴐnrᴐ ni taxᴐgᴐ. Waga wa wemu na ge, nɛ na wu kan w'a gba ma ni, ɲ`ii sicuumᴐ pu lobulowii li ni.
66021007	Wemu bu se ta, wee na ba ye yaŋmuyᴐ ye ta; nɛ na ba bye weefᴐᴐ Kilɛ, weefᴐᴐ di bye nɛ pya.
66021008	Ga fyaara fɛɛ, ni piimu ɲɛ Kiricɛɛn wɛ, ni kakuubyii, ni sipyigbuu, ni dᴐdᴐᴐ, ni sigaanfɛɛ, ni yapɛrɛgaan, ni kafinɛjuu, pee bɛɛri tashɛgɛ na ba bye wetabaaga na fugibaaga kirimu wogo ki ni. Wee ɲɛ xu shuun wo we."
66021009	Cɛɛgbuugoo gbarashuun we w'a ɲi koŋᴐ ki taaxᴐᴐ li wo kanhagbᴐ tɛhɛɛ gbarashuun wu na ge, kee bye mɛlɛkɛɛ gbarashuun keŋɛ ni. A wee mɛlɛkɛ wa di ba nɛ pye: "Pa naha, di cenabun wu shɛ ma na, Dubyapige ki shᴐ we!"
66021010	A Kilɛ Munaa di j'e nɛ ni, a wu gari ni nɛ ni faabobotᴐᴐngᴐ ka na; na shɛ Zheruzalɛmu shɛ nɛ na wu na diri na y`iri fugba wu ni Kilɛ y'iri, fɛfɛɛrɛ kulo le.
66021011	Kilɛ nᴐᴐrᴐ ya bye li na, l'a bi ɲ'i, na wii na ɲaa ba vɛɛri ɲɛ wɛ, wemu w'a y`aa ni pɛɛwa kagereŋɛ ka ni kemu mɛgɛ ki ɲɛ zhasipu ge.
66021012	A kasᴐrᴐtᴐᴐngᴐ nigbᴐhᴐ ka di kulo li maha. Kuɲᴐyᴐ kɛ ni shuun yi bye li na, kuɲᴐᴐ bɛɛri mɛlɛkɛ nigin ya bye w`a. Mɛyɛ y'a bi ka kee kuɲᴐgᴐᴐ ki ɲᴐ na. Yee ɲɛ Izirayɛli kpᴐnhᴐᴐ kɛ ni shuun wu mɛyɛ.
66021013	Kuɲᴐgᴐᴐ taanri ki bye Kilɛ-nᴐhᴐ ki na, taanri wa di ɲɛ camutomᴐ pu ni, taanri wa di ɲɛ Kilɛ-parama pu ni, taanri wa di ɲɛ pe pu parama pu ni.
66021014	Kagereye tahaŋaa kɛ ni shuun wu bye kulo li kasᴐrᴐgᴐ ki ɲidaa. Dubyapige ki tudunmᴐᴐ kɛ ni shuun wu mɛyɛ y'a bi ka kee tahaŋaa ki na.
66021015	Mɛlɛkɛ wemu w'a jo ni nɛ ni ge, sanni pubiin l'a bye wu keŋɛ ni wu kulo le, ni kuɲᴐgᴐᴐ kee, ni kasᴐrᴐgᴐ ki taanna.
66021016	Kulo li kabaya shishɛɛrɛ wu bye nigin. Li ɲidaa le, ni li kadaa li bɛɛri bye nigin. Mɛlɛkɛ w'a kulo li taanna ni lee pubiin li ni. Li ɲidaa li bye kiloo kabᴐfoŋᴐᴐ shuun di xhuu shishɛɛrɛ (2.400). Li ɲidaa, ni li kadaa, ni li tᴐᴐngᴐ bɛɛri ɲɛ nigin.
66021017	A wu kasᴐrᴐgᴐ ki pɛɛrɛ ti bɛ taanna, a ki pɛɛrɛ t'i bye mɛtɛrɛlɛɛ kɛlɛɛ gbarashuun ni shuun (72), na saha ni sipyii pu wo daanna wu ni. Wee daanna we ninumᴐ ni mɛlɛkɛ w'a wu wo daanna wu pye.
66021018	Kasᴐrᴐgᴐ k'a yereŋɛ ni zhasipu kagereye ni, kulo l'i ɲɛ sanni yɛ pyaa ba vɛɛri nivyɛn ɲɛ wɛ, wemu ya wii na ɲaa ge.
66021019	Kulo li kasᴐrᴐgᴐ ki ɲidaa l'a bi kemɛ y`aa ni pɛɛwa kagereye nizaaya tuuyo bɛɛri ni. Nᴐhᴐdaan wo tahana li ɲɛ zhasipu kagereye, tahana shuun wuu li ɲɛ safiiri, taanri wuu li ɲɛ agati, shishɛɛrɛ wuu li ɲɛ emerᴐdi.
66021020	Kaguro wuu li ɲɛ onikisi, gbaara wuu li ɲɛ sariduwani, gbarashuun wuu li ɲɛ kirisoliti, gbarataanri wuu li ɲɛ berili, gbarashɛɛrɛ wuu li ɲɛ topazi, kɛ wuu li ɲɛ kirisopasi, kɛ ni nigin wuu li ɲɛ yasɛnti, tahana li sana ɲɛ amɛtisiti.
66021021	Kulo li kuɲᴐgᴐᴐ gburaya kɛ ni shuun wu ɲɛ pɛɛwa kuun pyaa kɛ ni shuun. Gbura nigin bɛɛri ɲɛ kuun pile nigin. Kulo li pinnɛrɛ kpɛɛngɛ ki ɲɛ sanni yɛ pyaa ba vɛɛri nivyɛn ɲɛ wɛ, wemu ya wii na ɲaa ge.
66021022	Nɛ ta Kilɛ-pɛɛŋɛ pugbᴐhᴐ ɲa lee kulo li ni wɛ, bani Kafᴐᴐ Kilɛ Se Bɛɛri Fᴐᴐ ni Dubyapige ke, peeyɛ pyaa ki ɲɛ lee kulo li Kilɛ-pɛɛŋɛ pugbᴐhᴐ.
66021023	Lee kulo li mago ɲɛ caŋa kpɛɛngɛ, kelee yeŋɛ wogo na wɛ. Bani Kilɛ wo nᴐᴐrᴐ we wu ɲɛ li kpɛɛngɛ. Dubyapige ki ni kpɛɛngɛ ki ma foro, na ɲ'i xuuni.
66021024	Shi wu na ba ɲaari kee kpɛɛngɛ ki na. Koŋᴐ ki saannaa na ba ni pu naafuu wu ni na pa gan lee kulo li mu.
66021025	Lee kulo li kuɲᴐgᴐᴐ na ba mugi yaha caŋa ni, ki shiin di wa da ga dᴐ bɛ wɛ. Bani piige wa da ga wᴐ w`a wɛ.
66021026	Saannaa pu wo naafuu wu kadugo na, shi wu wo fanha ke, ni wu baraga ki na ba se na gaan lee kulo li mu.
66021027	Yaŋmunᴐrᴐgᴐ ka shishiin da ga j'e w`a wɛ, kelee katanhana pyevᴐᴐ, kelee kafinɛjo wɛ, ga fo piimu yɛ mɛyɛ y'a ka Dubyapige ki ɲ`ii sicuumᴐ Kitabu wu ni ge, pee yɛ pu da j'e li ni.
66022001	Ayiwa, lee kadugo na a mɛlɛkɛ wu ɲ`ii sicuumᴐ gba lᴐhᴐ shɛ nɛ na, kee ya ɲ'i ba vɛɛri nivyɛn ɲɛ wɛ, wemu ya wii na ɲaa ge. Kee bi foro Kilɛ ni Dubyapige ki saanra koo li ni,
66022002	na fuu kulo li pinnɛrɛ kpɛɛngɛ ki niŋɛ ni. Tige tuugo nigin wa bye w`a, kee ɲɛ ɲ`ii sicuumᴐ tige ke, kee bye wee gba wu kabaya shuun wu na. Yee funŋᴐ ni tᴐᴐɲii kɛ ni shuun k'a nagoo pyi. Yeŋɛ bɛɛri ni ki nagoo. Kee tige tuugo ki wɛrɛ ya shi wu sipyii pu cuuŋᴐ.
66022003	Laŋi da ga bye nige bada wɛ. Kilɛ ni wu Dubyapige ki wo saanra koro li na ba bye lee kulo li ni. Kilɛ wo kapyebyii pu na ba wu pɛlɛ.
66022004	Pu na ba wu ɲaha ɲa, wu mɛgɛ na ba bye pu gbahaa na.
66022005	Piige da ga wᴐ nige wɛ. Pu mago da ga bye sokinna kpɛɛngɛ, kelee caŋa kpɛɛngɛ na wɛ. Bani Kafᴐᴐ Kilɛ yɛ pyaa na ba kpɛɛngɛ yeege pu mu, p'a gori yaha saannaa fo gbee.
66022006	Lee bɛɛri kadugo na a mɛlɛkɛ wu nɛ pye: "Nakaara baa pe jomᴐ pe ya fiinŋɛ, na ɲɛ can. Kafᴐᴐ Kilɛ we w'a wu Munaa li kaan Kilɛ tudunmᴐᴐ pu mu ge, keree kiimu k'a yaa na pye jɛri funŋᴐ ni ge, wee w'a wu mɛlɛkɛ wu tun wu pa kee keree ki shɛ wu kapyebyii pu na."
66022007	A Yesu di jo: "Li wii, Nɛ na ba jɛri funŋᴐ ni. Wemu w'a kuu we Kitabu we wo kapajuuro ti jomᴐ pu mu ge, wee ɲɛ duba pya."
66022008	Nɛ Yohana ya kii keree kii logo, na ki ɲa bɛ na ɲii na. Ba nɛ ki logo, na ki ɲa bɛ wɛ, mɛlɛkɛ wu w'a bi ki shɛ nɛ na ge, a nɛ nuguro sin wee fɛɛ ni, na ganha na giin di wu pɛlɛ.
66022009	A wu nɛ pye na nɛ ganha bu da lee pye wɛ, na Kilɛ wo kapyebye wee ɲɛ, ba nɛ ni na cebooloo Kilɛ tudunmᴐᴐ pu ɲɛ wɛ, ni piimu bɛɛri p'a kuu we Kitabu we jomᴐ pu mu ge, na nɛ w'a Kilɛ pɛlɛ.
66022010	Lee kadugo na a wu nɛ pye sanha: "Ma ganha bu da we Kitabu we wo kapajuuro ti jomᴐ pu tᴐ wɛ, bani pu pyeduun w'a tɛɛŋɛ.
66022011	Wemu wu ɲɛ sipyitiibaaga ge, wee wu kori wu tiibaara ni. Wemu w'a nᴐhᴐ ge, wee di gori wu nᴐhᴐmᴐ ni. Wemu w'a tii ge, wee wu kori wu tiimɛ ni. Wemu wu ɲɛ fɛɛfɛɛ ge, wee di gori wu fɛfɛɛrɛ ni."
66022012	A Yesu di jo sanha na: "Li wii, nɛ na ba jɛri funŋᴐ ni. Nɛ wo saraa yaŋmuyᴐ yi wa na keŋɛ ni, kᴐnhᴐ di sipyii pu bɛɛri nigin nigin saraa na bɛ ni pu kapyegee ni.
66022013	Nɛ ɲɛ Alifa ni Omega, nizhiimɛ ni sama, ɲᴐkᴐᴐnrᴐ ni taxᴐgᴐ."
66022014	Piimu p'a pu f`aya jii, kᴐnhᴐ p'i j'a ɲ`ii sicuumᴐ tige pya wa ta, p'i j'e kulo li kuɲᴐgᴐᴐ ki ni ge, pee ɲɛ duba nagoo.
66022015	Ga puun, ni sigaanfɛɛ, ni dᴐdᴐᴐ, ni sipyigbuu, ni yapɛrɛgaan, ni kafinɛyɛ ya dan piimu bɛɛri ni ge, ni piimu bɛɛri p'a kafinɛyɛ kᴐᴐn ge, pee bɛɛri na gori yaha kadaan li na.
66022016	Nɛ Yesu w'a na mɛlɛkɛ wu tun yee mu, wu shɛ kii keree kii paari n'a daa fɛɛ pu mu egilizii pu ni. Nɛ ɲɛ saannaa Dawuda tuugo shɛn, na ɲɛ wu kpᴐᴐn shɛn; ɲimuguɲᴐ wᴐrᴐ li l'a ɲ'i ge, lee nɛ ɲɛ.
66022017	Kilɛ Munaa le, ni cenabun w'a jo: "Pa!" Wemu w'a yi logo ge, wee bɛ wu jo: "Pa! Waga wa wemu na ge, wee wu pa. Ɲ`ii sicuumᴐ lᴐhᴐ ki kaa ɲɛ wemu bɛɛri na ge, wu pa ki gba mamama ni."
66022018	Sipyii piimu p'a we Kitabu we wo kapajuuro ti jomᴐ pu nuri ge, n'a da pee bɛɛri sᴐnmi yaha jo, wa bu la fara pee jomᴐ pu na, kanhama pemu keree k'a ka we Kitabu we ni ge, Kilɛ na ba pee fara weefᴐᴐ mu.
66022019	Wa shiin bu la wuu we Kitabu we wo kapajuuro ti jomᴐ pu ni, Kilɛ na ba weefᴐᴐ niŋɛ wolo ɲ`ii sicuumᴐ tige ke, ni fɛfɛɛrɛ kulo li ni, yee yemu keree k'a ka we Kitabu we ni ge.
66022020	Wemu w'a kii keree kii can fiinŋɛ jo ge, wee ya jo: "Uun, n'a da ba jɛri funŋᴐ ni." Amiina. Mu wu pa, w`u Kafᴐᴐ Yesu.
66022021	W`u Kafᴐᴐ Yesu wo niimɛ we wu pye yi bɛɛri mu. Amiina.
