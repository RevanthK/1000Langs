01001001	Nuu ni keja'a Su'si ma ni sa'a ya ñu'ú ya ji'in ndaka andivi ma,
01001002	nuu ñu'ú ya chi sákanuu sákani'ni-ni iyo i te ni masu nawa iyo kuiti nkuu, te ûni ni-ka'nu ni-tu'u iyo nee maa i-ni. Te Xtumani Ndios ma, kua'an vee-ni ya kúu ya nuu ndute ma.
01001003	Te ni ka'an Su'si ma: ―¡Kótnuu ni'ni ñuu ñayivi a! ―kúu ya ka'an ya. Te ni tnuu ni'ni ñuu ñayivi a.
01001004	Te ni jini Su'si ma ja ja va'a kúu ja ni tnuu ni'ni ñuu ñayivi ya. Te ni ndasasiin ya nuu ni tnuu ni'ni ma ji'in nuu nee ma.
01001005	Te ni xnani ya nuu ni tnuu ni'ni ma nduu, te nuu nee ma ni xnani ya jakuaa. Te ni yo kuu in kivi xinañu'u ma.
01001006	Sani te ni ka'an tuku Su'si ma: ―¡Kóo in ja ndasasiin ndute ma me'ñu de ma! ―kúu ya ká'an ya.
01001007	Sani te sukan ni kuu, te ni ndasasiin Su'si ma ndute ma. Te chukan kúu a iyo ndute onde kunu a, te iyo ndute onde sukun ma.
01001008	Te tna'a ja ni ndasasiin ndute ma ni xnani Su'si ma andivi. Te cha'a kúu ja ni sa'a ya kivi ku-uu ma.
01001009	Sani te ni ka'an tuku Su'si ma: ―¡Ndute iyo ichi chii andivi a, ndútutu de in-ni nuu ku'un de, te ndátuu ja yichi a! ―kúu ya ká'an ya. Te sukan ni kuu.
01001010	Ja yichi ma ni xnani Su'si ma ñu'ú. Te ndute ni ndututu ma ni xnani ya mar. Te ni jini Su'si ma ja ja va'a kúu.
01001011	Te ni ka'an ya: ―¡Na kana ndaka ja kuii nuu ñu'ú ya, te ñu'ú ya kuá'a i yi'i koo ndikin, ji'in yutnu kui'i jin kuun nde'ya ka yi'i ndikin i ma, te sukan mamaa nuu nde'ya ma jín koo ndikin i! ―kúu ya ka'an ya. Te sukan ni kuu.
01001012	Ni keja'a ka kana koo ndaka ja kuii nuu ñu'ú ya, na ko ka'an o ja yi'i ka wa'a ndikin i ma ji'in yutnu kui'i ka kuun nde'ya ka yi'i ndikin i ma, te mamaa i ka wa'a ndikin mamaa i ma. Te ni jini Su'si ma ja ja va'a kúu.
01001013	Ndaka cha'a ni sa'a Su'si ma kivi ku-uni ma.
01001014	Sani te ni ka'an tuku Su'si ma: ―¡Jín koo ja jin kotnuu ichi sukun ma, sukan-va'a ndásasiin i nduu ma ji'in jakuaa ma, sukan-va'a jín kaxtnu'u i naxe ndásama tiempu ma, na kivi kúu na kuiya kúu.
01001015	Te jín kotnuu i onde sukun ma, sukan-va'a kúndijin nuu ñu'ú ya! ―kúu ya ká'an ya. Te sukan ni kuu.
01001016	Maa Su'si ma ni sa'a nduu ja na'nu ja ka tnuu ma, in ja ka'nu-ka ma ko kuu ja xtnuu ichi nduu ma, te in ja lule-ka ma ko kuu ja xtnuu ichi jakuaa ma. Suni maa ya ni sa'a tna tiuxini ma.
01001017	Ni tatnuni Su'si ma nuu jin koo ndaka ja ka tnuu ma, sukan-va'a jin xtnuu i nuu ñu'ú ya.
01001018	Ni sa'a ya sukan-va'a koo ja ko tnuu nduu ma te koo ja ko tnuu jakuaa ma, te sukan te ni ndusiin nduu ma ji'in jakuaa ma. Te ni jini Su'si ma ja ja va'a kúu.
01001019	Ndaka cha'a ni sa'a Su'si ma kivi ku-kuun ma.
01001020	Sani te ni ka'an tuku Su'si ma: ―Jín ta'vi kiti jin ku'un nuu ndute ma ji'in lasaa jin ndava ni-ka'nu ñuu ñayivi a ―kúu ya ka'an ya.
01001021	Te ni sa'a Su'si ma ndi-tuku yu'u ndi-tuku nuu kiti na'nu ka ñu'u ka'a ndute mar ma ji'in kiti kuechi ka ñu'u nuu ndute ma, sukan-va'a mamaa ti jin ndakaya, te suni ni sa'a tna ya ndi-tuku yu'u ndi-tuku nuu lasaa ma, sukan-va'a jin ndava ti te mamaa ti jin ndakaya tna. Te ni jini Su'si ma ja ja va'a kúu.
01001022	Te ni ka'an ya ja va'a ja jin kuu ti, te jiña'a ya: ―¡Jin ndata'vi, te jin xchitu ro ni-ka'nu nuu ndute mar ma ja jin ku'un ro, te ndaka lasaa ma jín ndata'vi ti nuu ñu'ú ya! ―kúu ya ká'an ya.
01001023	Ndaka cha'a ni sa'a ya kivi ku-u'un ma.
01001024	Sani te ni ka'an tuku Su'si ma: ―Jín koo kiti ka teku nuu ñu'ú ya, te jín koo kiti kuu jin koo ve'e ma, te jín koo kiti yuku ji'in ndaka kiti ka ñu'u maa ti nuu ñu'ú a, sukan-va'a jín ndakaya mamaa ti ―kúu ya ká'an ya. Te sukan ni kuu.
01001025	Te maa Su'si ma ni sa'a ndaka kiti kuu jin koo ve'e ma ji'in ndaka kiti xeen ka iyo yuku ma ji'in ndaka kiti ka ñu'u maa ti nuu ñu'ú a, sukan-va'a mamaa ti jin ndakaya. Te ni jini Su'si ma ja ja va'a kúu.
01001026	Te ni ka'an ya: ―Jín sa'a o ñayii ma sukan ka ndaa maa o a, te jín kava i sukan ka ndaa maa o a. Te kúu jin tatnuni i nuu ndaka kiti ka ñu'u ka'a ndute mar ma ji'in nuu ndaka lasaa ka ndava ñuu ñayivi a, suni nuu kiti kúu jin koo ve'e ma ji'in nuu kiti ka iyo yuku ma ji'in ndaka kiti ka ñu'u maa ti nuu ñu'ú a ―kúu ya ká'an ya.
01001027	Te maa Su'si ma ni sa'a ñayii ma sukan kaa maa ya ma, te ni sa'a ya i sukan iyo maa ya ma. Te in tee in ña'a ni sa'a ya.
01001028	Te ni ka'an ya ja va'a ja jin kuu i, te jiña'a ya: ―Jin koo sa'ya ro, te jin ndukua'a ro, te jin xchitu ro nuu ñu'ú ya, te jin tatnuni ro nuu i ji'in nuu ndaka kiti ka ñu'u nuu ndute mar ma ji'in nuu lasaa ka ndava ni-ka'nu ñuu ñayivi a. Suni jin tatnuni ro nuu ndaka kiti ka ñu'u maa ti nuu ñu'ú a ―kúu ya jiña'a ya.
01001029	Suni ni jiña'a ya: ―Maa ri sa'a ja kana nuu ñu'ú ya ndaka yi'i koo ndikin ji'in ndaka yutnu kuun nde'ya ka yi'i ndikin i. Ndaka cha'a kuu jin ke'en ro ja jin kaa ro.
01001030	Te maa ri taa yi'i kuii ma ja ko kuu i ja jin kaa ndaka kiti ka iyo nuu ñu'ú ya ji'in lasaa ma ji'in kiti ka ñu'u maa ti nuu ñu'ú ya ―kúu ya jiña'a ya. Te sukan ni kuu.
01001031	Te ni nukonde'ya Su'si ma ndaka ja ni sa'a ya ma, te ni jini ya ja ja va'a xeen kúu. Te sa'a ni sa'a ya kivi ku-iñu ma.
01002001	Sukan ni kuu ja ni jinu ni sa'a Su'si ma andivi ma ji'in nuu ñu'ú ya ji'in ndaka ja iyo a.
01002002	Nuu ni kenda kivi ku-uja ma, ni ndatatu Su'si ma, vaa jâ ni jinu ni sa'a ya ndaka sukan ni jani ini ya ma.
01002003	Ni ka'an Su'si ma ja va'a ja kuu kivi ku-uja ma, te ni sa'a siin ya i, te ko kuu i in kivi ii, vaa kivi yukan ni ndatatu ya ja ni jinu ni sa'a ya ndaka ma.
01002004	Sa'a ni kuu ja ni ka kuva'a andivi ma ji'in nuu ñu'ú ya ja ni sa'a Su'si ma. Kivi nuu ni sa'a Su'si Iya Tátnuni ma ñu'ú ya ji'in andivi ma
01002005	chi ñatuu kuiti nawa iyo nuu ñu'ú ya nkuu, va ni a in yutnu kui'i masu nde iyo ni-ka'nu nuu ñu'ú ya, va ni a in yi'i kuii, vaa kivi yukan chi ñatuu skuun-ka Iya Tátnuni ma savi ma nuu ñu'ú ya, ni a ñayii ma masu nde iyo i ja satniñu i ñu'ú a,
01002006	vaa ni-ka'nu maa nuu ñu'ú ya ni yo nana ko'yo.
01002007	Sani te ni ke'en Iya Tátnuni ma ñu'ú ma, te ni sa'a ya tee ma. Te ni tutachi ya xitni de ma, te ni kanda de, te ni kuu de in ñayivi teku.
01002008	Te ni sa'a Iya Tátnuni ma in huerta ichi nuu kána kandii nuu iyo Edén ma, te yukan ni wa'a ya ja koo tee ni sa'a ya ma.
01002009	Te ni sa'a Su'si ma ja jin kua'nu ndaka nuu yutnu vivii ka iyo ma, te ni ka kuun nde'ya va'a ja kuu kaa ñayii ma. Te me'ñu huerta ma ni sunkoo ya in yutnu kúun nde'ya sa'a ja koteku ñayii ma ji'in in yutnu kúun nde'ya sa'a ja kuni o nawa kúu ja va'a ma ji'in ja u'vi ma.
01002010	Te Edén ma ni kee in yute ni yo yoso huerta nuu ka iyo yutnu kui'i ma, te yukan ni yo kee kuun yute lilikin.
01002011	Yute xinañu'u ma ni yo nani i Pisón, te ni yo ya'a i ni-ka'nu ñuu Javilá ma, te yukan chi iyo oro.
01002012	Te oro iyo yukan chi ja va'a xeen kúu, te suni ni iyo tna yukan suja va'a xeen ji'in yuu nani ónice.
01002013	Te yute ku-uu ma nani Guijón, te ya'a i ni-ka'nu ñuu Cus ma.
01002014	Te yute ku-uni ma nani Tigris, te ya'a i ichi nuu kána kandii ma ñuu Asiria ma. Te yute ku-kuun ma nani Éufrates.
01002015	Te ni wa'a Iya Tátnuni ma huerta Edén ma nuu tee ni sa'a ya ma, sukan-va'a satniñu de te ko koto de,
01002016	te ni tatnuni ya sa'a: ―Kuu kaa ro ndaka nde'ya ka kuun yutnu ka iyo huerta a.
01002017	Kovaa yutnu sa'a ja kuni o nawa kúu ja va'a ma ji'in ja u'vi ma masu kuu kaa ro nde'ya tnu ma. Vaa kivi na kaa ro nde'ya yukan chi ja ndaa ndija kúu ja kûu ro ―kúu ya jiña'a ya.
01002018	Sani te ni ka'an Iya Tátnuni ma: ―Masu va'a-ni kúu ja koo maa in-ni tee a. Sa'a o in ña'a ja kuu chindee tna'a ji'in de ―kúu ya ka'an ya.
01002019	Te maa Iya Tátnuni ma ni sa'a ndaka lasaa ka ndava andivi ma ji'in ndaka kiti ka iyo yuku ma, te ni jan sia'a ya ti nuu iyo Adán ma, sukan-va'a kani ini de naxe xnani de ti. Te Adán ma ni xnani de ndaka ti sukan jin konani mamaa ti ma. Te sukan ni xnani de ti kivi yukan, te sukan ka nani ti onde vitna.
01002020	Te sukan ni yo kuu Adán ma ja ni xnani de ndaka kiti kúu jin koo ve'e ma sukan jin konani ti ma ji'in ndaka lasaa ma ji'in ndaka kiti ka iyo yuku ma. Kovaa masu nde ni ni'i Adán ma in ja chindee ña'a ne'un ndaka kiti ma.
01002021	Sani te Iya Tátnuni ma ni sa'a ya ja ni kixi xeen Adán ma, te nani kixi maa de ma, ni kene'e ya in yiki yika de ma. Sani te ni ndakasi ya nuu ni kene'e ya ma.
01002022	Te yiki yika de ni kene'e ya ma, ni sa'a ya in ña'a, te ni wa'a ya ña nuu de ja ko kuu nduu ko kuu ji'in de ji'in ña.
01002023	Te ni ka'an Adán ma: ―Cha'a ndija chi yiki maa o ji'in kuñu maa o kúu ña, te konani ña ña'a, vaa yiki yika tee a ni kee ña ―kúu de ká'an de.
01002024	Chukan kúu a tee ma chi xndoo de yuva de ma ji'in si'i de ma, te koo de ji'in ñasi'i de ma, te in-nka-ni ñayii jin ko kuu nduu de.
01002025	Te ni ka iyo vichi tee ma ji'in ña'a ma, kovaa ni-in de masu ni ka yo kukan-nuu nkuu.
01003001	Kovaa koo ma ni yo kuu kiti ni'i ini yachi-ka ja sa'a ti sana ndaka-ka kiti ni sa'a Su'si ma ja ka iyo ti yuku ma. Chukan kúu ja ni kandija ti ja ni jiña'a tachi ma, te ni jikan-tnu'u ti ña'a ma: ―¿Ndija ja ni ka'an Su'si ma ja ma kuu jin kaa ro ni-in nde'ya yutnu ka nukoo huerta Edén a? ―kúu ti jiña'a ti.
01003002	Te ña'a ma ni ndakone'e ña: ―Kuu jin kaa ri nde'ya ndaka yutnu a.
01003003	Kovaa nde'ya yutnu núkoo sava sava ini huerta a chi sa'a ni ka'an Su'si ma: “Máko jin kaa ro nde'ya yutnu yukan, ni a jin kaki'i nda'a ro tnu. Nú ña'a, te jin kûu ro”, kúu ya ká'an ya ―kúu ña jiña'a ña.
01003004	Kovaa jiña'a koo ma nuu ña'a ma: ―¡Masu ndija! ¡Masu jin kûu ro!
01003005	Su'si ma jini va'a ya ja nuna jin kaa ro nde'ya yutnu yukan chi jin ndanune nuu ro a, te jin ko kuu ro sukan kúu maa ya ma, vaa jin kuni ro nawa kúu ja va'a ma ji'in ja u'vi ma ―kúu ti jiña'a ti.
01003006	Ni jini ña'a ma ja nde'ya yutnu yukan chi kuu kaa o, te jito asi i, te sa'a i ja ni'i ña tnu'u ndichi. Chukan kúu ja ni ke'en ña nde'ya ma, te ni jaa ña. Sani te ni wa'a tna ña ni jaa yii ña ma, te suni ni jaa de.
01003007	Te ora yukan-ni, te ni ka ndanune nuu de ma, te ni ka jini de ja ka iyo vichi de ma. Sani te ni ka kiku de nda'a tnu higo ma, te ni ka sa'a de sa'ma ni ka jasi de maa de.
01003008	Nuu ve ñini kivi yukan, ni ka jini so'o tee ma ji'in ña'a ma ja kua'an vee-ni Su'si ma huerta ma kúu ya. Sani te ka jinu de ji'in ña ne'un yutnu ma ja ni ka chu'u de, sukan-va'a ma kuni ña'a Su'si ma, ni ka jani ini de.
01003009	Kovaa Iya Tátnuni ma ni kana ya tee ma, te jiña'a ya: ―¿Ndenu iyo ro? ―kúu ya jiña'a ya.
01003010	Te tee ma ni ndakone'e de: ―Ni jini so'o sa ja kuá'an vee ni huerta a kúu ni, te ni yu'u sa, vaa iyo vichi sa, te ni chu'u sa ―kúu de jiña'a de.
01003011	Sani te ni jikan-tnu'u Su'si ma: ―¿Nde in ká'an ja iyo vichi ro? ¿Naku xi ni jaa ro nde'ya ni tatnuni ri ja masu kuu kaa ro ma? ―kúu ya jiña'a ya.
01003012	Ni ndakone'e tee ma: ―Ña'a ni taa ni ja chindee tna'a ji'in sa ma ni taa nde'ya ma, te ni jaa sa ―kúu de jiña'a de.
01003013	Sani te Iya Tátnuni ma, ni jikan-tnu'u ya ña'a ma: ―¿Nawa kúu ja ni sa'a ro a? ―kúu ya jiña'a ya. Ni ndakone'e ña'a ma: ―Koo ma ni xnda'vi ña'a, te ni jaa sa ―kúu ña jiña'a ña.
01003014	Te Iya Tátnuni ma jiña'a ya koo ma: ―Ja kuechi ja ni sa'a ro a, ¡te in ja u'vi ko kuu ro ne'un ndaka kiti ve'e ma ji'in kiti yuku ma! Ko ñu'u ro chii ro a nuu ñu'ú a ja ko kaka ro, te ñuyaka ñu'ú a ko kaa ro ndaka kivi koteku ro ma.
01003015	Sa'a ri ja masu jin ketna'a ini ro ji'in ña'a ma, ni a sa'ya tata ro ma ji'in sa'ya tata ña ma. Sa'ya tata ña'a ma, jin kaxi i xini ro a, kovaa ro'o chi ko kayi'i ro xuu ja'a i ma ―kúu ya jiña'a ya.
01003016	Te nuu ña'a ma ni jiña'a ya: ―Sa'a ri ja tna-u'vi xeen ro ora jin kâku sa'ya ro ma. Te kuu ini ro nuu yii ro ma, te ko tatnuni i nuu ro ―kúu ya jiña'a ya.
01003017	Te nuu tee ma ni jiña'a ya: ―Kuechi ja ni kandija ro ja ni ka'an ñasi'i ro a te ni jaa ro nde'ya ja ni tatnuni ri ja masu kuu kaa ro ma, te ka'an ri in ja u'vi ja kuu ñu'ú ma ja kuechi maa ro, te maa ro chi ndo'o neni ro satniñu ro nuu ñu'ú ma sana ni'i ro ja kaa ro ndaka kivi koteku ro ma.
01003018	Te jin kuite tnu iñu itu ro ma, te kaa ro yi'i kuii kana itu ro ma,
01003019	te nde ndute nde tnaa ro satniñu ro sana ni'i ro ja kaa ro onde kivi ndakokuiñi ro maa nuu ñu'ú ma, vaa ñu'ú ma ni sa'a ña'a ri, te ñu'ú ma-ni kúu ro, te ñu'ú ma-ni nduu ro ―kúu ya jiña'a ya.
01003020	Te tee ma ni xnani de ñasi'i de ma Eva, vaa suu ña ko kuu si'i ndaka ñayii ma.
01003021	Te Iya Tátnuni ma ni sa'a ya in sa'ma ñií ni skone'nu ya tee ma ji'in ña'a ma.
01003022	Sani te ni ka'an Iya Tátnuni ma: ―Vitna chi tee ni ka sa'a o ma, ni kenda de kúu de sukan ka kuu maa o a, vaa jini de nde a kúu ja va'a ma te nde a kúu ja u'vi ma. Nasa yukan, te skuili de nda'a de a, te tnii de nde'ya yutnu sa'a ja kuu koteku de ma, te kaa de, te koteku de ni-kani ni-jika ―kúu ya ka'an ya.
01003023	Sani te Iya Tátnuni ma, ni kene'e ya tee ma ji'in ña'a ma huerta Edén ma, sukan-va'a jin satniñu de nuu ñu'ú nuu ni sa'a ya de ma.
01003024	Sani te ni kene'e ya de, te ni jani ya ángel ka nani querubín yu'u huerta ma ichi nuu kána kandii ma. Te ni jani ya in yuchi espada ndu'va ñu'u ja jiko jiko ni-ka'nu yu'u huerta ma, ja jito i, sukan-va'a ñatuu na in ki'in nuu iyo tnu nde'ya sa'a ja kuu koteku ñayii ma.
01004001	Te ni ka kixi ka'nu Adán ma ji'in ñasi'i de Eva ma, te ni ni'i sa'ya ña, te ni kâku suchi ni ka xnani ña Caín ma. Te ni ka'an ña: ―Ja maa Su'si ma ni chindee ña'a, te ni ni'i o in suchi yii ―kúu ña ká'an ña.
01004002	Sani te ni kuu kivi-ka ma, te ni kâku suchi nani Abel ma, ñani Caín ma. Te Abel ma chi kiti ni yo jito i. Te Caín ma, ni yo jitu i ñu'ú ma.
01004003	Te in kivi te ni ndakua'a Caín ma ja ni kee itu i ma nuu Su'si ma.
01004004	Suni ni ndakua'a tna Abel ma nuu Su'si ma in kiti xinañu'u ni kaku ma kiti jaa kiti va'a-ka ma. Te ni jatna ini Su'si ma sukan ni sa'a Abel ma ji'in ja ni ndakua'a i ma,
01004005	kovaa masu ni jatna ini ya sukan ni sa'a Caín ma ji'in ja ni ndakua'a i nuu ya ma. Chukan kúu ja ni ndakiti xeen ini Caín ma, te ni ndakoto xeen i, te ni chindeyi i nuu i.
01004006	Sani te jiña'a Iya Tátnuni ma: ―¿Nava'a ndákiti xeen ini ro? ¿Nava'a chíndeyi ro nuu ro a?
01004007	Nute kachi ro ja sa'a ro ja va'a ma chi kuu ndonenuu ro, kovaa masu nde kachi ro ja sa'a ro sukan, te chukan kúu ja ja u'vi ma chi ndetu ña'a i na ora kuu tatnuni i nuu ro ja kuiso kuechi ro a. Kovaa nú kuni ro chi ma kundee i tatnuni i nuu ro ―kúu ya jiña'a ya.
01004008	Kovaa in kii, te ni jiña'a Caín ma nuu ñani i Abel ma ja jin koo i yuku ma, te nuu jâ ka iyo i yuku ma, te ni tnii Caín ma ñani i Abel ma, te ni ja'ni i suchi ma.
01004009	Sani te Iya Tátnuni ma ni jikan-tnu'u ya nuu Caín ma: ―¿Ndenu iyo ñani ro Abel ma? ―kúu ya jiña'a ya. Te ni ndakone'e i: ―Masu jini sa. ¿Xi saña iyo ja ko koto ñani sa ma? ―kúu i jiña'a i.
01004010	Te jiña'a Iya Tátnuni ma: ―¿Nawa kúu ja ni sa'a ro a? Niñi ñani ro ma ja ni jati ro nuu ñu'ú a, káyu'u i jikan i nuu ri ja sa'a ndaa ri kuechi ro a.
01004011	Chukan kúu ja ja u'vi ni kuu ro nuu ñu'ú ni ji'i niñi ñani ro ma ja ni jati maa ro ma.
01004012	Visi na satniñu ro ñu'ú ro ma, kovaa masu jin kuu itu ro ma, te kua'an vee ro ko kuu ro ni-ka'nu ñuu ñayivi a, te masu ndatatu ro ―kúu ya jiña'a ya.
01004013	Te jiña'a Caín ma nuu Iya Tátnuni ma: ―Saña masu kanda sa ja ndo'o neni sa sukan ká'an ni a.
01004014	Vitna jâ ni kene'e ña'a ni nuu ñu'ú ya'a, te ni masu kuu-ka koo sa nuu maa ni a. Te kua'an vee sa ko kuu sa ñuu ñayivi a kuenda tnu'u ja in ja ñatuu na jito'o, te masu kuu ndatatu sa, te ndeva'a-ni na in ndani'i ña'a chi ka'ni ña'a i ―kúu i jiña'a i.
01004015	Te jiña'a Iya Tátnuni ma: ―Masu sukan ko kuu. Ñayii ka'ni Caín a chi ndo'o neni i uja jichi-ka sukan ―kúu ya jiña'a ya. Sani te Iya Tátnuni ma ni tenee ya in seña Caín ma, sukan-va'a nú na in na ndani'i ña'a ma, masu kuu ka'ni ña'a i.
01004016	Te sukan ni kuu ja Caín ma, ni kee maa i te kua'an i, te ni kendoo i ñuu nani Nod ma tna'a ja iyo ichi kana kandii ma huerta Edén ma, te ñatuu ni iyo-ka i nuu Iya Tátnuni ma.
01004017	Caín ma ni kixi ka'nu de ji'in ñasi'i de ma, te ni ni'i sa'ya ñasi'i de ma, te ni kâku sa'ya ña, te ni ka xnani de suchi ma Enoc. Te Caín ma, ni sa'a de in ñuu, te ni xnani de ñuu ma Enoc, sukan nani sa'ya de ma.
01004018	Enoc ma ni yo kuu yuva Irad ma. Te Irad ma ni yo kuu yuva Mehujael ma. Te Mehujael ma ni yo kuu yuva Metusael ma. Te Metusael ma ni yo kuu yuva Lamec ma.
01004019	Te Lamec ma, ni iyo uu ñasi'i de. In ña ma ni yo nani Ada, te in-ka ña ma ni yo nani Zila.
01004020	Te sa'ya Ada ma kúu Jabal ma, te suu i kúu tna'a ñayii ka iyo ve'e sa'ma ma, te ka jito i kiti i ma.
01004021	Jabal ma ni iyo in ñani de nani Jubal, te suu de kúu tna'a ñayii ka tee yaa ji'in yutnu nani arpa ma ji'in yutnu nani flauta ma.
01004022	Te suni sa'ya Zila ma ni yo kuu Tubal-Caín ma, te ni yo sa'a de ndaka kaa nani bronce ma ji'in kaa nani hierro ma. Te ni iyo in ku'va Tubal-Caín ma ja ni yo nani ña Naamá.
01004023	Lamec ma, jiña'a de nuu nduu ñasi'i de ma: ―¡Ro'o, jin konini so'o va'a ja ká'an ri a! Ni ja'ni ri in tee kuechi ja ni xtnakue'e ña'a de, te suni ni ja'ni ri in suchi jaa kuechi ja ni wa'a ña'a i.
01004024	Te nú jin ka'ni i Caín ma, jin ndachunaa i uja jichi. Te nú jin ka'ni ña'a i maa ri, jin ndachunaa i uni xiko ja'un uu (77) jichi ―kúu de jiña'a de.
01004025	Te Adán ma, ni kixi ka'nu tuku de ji'in ñasi'i de ma, te ni iyo in-ka sa'ya ña ji'in de, te ni ka xnani ña i Set, vaa ni ka'an ña: ―Maa Su'si ma ni ndataa in-ka sa'ya o ja nukuiñi nuu tniñu Abel ma, suchi ni ja'ni ña'a Caín ma ―kúu ña ká'an ña.
01004026	Suni ni iyo in sa'ya Set ma, te ni xnani de suchi ma Enós. Te onde kivi yukan, te ni ka keja'a ñayii ma ka ndakune'e i Iya Tátnuni ma ja na chindee ña'a ya.
01005001	Cha'a kúu libru ká'an na in ka kuu sa'ya tata Adán ma. Te kivi nuu ni sa'a Su'si ma ñayii ma, ni sa'a ya i sukan kaa maa ya ma.
01005002	Kivi nuu ni sa'a Su'si ma ñayii ma chi ni sa'a ya tee ma ji'in ña'a ma, te ni ka'an ya ja va'a ja jin kuu i, te ni xnani ya tee ma Adán.
01005003	Te jâ yi'i Adán ma ciento oko uxi (130) kuiya nuu ni kâku in sayii de, te ni xnani de i Set, te ni ndaku kuiti i maa de.
01005004	Te ni yo teku-ka Adán ma una-ka ciento (800) kuiya, te ni ka iyo sayii de sasi'i de.
01005005	Te ndaka kuiya ni yo teku Adán ma ni yo kuu iin ciento oko uxi (930) kuiya, sana ni ji'i de.
01005006	Te jâ yi'i Set ma ciento u'un (105) kuiya nuu ni kâku in sayii de, te ni xnani de i Enós.
01005007	Te ni yo teku-ka Set ma una ciento uja-ka (807) kuiya, te ni ka iyo sayii de sasi'i de.
01005008	Te ndaka kuiya ni yo teku Set ma ni yo kuu iin ciento uxi uu (912) kuiya, te sana ni ji'i de.
01005009	Te jâ yi'i Enós ma kuun xiko uxi (90) kuiya nuu ni kâku in sayii de, te ni xnani de i Cainán.
01005010	Te ni yo teku-ka Enós ma una ciento ja'un-ka (815) kuiya, te ni ka iyo sayii de sasi'i de.
01005011	Te ndaka kuiya ni yo teku Enós ma ni yo kuu iin ciento u'un (905) kuiya, te sana ni ji'i de.
01005012	Te jâ yi'i Cainán ma uni xiko uxi (70) kuiya nuu ni kâku in sayii de, te ni xnani de i Mahalaleel.
01005013	Te ni yo teku-ka Cainán ma una ciento uu xiko-ka (840) kuiya, te ni ka iyo sayii de sasi'i de.
01005014	Te ndaka kuiya ni yo teku Cainán ma ni yo kuu iin ciento uxi (910) kuiya, te sana ni ji'i de.
01005015	Te jâ yi'i Mahalaleel ma uni xiko u'un (65) kuiya nuu ni kâku in sayii de, te ni xnani de i Jared.
01005016	Te ni yo teku-ka Mahalaleel ma una ciento oko uxi-ka (830) kuiya, te ni ka iyo sayii de sasi'i de.
01005017	Te ndaka kuiya ni yo teku Mahalaleel ma ni yo kuu una ciento kuun xiko ja'un (895) kuiya, te sana ni ji'i de.
01005018	Te jâ yi'i Jared ma ciento uni xiko uu (162) kuiya nuu ni kâku in sayii de, te ni xnani de i Enoc.
01005019	Te ni yo teku-ka Jared ma una-ka ciento (800) kuiya, te ni ka iyo sayii de sasi'i de.
01005020	Te ndaka kuiya ni yo teku Jared ma ni yo kuu iin ciento uni xiko uu (962) kuiya, te sana ni ji'i de.
01005021	Te jâ yi'i Enoc ma uni xiko u'un (65) kuiya nuu ni kâku in sayii de, te ni xnani de i Matusalén.
01005022	Te ni yo sa'a Enoc ma sukan játna ini Su'si ma, te ni yo teku-ka de uni-ka ciento kuiya, te ni ka iyo sayii de sasi'i de.
01005023	Te ndaka kuiya ni yo teku Enoc ma ni yo kuu uni ciento uni xiko u'un (365) kuiya.
01005024	Ja sukan ni yo kuu Enoc ma ja ni yo sa'a de sukan játna ini Su'si ma, te in kivi, te ni ki ndikueka ña'a ya te kuan no'o teku de.
01005025	Te jâ yi'i Matusalén ma ciento kuun xiko uja (187) kuiya nuu ni kâku in sayii de, te ni xnani de i Lamec.
01005026	Te ni yo teku-ka Matusalén ma uja ciento kuun xiko uu-ka (782) kuiya, te ni ka iyo sayii de sasi'i de.
01005027	Te ndaka kuiya ni yo teku Matusalén ma ni yo kuu iin ciento uni xiko iin (969) kuiya, te sana ni ji'i de.
01005028	Te jâ yi'i Lamec ma ciento kuun xiko uu (182) kuiya nuu ni kâku in sayii de,
01005029	te ni xnani de i Noé, vaa ka'án de: Suchi ya'a sa'a ja jin kaku o nuu tnundo'o tnuneni ka ndo'o o a kuechi ja ni ka'an u'vi Su'si ma ja kuu ñu'ú ya.
01005030	Te ni yo teku-ka Lamec ma u'un ciento kuun xiko ja'un-ka (595) kuiya, te ni ka iyo sayii de sasi'i de.
01005031	Te ndaka kuiya ni yo teku Lamec ma ni yo kuu uja ciento uni xiko ja'un uu (777) kuiya, te sana ni ji'i de.
01005032	Nuu yi'i Noé ma u'un ciento (500) kuiya ma, te ni ka iyo sayii de ma, te in i ma ni xnani de Sem, te in-ka i ma ni xnani de Cam, te in-ka i ma ni xnani de Jafet.
01006001	Nuu ni keja'a ve kukua'a ñayii ma nuu ñu'ú a te ni ka iyo sasi'i i ma,
01006002	te suchi ni ka yo jinukuechi nuu Su'si ma, ni ka jini i sasi'i ñayii ma ja vivii ka ndaa i ma. Sani te ni ka jeka i suchi si'i ni ka kuu ini maa i ma.
01006003	Kovaa ni jani ini Iya Tátnuni ma: ―Masu kua'a o tnu'u ja koteku ñayii ma ni-kani ni-jika, vaa masu nawa kúu i, nú masu a yikikuñu-ni kúu i. Chukan kúu ja yika-ni a ciento oko-ni (120) kuiya koteku i ―kúu ya ká'an ya.
01006004	Te kivi yukan chi ni ka iyo ñayii na'nu xen-xeen, te inusukun xen-xeen i. Ni ka kâku i nuu ni ka jeka tna'a suchi ni ka yo jinukuechi nuu Su'si ma ji'in sasi'i ñayii ma te ni ka iyo sa'ya i ma, te suchi ya'a, ni ka yo kunuu maa i nuu ñayii ma ja inundatnu-ka i ma
01006005	Ni jini Iya Tátnuni ma ja ni kukua'a xeen ja u'vi ja ka sa'a ñayii ma nuu ñu'ú ya, te ndimaa ni ka yo jani ini i ja jin sa'a i ja u'vi ma.
01006006	Te ni ndakani xeen ini ya ja ni sa'a ya ñayii ma nuu ñu'ú ya, te ni tna-u'vi xeen ini anua ya ma.
01006007	Sani te ni ka'an ya: ―Xnaa o ñayii ni sa'a o ma ja ka iyo i nuu ñu'ú ma. Te suni maa i sa'a o ji'in kiti ma ji'in ndaka nuu kiti ka ñu'u maa ti nuu ñu'ú ma ji'in lasaa ma. ¡Ndákani xeen ini o ja ni sa'a o ndaka ma! ―kúu ya ká'an ya.
01006008	Kovaa tee nani Noé ma chi ni yo jatna ini Su'si ma sukan ni yo sa'a de ma.
01006009	Sa'a ni yo kuu tee nani Noé ma. Noé ma ni yo kuu in tee va'a ini, te ndimaa ni yo kandija de ja ká'an Iya Tátnuni ma ne'un ndaka tee ni ka ja'nu ji'in de ma, te maa in-ni de ni yo sa'a ja va'a sukan játna ini Su'si ma.
01006010	Te ni iyo uni sa'ya de. In i ni yo nani Sem, te in-ka i ma ni yo nani Cam, te in-ka i ma ni yo nani Jafet.
01006011	Kovaa ni jini Su'si ma ja nuu ñu'ú ya chi iyo xeen ja u'vi ji'in ja ka sa'a ndeva'a tna'a xeen ñayii ma.
01006012	Te ni jini Iya Tátnuni ma ja iyo xeen ja u'vi nuu ñu'ú a, vaa ndaka ñayii ma ñatuu ka sa'a i sukan játna ini ya ma.
01006013	Kovaa sa'a ni jiña'a ya nuu Noé ma: ―Jâ ni jani ini sa ja xnaa sa ndaka ñayii a, vaa kuechi ja ka sa'a ndeva'a tna'a xeen maa i ma. Chukan kúu ja xnaa sa ñayii a ji'in ndaka ja iyo ñuu ñayivi a.
01006014	Te ndijin, sa'a ni in arca ji'in tnu gofer, sukan-va'a kanda ja ma kivi ndute ma, te sa'a ni ve'e ini tnu ma, te kasi ni ji'in brea tna'a ja tnii tna'a ma ichi ini tnu ma ji'in yika tnu ichi ke'e ma.
01006015	Medida ya'a sa'a ni tnu: Ciento uu xiko (140) metro kani sa'a ni tnu. Oko uni (23) metro anchu sa'a ni tnu. Te uxi kuun (14) metro sukun sa'a ni tnu.
01006016	Sotna'a ni uni jichi ve'e ja sa'a ni tnu ma, te sa'a ni in nuu konune yika tnu ma nuu vala-nka sani te jinu onde sukun ma, ji'in in ye'e ichi xiñi tnu ma,
01006017	vaa tetniñu sa in savi xen-xeen ni-ka'nu nuu ñu'ú a ja xnaa sa ndaka ja teku iyo ichi chii andivi a, te ndaka ja iyo nuu ñu'ú a ndi'i kûu.
01006018	Kovaa skuiso sa nuu ni ja maa ni ji'in ñasi'i ni a ji'in janu ni a ji'in sayii ni a chi jin kivi koo ni nuu arca ma.
01006019	Te chinee ni nuu arca ma ndi-uu ndi-uu nuu ndaka kiti ka teku ka iyo a, na ko ka'an o a in kiti yii ji'in in kiti si'i, sukan-va'a jin koteku ti ji'in ni.
01006020	Suni kivi koo tna ndi-uu ndi-uu nuu ndaka lasaa ma ji'in ndaka nuu kiti ma, sukan-va'a kuu jin koteku ti.
01006021	Te xtutu ni ndaka nuu ja kuu jin kaa ni ma, te tava'a ni, sukan-va'a koo ja jin kaa ni ji'in ndaka kiti ma ―kúu ya jiña'a ya.
01006022	Te ni sa'a Noé ma ndaka sukan ni tatnuni Su'si ma.
01007001	Sani te Iya Tátnuni ma, jiña'a ya nuu Noé ma: ―Maa in-ni ni ni ndani'i sa ne'un ndaka ñayii a ja sa'a ni sukan játna ini maa sa. Chukan kúu ja kivi koo ni ji'in ndaka ñayii ve'e ni a nuu arca ma.
01007002	Ja ndaka kiti kuu kaa ni ma chinee ni uja kiti yii ji'in uja kiti si'i, kovaa kiti masu kuu kaa ni ma chinee ni in-ni kiti yii ji'in in-ni kiti si'i.
01007003	Suni chinee ni uja kiti yii ji'in uja kiti si'i ja ndaka lasaa ka ndava andivi ma, sukan-va'a ma naa ti nuu ñu'ú a.
01007004	Vaa nuu uja kii ma te sa'a sa ja kuun savi uu xiko kivi nduu ñuu ni-ka'nu nuu ñu'ú a, te xnaa sa ndaka ja ka teku ni sa'a sa ka iyo ni-ka'nu nuu ñu'ú a ―kúu ya jiña'a ya.
01007005	Te ni sa'a Noé ma ndaka sukan ni tatnuni Iya Tátnuni ma nuu de ma.
01007006	Te iñu ciento (600) kuiya yi'i de nuu ni chitu ndute ma nuu ñu'ú ya.
01007007	Sani te ni ka kivi koo Noé ma nuu arca ma ji'in sa'ya de ma ji'in ñasi'i de ma ji'in janu de ma, sukan-va'a jin kaku de nuu ndute ma.
01007008	Te kiti kuu kaa ñayii ma ji'in kiti masu kuu kaa i ma ji'in ndaka lasaa ma ji'in ndaka kiti ka ñu'u maa ti nuu ñu'ú ya,
01007009	ni ka kivi koo ndi-uu ndi-uu tna ti ji'in Noé ma, in kiti si'i te in kiti yii, sukan ni tatnuni maa Su'si ma.
01007010	Nuu ni ndi'i uja kii ma, te ni keja'a ni kuun ndute kua'a ma nuu ñu'ú ya.
01007011	Nuu yi'i Noé ma iñu ciento (600) kuiya ma, maa ja'un uu (17) kii yoo ku-uu ma, ni ka ndatnana ñu'ú ma, te ni nana ndute yi'i chii ñu'ú ma, te ni ka ndanune andivi ma, te ni keja'a ni kuun xen-xeen savi ma.
01007012	Uu xiko (40) kivi ja nduu ñuu ni kuun savi ma nuu ñu'ú ya.
01007013	Te maa kivi ni tatnuni ya ma ni ka kivi koo Noé ma nuu arca ma ji'in sayii de Sem ma ji'in Cam ma ji'in Jafet ma ji'in ñasi'i de ma ji'in ndi-nuni janu de ma.
01007014	Te ni ka kivi koo de ji'in ndaka kiti ni xtutu de ma ja ka iyo ti yuku ma ji'in kiti ka iyo ve'e ma, suni kiti ka ñu'u maa ti nuu ñu'ú ya ji'in ndaka lasaa ma.
01007015	Sukan ni kivi Noé ma nuu arca ma ji'in ndi-uu ndi-uu kiti ka teku ma.
01007016	Ni ka kivi koo in kiti yii ji'in in kiti si'i ndi-tna'a nuu mamaa ti ma sukan ni tatnuni Su'si ma nuu Noé ma. Sani te Iya Tátnuni ma, ni jasi ya ye'e arca ma.
01007017	Te uu xiko (40) kivi ja nduu ñuu ni kuun savi xen-xeen ma nuu ñu'ú ya, te nuu ve kaa ndute ma nuu ñu'ú ya, ni ndone'e ndute ma arca ma, te ni nukoxtnee tnu nuu ndute ma.
01007018	Te ndi-vala ndi-vala ve kaa-ka ndute ma, kovaa arca ma chi nuu de ma-ni yoxtnee tnu.
01007019	Ûni ni kaa xeen ndute ma, te ni ka sa'vi ndi'i nuu yuku sukun-ka ka iyo nuu ñu'ú ya.
01007020	Te ni kaa ndute ma vi'i-ka uja (7) metro xini yuku sukun-ka ma.
01007021	Te sukan ni ka ji'i ndaka ñayii ma ji'in ndaka kiti ni ka yo teku te ni ka yo kanda ti nuu ñu'ú ya: lasaa ma ji'in kiti xeen ma ji'in kiti ka iyo ve'e ma ji'in ndaka nuu kiti ka ñu'u maa ti nuu ñu'ú ya.
01007022	Te ni ka ji'i ndaka ñayii ma ji'in ndaka kiti kúu ka xtatachi ni ka iyo nuu ñu'ú ya.
01007023	Te sukan ni xnaa Su'si ma nuu ñu'ú ya ndaka ja ni ka yo teku ma: onde ñayii ma ji'in kiti ka iyo ve'e ma ji'in kiti ka ñu'u maa ti nuu ñu'ú ya ji'in ndaka lasaa ka ndava ichi chii andivi a. Ndaka ti ni ka naa nuu ñu'ú ya. Maa in-nka-ni Noé ma ni ka kendoo ji'in tna'a de ma ji'in ndaka kiti ni ka yinee ji'in de nuu arca ma.
01007024	Te ni ñu'u ndute ma nuu ñu'ú ya ciento uu xiko uxi (150) kivi.
01008001	Sani te ni ndaka'án Su'si ma Noé ma ji'in ndaka kiti ka yinee ji'in de nuu arca ma, kiti ka iyo yuku ma ji'in kiti ka iyo ve'e ma. Te ni sa'a Su'si ma ja ni keja'a yi'i xeen tachi nuu ñu'ú ya, te ni keja'a ni yichi ndute ma.
01008002	Te ni ka ndandesi nuu kána ndute ma ji'in ndute ni kuun andivi ma, te ni numa savi ma.
01008003	Jaku jaku, sani te ni keja'a ve yichi ndute ma nuu ñu'ú ya.
01008004	Nuu ja'un uu (17) kii yoo ku-uja ma ni nukuiñi arca ma nuu yuku Ararat ma.
01008005	Te ndute ma, jaku jaku ve nuu-ka de, onde kivi xinañu'u yoo ku-uxi ma saa ni ka ndatuu xini yuku ma.
01008006	Sani te nuu ni ya'a uu xiko (40) kivi ma, ni ndakune Noé ma ye'e luluu ni sa'a de yika arca ma.
01008007	Te ni xsiaa de in lakaka kua'an ti, te ndáva kua'an ndáva vee-ni ti ni yo kuu ti, ndetu ti na ora ndayichi nuu ñu'ú ma.
01008008	Sani te ni xsiaa tuku de in sata kua'an ti, sukan-va'a kuni de nú jâ ve yichi ndute ñu'u nuu ñu'ú ya.
01008009	Kovaa masu nde ni ni'i sata ma nuu jinkoo ti, te ni ndakokuiñi ti nuu arca ma, vaa ñu'u-ka ndute ma nuu ñu'ú ya. Te ni skuili Noé ma nda'a de ma ja ni ndatnii de sata ma, te ni ndachi'i de ti nuu arca ma.
01008010	Ni yo ndetu de uja-ka kii, te ni ndaxsiaa de sata ma kua'an tuku ti.
01008011	Jâ ve kunee nuu ni ndenda sata ma. Yiyu'u ti in nda'a yutnu tnu olivo ja na'a ja yika ni tna'nu. Sukan, te ni jini tnuni Noé ma ja jâ ni ndayichi ndute ma nuu ñu'ú ma.
01008012	Ni yo ndetu-ka de uja-ka tuku kii, sana ni ndaxsiaa de sata ma kua'an ti, kovaa chukan, sani te masu ni ndakokuiñi-ka ti.
01008013	Nuu yi'i Noé ma iñu ciento in (601) kuiya ma kúu nuu ni ndi'i ndute ma ni yichi. Kivi xinañu'u yoo xinañu'u kuiya yukan, ni ndakune Noé ma arca ma, te ni jini de ja ni ndayichi nuu ñu'ú ma.
01008014	Nuu oko uja (27) kivi yoo ku-uu ma, ni ndi'i kuiti nuu ñu'ú ya ni ndayichi.
01008015	Sani te jiña'a Su'si ma Noé ma:
01008016	―Kí ndee ni kii ni ji'in sa'ya ni a ji'in ñasi'i ni a ji'in janu ni a.
01008017	Suni ndene'e tna ni ndaka kiti ka teku ka yinee ji'in ni a: lasaa a ji'in kiti ka iyo ve'e ma ji'in ndaka kiti ka ñu'u maa ti nuu ñu'ú a, sukan-va'a jín ndata'vi ti, te jín xchitu ti nuu ñu'ú a ―kúu ya jiña'a ya.
01008018	Te sukan ni ka nde koo Noé ma ji'in sa'ya de ma ji'in ñasi'i de ma ji'in janu de ma nuu arca ma.
01008019	Suni ni ka nde koo ndaka kiti ka iyo ve'e ma ji'in lasaa ma ji'in ndaka kiti ka ñu'u maa ti nuu ñu'ú a, sukan ka iyo nuu mamaa ti ma.
01008020	Sani te ni sa'a Noé ma in altar nuu ka'mi de ja ndakua'a de nuu Iya Tátnuni ma ja ndákuanta'vi de nuu ya ma, te maa siki altar ma ni ja'mi de kiti kúu kaa o ma ji'in lasaa kuu kaa o ma ja ni ndakua'a de nuu ya ma.
01008021	Nuu ni ni'i Iya Tátnuni ma xiko asi ma, ni ka'an ya: ―Visi ja jani ini ñayii ma masu ja va'a kúu onde nuu jaa i ma, kovaa masu nama uun-ka ko ka'an o in ja u'vi ja kuu ñu'ú ya ja kuechi ñayii ma. Ni a masu xnaa-ka o in-ka jichi tuku ñayii ma sukan ni sa'a o vitna a.
01008022	Nani koo ñu'ú ya chi koo ja jin saka i te koo ja jin ndaxtutu i, koo tiempu vijin te koo tiempu i'ni, te koo nduu te koo jakuaa ―kúu ya ká'an ya.
01009001	Ni ka'an Su'si ma in ja va'a ja kuu Noé ma ji'in sa'ya de ma, te jiña'a ya de: ―Jin ko kuu ni ñayii jin ndata'vi jin ndakaya. Jin koo sa'ya tata ni, te jin xchitu ni nuu ñu'ú ya.
01009002	Ndaka kiti ka iyo nuu ñu'ú ya, maa ni jin tatnuni nuu ti te jin koyu'u ña'a ti: lasaa ma ji'in kiti xeen ka iyo yuku ma ji'in kiti ka ñu'u maa ti nuu ñu'ú ya ji'in tiaka ka ñu'u nuu ndute mar ma. Nuu ndaka ti jin ko tatnuni ni.
01009003	Te ndaka kiti ka teku ka kanda ka iyo ma ji'in ndaka nuu yuva ma ko kuu ja jin kaa ni, sukan-va'a jin koteku ni. Vaa maa sa táa ndaka ja kuu jin kaa ni.
01009004	Kovaa masu ko jin kaa ni kuñu kiti ni ji'i nimaa te ñatuu ni kee niñi ti ma, vaa niñi ma sa'a ja kúu ka teku ndaka ti ma.
01009005	Nú in ñayii ma, te ka'ni i in-ka ñayii ma, ja ndaa ja ndakan sa kuenda nuu i kuechi ni sa'a i ma, te suni sukan ndakan sa kuenda nuu kiti ma nuna ka'ni ti in ñayii ma.
01009006	Nú na in na ka'ni in ñayii ma, in-ka ñayii ndaka'ni ña'a, vaa ñayii ma chi maa sa ni sa'a i sukan kaa maa sa ya ji'in sukan kúu maa sa ya.
01009007	Te ndijin, jin ko kuu ni ñayii jin ndata'vi jin ndakaya, te jin koo sa'ya tata ni, sukan-va'a jin ndakaya ni, te jin xchitu ni nuu ñu'ú ya ―kúu ya jiña'a ya.
01009008	Ni ka'an tuku Su'si ma nuu Noé ma ji'in nuu sa'ya de ma, te jiña'a ya:
01009009	―Te sa'a skuiso sa te ká'an sa nuu ni naxe jin koo va'a ni nuu sa ji'in sa'ya tata ni ma
01009010	ji'in ndaka kiti ka teku ka iyo ji'in ni a, na ko ka'an o ja ndaka kiti ka teku ka iyo nuu ñu'ú a ja ni ka nde koo ni ji'in ti nuu arca ma: lasaa ma ji'in kiti kúu jin koo ve'e ma ji'in kiti ka iyo yuku ma.
01009011	Te tna'a cha'a kúu ja skuiso sa te ká'an sa nuu ni naxe jin koo va'a ni nuu sa: ja ni ma xnaa-ka sa ñayii ma ji'in ndute ma ni a masu kii-ka ndute ma ja xnaa de nuu ñu'ú ya ―kúu ya jiña'a ya.
01009012	Te ni jiña'a tuku ya: ―Cha'a kúu in seña ja sa'a sa nuu ndaka ni a ji'in nuu ndaka kiti ka teku ka iyo ji'in ni a, sukan skuiso sa ja jin koo va'a ni nuu sa ni-kani ni-jika:
01009013	Chundijin sa tikoya'nde a nuu viko a, te suu i ko kuu in seña nuu ñu'ú a, sukan-va'a jin kona'a ni sukan ni skuiso sa te ni ka'an sa naxe jin koo va'a ni nuu sa a.
01009014	Ora ndaxchitu sa viko andivi ma ja kuun savi nuu ñu'ú a te nuu viko ma kenda tikoya'nde ma,
01009015	te ndaka'án sa sukan ni skuiso sa te ni ka'an sa ja naxe jin koo va'a ni nuu sa a ji'in ndaka ja ka teku ka iyo nuu ñu'ú a. Te ûni ni masu nama uun-ka sa'a sa ja kuun xen-xeen savi ma ja xnaa ndute ma nuu ñu'ú a.
01009016	Ndaka ora kenda tikoya'nde ma nuu viko ma kuni maa sa, te ndaka'an sa ja ni skuiso sa ja sa'a sa nuu ni ni-kani ni-jika ji'in ndaka ja ka teku ka iyo nuu ñu'ú a ―kúu ya jiña'a ya.
01009017	Sa'a ni xsinu Su'si ma ja ni jiña'a ya nuu Noé ma: ―Cha'a kúu ja skuiso sa te ká'an sa sukan jin koo va'a ni nuu sa ji'in ndaka ja ka teku ka iyo nuu ñu'ú ya ―kúu ya jiña'a ya.
01009018	Sa'ya Noé ma suchi ni ka nde koo nuu arca ma ka kuu Sem ma ji'in Jafet ma ji'in Cam ma. Te Cam ma kúu yuva Canaán ma.
01009019	Suchi ya'a ni ka yo kuu ndinuni sayii Noé ma, te ja sa'ya tata i ma te ni ka ndaxchitu i ni-ka'nu nuu ñu'ú ya.
01009020	Te Noé ma ni keja'a de jitu de ñu'ú ma. Te ni sunkoo de in tnu uva.
01009021	Te in kivi, te ni ji'i xeen de ndute nde'ya nani uva ma, te ni ndajini de, te kátuu vichi de ini ve'e sa'ma nuu iyo de ma.
01009022	Te Cam ma, suchi kúu yuva Canaán ma, ni jini i ja iyo vichi yuva i ma kátuu de, te ni ja'an i ni jan nukani i nuu ñani i ma ja ka iyo suchi ma ke'e ma.
01009023	Sani te Sem ma ji'in Jafet ma ni ka ke'en i in sa'ma, te ni ka sonee i siki chiyo i ma, te ka jika yata ka jika yata i ni jan koo i ni ka jan kasi i yuva i ma, sukan-va'a ma jin kuni i de ja iyo vichi de kátuu de ma.
01009024	Nuu ni ndiku'un ini Noé ma ja ni ndajini de ma, te ni ni'i de tnu'u de ja sukan ni sa'a sa'ya de suchi lule-ka ma,
01009025	te ni ka'an de: ―¡Ja u'vi kó kuu Canaán ya! Te kó kuu i in suchi kunukuechi nuu nduu ñani i a ―kúu de ká'an de.
01009026	Te suni ni ka'an de: ―¡Ja va'a kúu Iya Tátnuni ma, Su'si Sem ma! ¡Te Canaán ma kó kuu suchi kunukuechi nuu i!
01009027	¡Ndásaka'nu-ka Su'si ma ñu'ú Jafet ma! ¡Te kóo Jafet ma ve'e sa'ma nuu iyo Sem ma, te Canaán ma kó kuu suchi kunukuechi nuu nduu i ma! ―kúu de ká'an de.
01009028	Ni ya'a ja ni ñu'u ndute kua'a xeen nuu ñu'ú ya, te Noé ma ni yo teku-ka de uni ciento uu xiko uxi-ka (350) kuiya.
01009029	Sani te ni ji'i de nuu yi'i de iin ciento uu xiko uxi (950) kuiya ma.
01010001	Ñayii ya'a ka kuu sa'ya tata Noé ma: Sem ma, Cam ma ji'in Jafet ma ka kuu sa'ya Noé ma.
01010002	Te sa'ya Jafet ma ka kuu Gomer ma, Magog ma, Madai ma, Javán ma, Tubal ma, Mesec ma ji'in Tiras ma.
01010003	Te sa'ya Gomer ma ka kuu Askenaz ma, Rifat ma ji'in Togarma ma.
01010004	Te sa'ya Javán ma ka kuu Elisa ma, Tarsis ma, Quitim ma ji'in Dodanim ma.
01010005	Te ndaka ñayii ya'a ni ka jinkoo i ichi yu'u ndute mar ma ja jin ko kuu ñuu i ma, te mamaa jichi ñayii ma, mamaa i ñuu i, te mamaa i sa'an i.
01010006	Te sa'ya Cam ma ka kuu Cus ma, Mizraim ma, Fut ma ji'in Canaán ma.
01010007	Te sa'ya Cus ma ka kuu Seba ma, Havila ma, Sabta ma, Raama ma ji'in Sabteca ma. Te sa'ya Raama ma ni ka yo kuu Seba ma ji'in Dedán ma.
01010008	Te sa'ya Cus ma ni yo kuu Nimrod ma. Tee ya'a ni yo kuu tee xinañu'u ja ni iyo de ñuu ñayivi a, ja ni iyo tnu'u ndee tnu'u ndatnu de ja ni yo tatnuni de.
01010009	Te tee ya'a ni wa'a Su'si ma tnu'u ndee tnu'u ndatnu, te ni yo kunuu maa de ni yo nduku de kiti yuku ma. Te yukan ni kee tnu'u ndichi ja ka ka'an ñayii ma sa'a ma: "Sukan ni yo kuu Nimrod ma ja maa Iya Tátnuni ma ni wa'a tnu'u ndee tnu'u ndatnu ja ni yo kunuu maa de ni yo ja'ni de kiti yuku ma". Sa'a ka ka'an i ma.
01010010	Te sa'a ni keja'a de ni tatnuni de nuu ñuu Babel ma, nuu ñuu Erec ma, nuu ñuu Acad ma, nuu ñuu Calné ma ja ka iyo i ichi ñuu Sinar ma.
01010011	Te ichi ñuu ya'a ni kee de te kua'an de ichi ñuu Asiria ma, te ni sa'a de ñuu nani Nínive ma, ñuu Rehobot ma, ñuu Cala ma
01010012	ji'in ñuu Resén ma ja iyo i me'ñu ñuu Nínive ma ji'in ñuu Cala ma.
01010013	Te sa'ya Mizrain ma ka kuu Ludin ma, Anamim ma, Lehabim ma, Naftuhim ma,
01010014	Patrusim ma, Casluhim ma ji'in Caftorim ma, te ne'un ñayii ya'a ni ka ke koo ñayii ka kuu filisteo ma.
01010015	Te sa'ya xinañu'u Canaán ma kuu Sidón ma, te saa ni kenda Het ma,
01010016	te suni sa'ya de ka kuu ñayii ñuu jebuseo ma, ñayii ñuu amorreo ma, ñayii ñuu gergeseo ma,
01010017	ñayii ñuu heveo ma, ñayii ñuu araceo ma, ñayii ñuu sineo ma,
01010018	ñayii ñuu arvadeo ma, ñayii ñuu zemareo ma ji'in ñayii ñuu hamateo ma. Sani te ni ka jitenuu sa'ya tata Canaán ma.
01010019	Te sa'ya tata Canaán ma ni ka jitenuu i ichi kua'an ichi ñuu Gerar ma, ni keja'a onde ñuu Sidón ma te ni kenda koo i onde ñuu Gaza ma, te ichi kua'an ñuu Sodoma ma ji'in ñuu Gomorra ma, ji'in ñuu Adma ma ji'in ñuu Zeboim ma chi ni kenda koo i onde ñuu Lasa ma.
01010020	Te ñayii ya'a ni ka yo kuu sa'ya tata Cam ma, mamaa de ñuu de te mamaa de sa'an de.
01010021	Te Sem ma ja kúu de ñani java'a-ka Jafet ma, suni ni ka iyo tna sa'ya de,
01010022	te tee ya'a ka kuu de: Elam ma, Asur ma, Arfaxad ma, Lud ma ji'in Aram.
01010023	Te sa'ya Aram ma ni ka yo kuu Uz ma, Hul ma, Geter ma ji'in Mas ma.
01010024	Te sa'ya Arfaxad ma ni yo kuu Sala ma, te sa'ya Sala ma ni yo kuu Heber ma.
01010025	Te Heber ma ja kúu de sa'ya tata Sema ma, suni ni ka iyo tna sa'ya de, te in de ma ni yo nani Peleg, vaa ne'un kivi yukan ni ka jitenuu ñayii ma te in in jichi i ni ka sa'a in in ñuu, te in-ka sa'ya Heber ma ni yo nani de Joctán.
01010026	Te Joctán ma ni ka iyo tna sa'ya tata de, te suu de ka kuu Almodad ma, Selef ma, Hazar-mavet ma, Jera ma,
01010027	Adoram ma, Uzal ma, Dicla ma,
01010028	Obal ma, Abimael ma, Seba ma,
01010029	Ofir ma, Havila ma ji'in Jobab ma. Ndaka tee ya'a ni ka yo kuu sa'ya tata Joctán ma.
01010030	Te ñu'ú nuu ni ka yo iyo de ma kúu ñuu nuu nani Mesa ma ichi ki'in o ñuu Sefar ma, ichi nuu ka iyo yuku sukun xeen ma ichi nuu kána kandii ma.
01010031	Ndaka ñayii ya'a ni ka yo kuu sa'ya tata Sem ma, mamaa de ñuu de, mamaa de sa'an de.
01010032	Ndaka ñayii ya'a ni ka yo kuu sa'ya tata sa'ya Noé ma, mamaa jichi i ma, mamaa i ñuu i. Ndaka ñayii ya'a ni ka ndata'vi, ni ka ndakaya nuu ni ya'a ja ni kuun savi xen-xeen ma ni-ka'nu ñuu ñayivi a, te maa i ni ka jitenuu ni-ka'nu ñuu ñayivi a.
01011001	Te ndaka ñayii ma, in-ni sa'an ni ka yo ka'an i, te ni ka yo jaku'ni ini nuu tna'a ndaka i.
01011002	Te ni ka ke koo i ichi nuu kána kandii ma, te ni ka kenda koo i in yoso ka'nu iyo ñuu Sinar ma, te ni ka kendoo i yukan.
01011003	Sani te ka ndatnu'u tna'a ndi-in ndi-in i: ―Jín sa'a o ndo'o, te jín tavi o i nuu ñu'u ma ―ka kuu i ka ka'an i. Te ndo'o ma ni ka jatniñu i kuenda tnu'u ja yuu, te nde'yu ka'va nuu kana petróleo ma ni ka jatniñu i ja ni ka sotna'a i ndo'o ni ka tavi i ma.
01011004	Sani te ka ka'an i: ―Jín sa'a o in ñuu ji'in in ve'e sukun sukun ja kenda onde andivi ma, sukan-va'a ko jin ndakune'e ña'a ñayii ma ja ni ka kundee o ni ka sa'a o ma, te má jin kua'a o tnu'u ja jin kuitenuu o ni-ka'nu ñuu ñayivi ya ―ka kuu i ka ka'an i.
01011005	Kovaa Iya Tátnuni ma, ni nuu ya, sukan-va'a konde'ya ya ñuu yukan ji'in ve'e sukun sukun ka yikuu ñayii ma ka sa'a i ma.
01011006	Te ni ka'an ya: ―Ndaka i chi in-ni ñuu ka kuu i, te in-ni sa'an ka ka'an i. Te ja ni ka jakondee i ka sa'a i a chi masu na in sunkani ña'a ka jani ini i.
01011007	Va'a-ka jín nukoo o, te jín saka nuu o sa'an ka ka'an i ma, sukan-va'a má jin jaku'ni ini nuu tna'a ni-in-nka i sa'an ka ka'an ndi-in ndi-in i ma ―kúu ya ká'an ya.
01011008	Te sukan ni jate nuu Iya Tátnuni ma ndaka i ni-ka'nu ñuu ñayivi a, te sukan, te ni ka sunkani i ñuu ka sa'a i nkuu ma.
01011009	Chukan kúu ja ni jakonani ñuu yukan Babel, vaa yukan kúu nuu ni saka nuu ni saka ni'ni Iya Tátnuni ma sa'an ka ka'an ndaka ñayii ñuu ñayivi a. Vaa yukan ni jate nuu ya ñayii ma ni-ka'nu ñuu ñayivi a.
01011010	Ndaka ñayii ya'a ka kuu sa'ya tata Sem ma: Ni ya'a uu kuiya ja ni kuun savi xen-xeen ma ja ni xnaa Su'si ma ndaka ja iyo ñuu ñayivi a, te Sem ma, ciento (100) kuiya iyo de, te ni iyo in sa'ya de ni yo nani Arfaxad.
01011011	Te ni yo teku-ka Sem ma u'un-ka ciento (500) kuiya, te ni ka iyo sayii de sasi'i de.
01011012	Te Arfaxad ma, iyo de ciento oko ja'un (135) kuiya te ni iyo in sa'ya de ni yo nani Sala.
01011013	Te ni yo teku-ka Arfaxad ma kuun ciento uni-ka (403) kuiya, te ni ka iyo sayii de sasi'i de.
01011014	Te Sala ma, iyo de oko uxi (30) kuiya, te ni iyo in sa'ya de ni yo nani Heber.
01011015	Te ni yo teku-ka Sala ma kuun ciento uni-ka (403) kuiya, te ni ka iyo sayii de sasi'i de.
01011016	Te Heber ma, iyo de oko uxi kuun (34) kuiya, te ni iyo in sa'ya de ni yo nani Peleg.
01011017	Te ni yo teku-ka Heber ma kuun ciento oko uxi-ka (430) kuiya, te ni ka iyo sayii de sasi'i de.
01011018	Te Peleg ma, iyo de oko uxi (30) kuiya, te ni iyo in sa'ya de ni yo nani Reu.
01011019	Te ni yo teku-ka Peleg ma uu ciento iin-ka (209) kuiya, te ni ka iyo sayii de sasi'i de.
01011020	Te Reu ma, iyo de oko uxi uu (32) kuiya, te ni iyo in sa'ya de ni yo nani Serug.
01011021	Te ni yo teku-ka Reu ma uu ciento uja-ka (207) kuiya, te ni ka iyo sayii de sasi'i de.
01011022	Te Serug ma, iyo de oko uxi (30) kuiya te ni iyo in sa'ya de ni yo nani Nacor.
01011023	Te ni yo teku-ka Serug ma uu ciento-ka (200) kuiya, te ni ka iyo sayii de sasi'i de.
01011024	Te Nacor ma, iyo de oko iin (29) kuiya, te ni iyo in sa'ya de ni yo nani Taré.
01011025	Te ni yo teku-ka Nacor ma ciento iin-ka (109) kuiya, te ni ka iyo sayii de sasi'i de.
01011026	Te Taré ma, iyo de uni xiko uxi (70) kuiya, te ni ka iyo sa'ya de Abram ma, Nacor ma ji'in Harán ma.
01011027	Ñayii ya'a ka kuu sa'ya tata Taré ma tee ni yo kuu yuva Abram ma ji'in Nacor ma ji'in Harán ma. Harán ma ni yo kuu yuva Lot ma,
01011028	te ni ji'i Harán ma xinañu'u-ka sana yuva de Taré ma. Maa ñuu ni kâku de ma ñuu nani Ur ma ja iyo i ñuu Caldea ma ni ji'i de.
01011029	Abram ma ni tnanda'a de ji'in Sarai ma, te Nacor ma ni tnanda'a de ji'in Milca ma ña'a kúu sasi'i tee ni yo kuu Harán ma, ku'u ña'a kúu Isca ma.
01011030	Sarai ma ña'a masu kuu koo sa'ya kúu ña.
01011031	Taré ma, ni kee de ñuu Ur ma ja iyo i ñuu Caldea ma, te kua'an de ñuu Canaán ma, te ni jeka de sa'ya de Abram ma ji'in sañani de Lot ma ji'in janu de Sarai ma, te kuan koo de. Kovaa nuu ni kenda koo de ñuu nani Harán ma, te ni ka kendoo de ja jin koo de yukan.
01011032	Te Taré ma, ni ji'i de ñuu Harán ma. Yi'i de uu ciento u'un (205) kuiya.
01012001	Kovaa Su'si Iya Tátnuni ma, ni jiña'a ya Abram ma: ―Xndoo ni ñuu ni ma ji'in tna'a ni ma ji'in tna'a yuva ni ma, te kua'an ni ñuu kaxtnu'u sa ma.
01012002	Te sa'ya tata ni ja taa maa sa ma jin ko kuu in ñuu ka'nu, te sa'a sa ja kuu ni, te ko kuu ni in ñayii kanuu, te ja va'a ko kuu ni nuu ndaka ñayii ma.
01012003	Te sa'a sa ja va'a nuu ñayii jin sa'a ña'a ja va'a ma, te ñayii jin sa'a ña'a ja u'vi ma, te sa'a sa i ja u'vi. Ja maa ni, te ndaka ñayii ñuu ñayivi a jin kuta'vi ja vii ja va'a ―kúu ya jiña'a ya.
01012004	Te ni kee Abram, te kua'an de sukan ni jiña'a Iya Tátnuni ma. Te ni jeka de sajin de Lot ma. Te iyo de uni xiko ja'un (75) kuiya nuu ni kee de ñuu Harán ma.
01012005	Kua'an de ji'in ñasi'i de Sarai ma ji'in sajin de Lot ma ji'in ndaka ja ni ni'i de ma ji'in ñayii ni ni'i de ñuu Harán ma ja jin kunukuechi i nuu de ma, te ni ka ke koo de ja kuan koo de ñuu Canaán ma, te ni ka kenda koo de.
01012006	Te ni ya'a Abram ma ñuu Canaán ma onde ni kenda de ñuu nani Siquem ma, onde nuu iyo tnu yaa nani More ma. Te ñayii ñuu Canaán ma ka iyo ñuu yukan.
01012007	Te yukan ni kenda Iya Tátnuni ma nuu Abram ma, te jiña'a ya: ―Sa'ya tata ni ma kua'a sa ñuu ya'a ―kúu ya jiña'a ya. Te ni sa'a de in altar nuu Iya Tátnuni ma iya ni kenda nuu de ma.
01012008	Sani te kua'an de in yuku kátuu ñuu Betel ma, te ni ndokani de in ve'e sa'ma ma nuu koo de. Te ichi nuu kuan kêe kandii ma iyo ñuu Betel ma, te ichi nuu kána kandii ma iyo ñuu Hai ma. Te yukan ni sa'a de in-ka altar ja chiñu'u de Iya Tátnuni ma.
01012009	Sani te ndi-vala ndi-vala kua'an de ichi ñuu Neguev.
01012010	Te ni iyo soko ji'in tnama xeen, te ni ka jeka tna'a Abram ma, te kuan koo de ichi ñuu Egipto ma ja jin koo de yukan, vaa iyo soko ji'in tnama xeen ñuu nuu ka iyo de ma.
01012011	Te ni kuu a nuu sani te kivi koo de ñuu Egipto ma, te jiña'a de ñasi'i de Sarai ma: ―Vitna chi jini ri ja vivii kaa ro,
01012012	te nuna jin kuni ña'a tee Egipto ma, te jin ka'an de: “Ñasi'i de kúu ña”, te jin ka'ni ña'a de ru'u ya, te jin xndoo teku ña'a de ro'o.
01012013	Chukan kúu a kuña'a ro ja ku'va ri kúu ro, sukan-va'a sa'a ro ja koo va'a ri te koteku ri ―kúu de jiña'a de.
01012014	Te nuu ni ka kenda koo de ñuu Egipto ma, te tee Egipto ma, ni ka jini de ña'a nani Sarai ma ja vivii kaa ña ma.
01012015	Suni ni ka jini tna ña'a tee ka jinukuechi nuu rey Faraón ma, te ka jiña'a de nuu Faraón ma ja vivii kaa ña'a yukan, te ni jan koo de ji'in ña ve'e Faraón ma.
01012016	Te kuechi a Sarai ma, te Faraón ma ni yo ka'an va'a de nuu Abram ma, te ni skuta'vi de tee ma ndikachi ji'in xndiki ji'in burru ji'in ñayii ka jinukuechi nuu de ma ji'in camello.
01012017	Kovaa ja kuechi Sarai ma, te Iya Tátnuni ma, ni sa'a ya ja ni kii ja u'vi xeen siki Faraón ma ji'in tna'a de ma.
01012018	Chukan kúu ja Faraón ma, ni tetniñu de ñayii ni jan kueka Abram ma. Te jiña'a de: ―¿Nava'a ni sa'a ña'a ni sa'a? ¿Nava'a ñatuu ni ka'an ni ja ñasi'i ni kúu ña'a ya'a?
01012019	¿Nava'a ni ka'an ni ja ku'va ni kúu ña? Ni sa'a ni ja vala-nka te ndakueka sa ña te ko kuu ña ñasi'i sa. Vitna, te ya'a ni ña, te kua'an ni ji'in ña ―kúu de jiña'a de.
01012020	Sani te jiña'a Faraón ma nuu tee ka jinukuechi nuu de ma ja na jin ndene'e de Abram ma ñuu Egipto ma ji'in ñasi'i de ma ji'in ndaka ja neva'a de ma.
01013001	Nuu ni nde koo Abram ma ñuu Egipto ma, te kuan koo de ichi Neguev ma ji'in ñasi'i de ma ji'in ndaka ja neva'a de ma ji'in sajin de Lot ma.
01013002	Abram ma ni kuxiku xeen de. Neva'a de oro ji'in plata ji'in kua'a kiti.
01013003	Te kuan nu koo de ndi-vala ndi-vala onde ni ka ndenda koo de ñuu Betel ma, onde nuu ni ka iyo de xinañu'u ma yatni ñuu Betel ma ji'in ñuu Hai ma.
01013004	Yukan kúu nuu ni sa'a de in altar ma. Te yukan ni chiñu'u de Su'si Iya Tátnuni ma.
01013005	Suni Lot ma xiku xeen kúu de. In-nuu ka kuu de ji'in xito de ma, vaa neva'a tna de ndikachi ji'in xndiki ji'in ñayii ka iyo ve'e sa'ma nuu ka iyo de ma.
01013006	Te ñuu yukan masu kánda jin koo ndaka de, kuechi ja ka neva'a kua'a xeen de kiti ma te ñatuu kánda ja jin koo tutu de, vaa kua'a xeen ñayii ma, masu kuu in-ni nuu jin koo i.
01013007	Chukan kúu ja tee ka jito kiti Abram ma, ni ka kanaa de ji'in tee ka jito kiti Lot ma. Te yukan ka iyo tna tee ka kuu cananeo ma ji'in tee ka kuu ferezeo ma.
01013008	Chukan kúu ja in kivi, te ni jiña'a Abram ma nuu Lot ma: ―Ndijin chi tna'a sa kúu ni. Chukan kúu ja masu va'a-ni ja jin ko kanaa o te jin ko kanaa tee ka jito kiti o a.
01013009	Te jiña iyo ñu'ú a, te kaji ni, te jikan-ta'vi sa ja kuu siin ni nuu sa. Nú ki'in ni ichi kua'a ma, te ki'in sa ichi satni ma, te nú ki'in ni ichi satni ma, te ki'in sa ichi kua'a ma ―kúu de jiña'a de.
01013010	Te Lot ma, ni ndonenuu de, te ni jini de ni-ka'nu ndu'va iyo yuyute Jordán ma, te ni jini de ja iyo kua'a ndute ja koso de itu de ma. Vaa ni-ka'nu ndu'va ma onde nuu iyo ñuu Zoar ma chi va'a xeen ni iyo, sukan iyo huerta maa Iya Tátnuni ma ji'in ñuu Egipto ma. Sukan ni iyo nuu ñatuu xnaa-ka ya ñuu Sodoma ma ji'in Gomorra ma.
01013011	Sani te Lot ma, ni kaji de ndu'va ichi nuu iyo yuyute Jordán ma, te kua'an de ichi yukan. Te sukan ni ka kuu siin de.
01013012	Abram ma, ni iyo de ñuu Canaán ma, nani Lot ma, iyo de ndu'va ñu'ú va'a ma, te ni ndokani de ve'e sa'ma nuu koo de ma yatni onde ñuu Sodoma ma,
01013013	ñuu nuu ka iyo ndimaa ñayii masu va'a ini ma te ka sa'a i ja masu játna ini Iya Tátnuni ma te ka jiso kuechi xeen i ma.
01013014	Ja ni ya'a Lot ma kua'an de ja ni ka kusiin de ji'in Abram ma, te maa Iya Tátnuni ma, sa'a ni jiña'a ya nuu Abram ma: ―Onde nuu iyo ni a te konde'ya va'a ni ichi ninu ma ichi nuu vee ma ichi kua'a ma ji'in ichi satni ma.
01013015	Te taa sa ndaka ñu'ú nde'ya ni a, te kuenda maa ni ko kuu ji'in sa'ya tata ni ma ni-kani ni-jika.
01013016	Te sa'a sa ja kua'a xeen sa'ya tata ni ma jin ko kuu, sukan iyo ñuyaka ni-ka'nu ñuu ñayivi a. Sukan masu kuu ka'vi o ñuyaka ma, sukan kua'a xeen sa'ya tata ni ma jin ko kuu.
01013017	Ndokuiñi ni, te kua'an ni ni-ka'nu ni-tu'u ñu'ú ya, vaa ndijin taa sa ―kúu ya jiña'a ya.
01013018	Abram ma ni ndakana de ndaka ve'e sa'ma nuu iyo de ma, te kua'an de, te ni iyo de ñuu tee nani Mamre nuu ka iyo tnu yaa ma, ja iyo yatni ñuu Hebrón ma. Te ni sa'a de yukan in altar nuu ndachiñu'u de Iya Tátnuni ma.
01014001	Kivi ni yo tatnuni Amrafel ma ñuu Sinar ma, te Arioc ma ni yo tatnuni ñuu Elasar ma, te Quedorlaomer ma ni yo tatnuni ñuu Elam ma, te Tidal ma ni yo tatnuni ñuu Goim ma,
01014002	ndaka rey ya'a ni ka kanaa ji'in Bera tee tátnuni ñuu Sodoma ma ji'in Birsa tee tátnuni ñuu Gomorra ma ji'in Sinab tee tátnuni ñuu Adma ma ji'in Semeber tee tátnuni ñuu Zeboim ma ji'in tee tátnuni ñuu Bela ma ja suni nani tna i ñuu Zoar ma.
01014003	Ndi-u'un rey ya'a ni ka ndaxtutu soldado de ma nuu ndaa Sidim ma, nuu iyo Ndute U'wa Xeen ma.
01014004	Uxi uu (12) kuiya ni ka yo ndikin de rey nani Quedorlaomer ma, te kuiya ku-uxi uni (11) ma ndi-u'un rey ma, ni ka jani ini de ja ma jin kandija-ka de ja ká'an rey ma.
01014005	Te kuiya kuu uxi kuun (14) ma, rey Quedorlaomer ma ji'in rey ka ketna'a ini ji'in de ma, kuan koo de ñuu Astarot Karnaim ma, te ni ka kundee de nuu ñayii refaíta ma. Sani te ni ka kundee de nuu ñayii zuzita ma ñuu Ham ma, te suni ni ka kundee de nuu ñayii emita ma ñuu Save-quiriataim ma,
01014006	te ñayii horeo ma, ni ka kundee de nuu i yuku Seir ma, te ni ka sondikin de ñayii yukan onde ndu'va Parán ma ja iyo i yatni nuu ñatuu kuiti nawa iyo ma.
01014007	Ja ni ka ndakokuiñi Quedorlaomer ma ji'in tee ka ketna'a ini ji'in de ma, ni ka ndenda koo de ñuu En-mispat ma, ja suni nani i Cades ma, te ni ka xnaa de ndaka ja iyo ichi ve koo de ñuu ñayii amalecita ma, te suni sukan ni ka sa'a de ji'in ñayii amorreo ma ja ka iyo ñuu Hazezontamar ma.
01014008	Sani te rey ka tatnuni ñuu Sodoma ma ji'in ñuu Gomorra ma ji'in ñuu Adma ma ji'in ñuu Zeboim ma ji'in ñuu Bela ma, kuan koo de nuu ndaa Sidim ma,
01014009	te yukan ni ka kanaa de ji'in tee kúu Quedorlaomer rey ñuu Elam ma ji'in tee kúu Tidal rey ñuu Goim ma ji'in tee kúu Amrafel rey ñuu Sinar ma ji'in tee kúu Arioc rey ñuu Elasar ma. Sukan ni ka kanaa kuun rey ma ji'in u'un-ka rey ma.
01014010	Te nuu ndaa Sidim ma ka iyo kua'a soko nuu ka ñu'u nde'yu ka'va petróleo. Te nuu ni ka ndakunu rey ñuu Sodoma ma ji'in rey ñuu Gomorra ma vaa ni ka jini de ja ma jin kundee-ka de ma, te ni ka kê koo de soko ma, kovaa jaku-ka rey ma ni ka jinu de ichi yuku ma ja jin kaku de.
01014011	Te tee ni ka kundee ma, ni ka ndake'en de ndaka ja ka ndeya'vi ka iyo ñuu Sodoma ma ji'in ñuu Gomorra ma ji'in ndaka ja jin kaa ñayii ñuu yukan ma, te kuan koo ji'in de.
01014012	Te suni ni ka jeka de Lot sajin Abram ma, vaa iyo tna de ñuu Sodoma ma, te kuan koo de ji'in tee ma ji'in ndaka ja neva'a de ma.
01014013	Kovaa in tee ni kaku ja ñatuu ni ka ni'i de tee ma. Ni kii de ni ki ndikani de nuu Abram tee ñuu hebreo ma, ja iyo de yuku tnu yaa kuenda tee nani Mamre tee kúu amorreo ma. Ñani tee kúu Escol ma ji'in Aner ma kúu Mamre ma, te tee ya'a chi ni ka yo ketna'a ini de ji'in Abram ma.
01014014	Nuu ni jini Abram ma ja kuan koo de ji'in sajin de ma, ni xtutu de ñayii ka jinukuechi nuu de ma, ñayii ni ka ja'nu ve'e de ma, te uni ciento ja'un uni (318) de kúu, te ni ka ke koo de ka sondikin de rey ma onde ñuu Dan ma.
01014015	Abram ma ji'in ñayii kuan koo ji'in de ma, in jakuaa, te ni ka kanaa de ji'in ndi-kuun rey ma, te ni ka kundee de, te ni ka sondikin de tee ma onde ñuu Hoba ma ja iyo i ichi ninu ñuu Damasco ma.
01014016	Te ni ka ndaxtandee de ndaka ja ni ka ke'en tee ma. Sukan ni sa'a Abram ma ja ni kaku sajin de Lot ma, te ni ndani'i ndaka ja kúu kuenda sajin de ma. Suni ni ka kaku kua'a ña'a ji'in kua'a-ka ñayii.
01014017	Nuu ni ndakokuiñi Abram ma nuu ni jinu ni kundee de nuu rey Quedorlaomer ma ji'in rey ni ka yo ketna'a ini ji'in de ma, ni kii rey ñuu Sodoma ma ndu'va Save ma ni ki nditna'a de Abram ma. Ndu'va Save ma suni nani i Ndu'va Rey.
01014018	Suni Melquisedec ma kúu tee kúu rey ñuu Salem ma, te sutu Su'si iya iyo onde sukun ma kúu de, te ni kene'e de xtatila ji'in ndute nde'ya nani uva ma,
01014019	te sa'a ni ka'an de ja vii ja va'a ja kuu Abram ma: ―Su'si iya iyo onde sukun ma, iya ni sa'a andivi ma ji'in ñuu ñayivi a na sa'a ya ja va'a ja kuu ni.
01014020	Jayiñu'u kúu Su'si iya iyo onde sukun ma ja ni sa'a ya ja ni kundee ni nuu ñayii ñatuu ka kuni va'a nuu ni ma ―kúu de jiña'a de. Sani te Abram ma ni ndakua'a de Melquisedec ma in a uxi jichi ja ni ndani'i de ma.
01014021	Sani te rey ñuu Sodoma ma, jiña'a de nuu Abram ma: ―Ndataa ni ñayii ma, te ndake'en maa ni ndaka ja ni ndani'i ni a ―kúu de jiña'a de.
01014022	Kovaa Abram ma, ni ndakone'e de: ―Jâ ni skuiso sa nuu Iya Tátnuni iya iyo onde sukun ma, iya ni sa'a andivi ma ji'in ñuu ñayivi a
01014023	ja masu ndake'en sa ni a vala ja kúu kuenda ni a, ni a in yu'va, ni a in ñií ndijan, sukan-va'a ma ko ka'an ni ja ndijin ni sa'a ja ni kuxiku sa.
01014024	Ñatuu nawa kuni sa, yika-ni ja ni ka jaa ñayii ka jinukuechi a. Kovaa tee ni ka yo ndikin ña'a a, tee ka kuu Aner ma ji'in Escol ma ji'in Mamre ma, na jin ndake'en maa de ja jin ko kuu kuenda de ―kúu de jiña'a de.
01015001	Ja ni jinu sukan ma, te Abram ma, ni jini nuu de ja ni ka'an Iya Tátnuni ma, te jiña'a ya: ―Má koyu'u ni, Abram, chi maa sa kúu iya jito ña'a a, te ka'nu xeen ja ndani'i ni ja taa sa ―kúu ya jiña'a ya.
01015002	Kovaa Abram ma, ni ndakone'e de: ―Iya Tátnuni, ¿na nde jiniñu'u ja taa ni? Vaa jini maa ni ja ñatuu na sa'ya sa, te tee kúu Eliezer tee ñuu Damasco ma, tee jinukuechi nuu sa a kúu tee nduta'vi ndaka ja neva'a sa a,
01015003	vaa ñatuu nde taa ni in sa'ya sa te tee jinukuechi nuu sa a nduta'vi ndaka ja neva'a sa a ―kúu de jiña'a de.
01015004	Te Su'si Iya Tátnuni ma, ni ndakone'e ya: ―Tee nduta'vi ndaka ja taa sa ma kúu sa'ya maa ni ma, te masu in ñayii ndeva'a-ni ―kúu ya jiña'a ya.
01015005	Sani te Iya Tátnuni ma, ni kene'e ya Abram ma ke'e ma, te jiña'a ya: ―Konde'ya ni andivi a, te ka'vi ni tiuxini ma, nú kundee ni ka'vi ni, sukan kua'a sa'ya tata ni ma ko kuu ―kúu ya jiña'a ya.
01015006	Abram ma, ni kandija de ja ká'an Iya Tátnuni ma, te chukan kúu ja ni ka'an Iya Tátnuni ma ja in ñayii sa'a ja va'a kúu de,
01015007	te jiña'a ya: ―Saña kúu Su'si Iya Tátnuni, te saña kúu iya ni ndene'e ña'a ñuu Ur ñuu ñayii caldeo ma, sukan-va'a taa sa ñu'ú ya'a ja kuta'vi ni ―kúu ya jiña'a ya.
01015008	Abram ma, ni ndakone'e de: ―Su'si sa Iya Tátnuni, ¿naxe kukanu ini sa ja kuta'vi sa ñu'ú ya'a? ―kúu de jiña'a de.
01015009	Te Iya Tátnuni ma, jiña'a ya: ―Kuan ke'en ni in cerra ji'in in ndixi'yu si'i ji'in in karneru kiti ka iyo uni kuiya ji'in in ndivi ji'in in sata ―kúu ya jiña'a ya.
01015010	Abram ma, ni jan sia'a de ndaka kiti ya'a nuu Iya Tátnuni ma, te ni ta'vi sava de ti, te ni jakin-tuu de nduu pedasu ndi-in ndi-in ti ma, kovaa ndivi ma ji'in sata ma chi ñatuu ni ta'vi de ti.
01015011	Te loti ma, ka nukoo ti yatni siki kuñu kiti ni ka ji'i ma, kovaa Abram ma, ni taji de ti.
01015012	Nuu ve ñini ma, te Abram ma, ni jinu ñuma'na de, te ni kixi xeen de. Sani te ni kunee xeen, te ni yu'u xeen de.
01015013	Sani te Iya Tátnuni ma, jiña'a ya: ―Jiniñu'u ja kuni ni ja sa'ya tata ni ma, jin koo i in-ka ñuu, te yukan jin kunukuechi i, te jin ndo'o jin neni i, te jin sa'a ndeva'a ña'a ñayii ma kuun ciento kuiya.
01015014	Kovaa suni xndo'o xneni tna sa ñuu yukan, te sana sa'ya tata ni ma, jin nde koo i ñuu yukan, te jin koneva'a i kua'a xeen ja ndeya'vi ja ni ka ni'i i yukan.
01015015	Te maa ni chi kuu nija'nu vii kuu nija'nu va'a ni sana kûu ni, te sukan ndatna'a ni ji'in tna'a ni ñayii jana'a ma.
01015016	Te nú ni ka kâku sa'ya sasukua ni ma, te jin ndakokuiñi i ñuu ya'a, vaa ñatuu chitu-ka ja u'vi ka sa'a ñayii amorreo ma ―kúu ya jiña'a ya.
01015017	Nuu ni kunee ma, ni jini de in jitnu kana ñu'ma ji'in in ñu'u ndu'va kua'an vee me'ñu pedasu kiti ni ta'vi de ma.
01015018	Te maa kii yukan Iya Tátnuni ma, ni skuiso ya te jiña'a ya nuu Abram ma: ―Ñu'ú ya'a kua'a sa sa'ya tata ni ma, onde yute Egipto ma te onde yute ka'nu nani Eufrates ma,
01015019	ñu'ú nuu ka iyo ñayii ñuu quinita ma ji'in ñayii ñuu cenezeo ma ji'in ñayii ñuu cadmoneo ma
01015020	ji'in ñayii ñuu hitita ma ji'in ñayii ñuu ferezeo ma ji'in ñayii ñuu refaíta ma
01015021	ji'in ñayii ñuu amorreo ma ji'in ñayii ñuu cananeo ma ji'in ñayii ñuu gergeseo ma ji'in ñayii ñuu jebuseo ma ―kúu ya jiña'a ya.
01016001	Sarai ma ñatuu kúu koo sa'ya ña nuu yii ña Abram ma, kovaa iyo in ña'a ñuu Egipto ma jinukuechi nuu ña ma, te nani ña Agar.
01016002	Sani te Sarai ma, jiña'a ña nuu yii ña Abram ma: ―Jini maa ro ja Iya Tátnuni ma, ñatuu táa ya sa'ya ri, kovaa jikan-ta'vi ri ja kusu ro ji'in Agar ña'a jinukuechi nuu ri a, xi sa ja maa ña te koo sa'ya ri ―kúu ña jiña'a ña. Abram ma ni jan-ta'vi de ja jiña'a ñasi'i de Sarai ma.
01016003	Sani te ni jan xsia'a ña Agar ña'a ñuu Egipto ma, te ni wa'a ña ña'a ma ja kusu de ji'in ña nuu jâ iyo uxi (10) kuiya ja ka iyo de ñuu Canaán ma.
01016004	Abram ma, ni kixi de ji'in Agar ma, te ni ni'i sa'ya ña, kovaa nuu ni jini ña ja sukan iyo ña ma, te ni keja'a ña nde'ya kini ña ña'a xi-nuu jinukuechi ña ma.
01016005	Sani te Sarai ma, jiña'a ña nuu Abram ma: ―¡Kuechi ro kúu a Agar a saxiko ña'a ña! Maa ri ni taa ña ja kusu ro ji'in ña, te vitna ja koo in sa'ya ña a, jani ini ña ja kanuu-ka ña sa ru'u ya. Maa Iya Tátnuni ma na ka'an na in xi-kuechi kúu, nú ru'u ya xi ro'o ―kúu ña jiña'a ña.
01016006	Te Abram ma, jiña'a de: ―Jini ro ja ña'a jinukuechi nuu ro kúu ña, te nuu nda'a ro iyo ña. Sa'a ña naxe kúni maa ro ―kúu de jiña'a de. Sani te Sarai ma, ni keja'a ña sa'a ndeva'a ña ña'a ma. Chukan kúu ja ni jinu Agar ma.
01016007	Kovaa in ángel Iya Tátnuni ma, ni ndani'i i ña onde nuu ñatuu na ve'e ñayii ka ndaa ma yatni nuu too ndute ichi ki'in o ñuu Shur ma,
01016008	te ni jikan-tnu'u i: ―Agar ña'a jinukuechi nuu Sarai, ¿ndenu vee ni, te ndenu ki'in ni? ―kúu i jiña'a i. Te ni ndakone'e ña: ―Jinu nde sa nuu ña'a xi-nuu jinukuechi sa ma ―kúu ña jiña'a ña.
01016009	Sani te ángel Iya Tátnuni ma, jiña'a i: ―Ndakokuiñi ni nuu ña'a xi-nuu jinukuechi ni ma, te kandija ni ndaka ja ka'an ña ma ―kúu i jiña'a i.
01016010	Te suni jiña'a ángel Iya Tátnuni ma: ―Koo kua'a xeen sa'ya tata ni ma, te ñatuu na in kuu ka'vi i.
01016011	Ja ndaa kúu ja ñu'u lulu ni, te kâku i, te xnani ni i Ismael, vaa Iya Tátnuni ma ni jini so'o ja kúxii ini ni a.
01016012	Te ko kuu i in tee xeen sukan kúu in kiti yuku ma, te kanaa i ji'in ndaka ñayii, kovaa maa i chi koo va'a i, visi na ko jin kanaa i ji'in ñani i ma ―kuu i jina'a i.
01016013	Agar ma, ni ndatnu'u ña ji'in Iya Tátnuni ma, te ni xnani ña ya Su'si Iya Nde'ya Ña'a, vaa ka'an ña: “Su'si ma ni jini ña'a ya, te teku-ka o”, kúu ña ká'an ña.
01016014	Chukan kúu ja soko nuu too ndute ma, nani i Soko Iya Teku te Nde'ya Ña'a Ya. Te soko yukan, iyo i ne'un Cades ma ji'in Bered ma.
01016015	Te Agar ma, ni kâku sa'ya ña nuu Abram ma, te ni xnani de i Ismael.
01016016	Abram ma, iyo de kuun xiko iñu (86) kuiya nuu ni kâku Ismael ma.
01017001	Nuu iyo Abram ma kuun xiko ja'un kuun (99) kuiya ma, te ni kenda Iya Tátnuni ma, te jiña'a ya: ―Saña kúu Su'si iya kúu sa'a ndaka ndiku tu'u. Koo va'a ni nuu sa, te má sa'a ni ni-in ja u'vi,
01017002	te maa sa skuiso ja sa'a sa ja kua'a xeen sa'ya tata ni ko kuu ―kúu ya jiña'a ya.
01017003	Sani te Abram ma ni jakindeyi de onde nuu ñu'ú ma, nani yikuu-ka Su'si ma ká'an ya:
01017004	―Sa'a skuiso sa nuu ni ja maa ni ko kuu yuva kua'a xeen ñayii ñuu ñayivi a,
01017005	te masu konani-ka ni Abram. Onde vitna, te nukonani ni Abraham, vaa sa'a sa ja ko kuu ni yuva kua'a xeen ñuu.
01017006	Sa'a sa ja sa'ya tata ni ma, jin ko kuu kua'a xeen i, te ne'un sa'ya tata ni ma ke koo rey ji'in kua'a ñuu.
01017007	Te cha'a kúu ja ká'an sa nuu ni ji'in nuu sa'ya tata ni ma te skuiso sa ja jin koo va'a o te jin koo va'a sa ji'in ndaka sa'ya tata ni ma ni-kani ni-jika, te maa sa kúu Su'si ni te maa sa ko kuu Su'si sa'ya tata ni ma.
01017008	Nuu maa ni ji'in nuu ndaka i taa sa ñu'ú ñuu Canaán a, nuu iyo ni vitna a, ja jin kuta'vi ni ni-kani ni-jika, te maa sa ko kuu Su'si ni ji'in i ―kúu ya jiña'a ya.
01017009	Suni jiña'a Su'si ma nuu Abraham ma: ―Kovaa ndijin ji'in sa'ya tata ni ma, jin kandija ni te jin sa'a ni ndaka ja ká'an sa vitna a.
01017010	Cha'a kúu ja tátnuni sa naxe jin koo va'a o ji'in ndaka sa'ya tata ni ma, te jin kandija ni te jin sa'a ni sa'a: Ndaka tee ma ji'in ndaka suchi yii ma jin chitnuni ni i.
01017011	Jin chitnuni ni tee ma, te ko kuu in seña ja ni tatnuni sa naxe jin koo va'a o a.
01017012	Onde vitna te kivi ki'in o ma ndaka suchi yii jin kâku ma, jin chitnuni ni i nuu una (8) kii ja ni ka kâku i ma. Te sukan jin sa'a ni sa'ya maa ni suchi yii ma, te suni sukan jin sa'a ni suchi yii sa'ya ñayii ka jinukuechi nuu ni ma ja ni ka jaan ni i nuu in-ka ñayii ma.
01017013	Jín jakitnuni sayii maa ni ma ji'in sayii ñayii ni ka jaan ni ma. Te sukan kendoo in seña nuu yikikuñu ni ma ja ni tatnuni sa ja jin sa'a ni ma, te jin kona'a ni ja sukan jin sa'a ni ni-kani ni-jika.
01017014	Kovaa nú in tee ma te ma jakitnuni de, jin kene'e ni de ne'un ndaka ni a, vaa ñatuu kándija de ja ni tatnuni sa a ―kúu ya jiña'a ya.
01017015	Suni Su'si ma ni jiña'a ya nuu Abraham ma: ―Ñasi'i ni Sarai ma, masu konani-ka ña sukan. Onde vitna te kivi ki'in o a, te Sara nukonani ña.
01017016	Te sa'a sa ja va'a ja kuu ña, te taa sa in sa'ya ni ji'in maa ña. Ja ndaa ja sa'a sa ja va'a ja kuu ña, te ko kuu ña si'i kua'a ñuu ñuu ñayivi a, te sa'ya tata ña ma jin ko kuu rey ñuu ñuu ñayivi a ―kúu ya jiña'a ya.
01017017	Abraham ma, ni jakindeyi de onde nuu ñu'ú ma, te ni kusii de, te ka'án de: “¿Xi in tee ciento (100) kuiya, te kuu koo-ka sa'ya de? ¿Te xi Sara ma ja jâ yi'i ña kuun xiko uxi (90) kuiya, te kuu koo in sa'ya ña?” jani ini de.
01017018	Sani te jiña'a de nuu Su'si ma: ―¡Sa'a ni ja koteku Ismael ma, te ko sa'a i sukan játna ini ni ma! ―kúu de jiña'a de.
01017019	Kovaa Su'si ma, ni ndakone'e ya: ―Ja ká'an sa nuu ni a kúu ja ñasi'i ni Sara ma koo in sa'ya ña, te xnani ni i Isaac. Te sa'a sa ja ni skuiso sa ja sa'a sa ma nuu i ji'in nuu sa'ya tata i ma ni-kani ni-jika.
01017020	Te Ismael ma, suni ni jini so'o sa ja ká'an ni a, te sa'a sa ja va'a ja kuu i, te sa'a sa ja koo kua'a sa'ya tata i, sukan-va'a jin ndakaya i. Vaa Ismael ma ko kuu yuva uxi uu (12) ñayii ka ndanuu, te sa'a sa ja ko kuu i in ñuu ka'nu ñuu ñayivi a.
01017021	Kovaa tna'a ja ni skuiso sa nuu ni ma chi nuu sa'ya ni Isaac ma sa'a sa, sa'ya ni ji'in Sara ma suchi kâku kuiya ki'in o ma ―kúu ya jiña'a ya.
01017022	Nuu ni jinu ni ka'an Su'si ma ji'in Abraham ma, te ni ndaa ya kuan no'o ya.
01017023	Maa kivi yukan Abraham ma, ni chitnuni de sa'ya de Ismael ma, suni ndaka tee ni ka kâku ve'e de ma tee ka jinukuechi nuu de ma ji'in tee ni jaan de ji'in xu'un ma. Te ndaka tee ka iyo ve'e de ma, tee ka jinukuechi ma, ni ka jakitnuni de sukan ni tatnuni Su'si ma.
01017024	Abraham ma, iyo de kuun xiko ja'un kuun (99) kuiya nuu ni jakitnuni de ma,
01017025	te sa'ya de Ismael ma, iyo i uxi uni (13) kuiya nuu ni jakitnuni i ma.
01017026	Abraham ma ji'in sa'ya de Ismael ma, in-ni kivi ni ka jakitnuni de
01017027	ji'in ndaka tee ka iyo ve'e de ma, tee ka jinukuechi ni ka kâku ve'e de ma ji'in tee ni jaan de nuu in-ka ñayii ma ji'in xu'un ma, in-ni kivi ni ka jakitnuni ndaka de.
01018001	Iya Tátnuni ma, ni kenda ya nuu Abraham ma nani núkoo de ye'e ve'e sa'ma nuu iyo de ma, ja iyo i yuku tnu yaa tee kúu Mamre ma. Te visi sava nduu kúu.
01018002	Abraham ma, ni ndonenuu de, te ni jini de kuenda tnu'u ja uni (3) tee ka nukuiñi nuu de ma. Ja ni jini de ma, te ni ndokuiñi kunu de te kuan ka'an de tee ma, te ni jakindeyi de onde nuu ñu'ú ma,
01018003	te jiña'a de: ―Ndijin, nú ka kuni mani ni nuu sa, te jikan-ta'vi sa ja máko jin koo-ni ni.
01018004	Nú ka jatna ini ni, te jin kakan sa vala ndute, sukan-va'a jin ndakate ni ja'a ni a, te jin ndatatu ni nunuu kati xuu yutnu a.
01018005	Va'a-ni ja ni ka ya'a ni nuu iyo sa a. Saña, iyo sa ja kunukuechi sa nuu ni, te jín ke'en sa vala ja jin kaa ni, sukan-va'a jin nukundee ini ni, sana jin koo ni ―kúu de jiña'a de. Te ni ka ndakone'e ya ji'in ángel ya ma: ―Va'a-ni, kuu tna ―ka kuu ya ka jiña'a ya ji'in ángel ya ma.
01018006	Abraham ma, ni ndivi de ini ve'e sa'ma de ma, te jiña'a de nuu Sara ma: ―¡Ñama ro! Ke'en oko (20) kilo yuchi triu a, te sa'a jaku xtatila ―kúu de jiña'a de.
01018007	Sani te Abraham ma, jinu de ni ja'an de nuu ka iyo kiti de ma, te ni kaji de in cerru kiti vava'a-ka ma, te ni wa'a de in tee jinukuechi nuu de ma ja na satu'va de ja ko kuu ndeyu ma.
01018008	Sani te ni ke'en de jaku quesu ji'in leche ji'in ndeyu kuñu cerru ma, te ni jani de nuu ya nani ni ka jaa ya ji'in ángel ya ma ndeyu ma xuu yutnu ma.
01018009	Nuu ni jinu ni ka jaa ya ndeyu ma, te ni ka jikan-tnu'u ya Abraham ma: ―¿Ndenu iyo ñasi'i ni Sara ma? ―ka kuu ya ka jiña'a ya. Te ni ndakone'e de: ―Ini ve'e sa'ma ya'a ―kúu de jiña'a de.
01018010	Sani te jiña'a Iya Tátnuni ma: ―Kuiya ki'in o ma ki koto ña'a sa, te ñasi'i ni Sara ma, koo in sa'ya ña ―kúu ya jiña'a ya. Te núkuiñi Sara ma yatni ye'e ve'e sa'ma nuu ka iyo ña ma yata Abraham ma, nini so'o ña ja ka ndatnu'u de ma.
01018011	Abraham ma ji'in Sara ma, ñayii nija'nu xeen ka kuu de ji'in ña, te Sara ma, jâ ni jinu ña, te masu kuu-ka koo sa'ya ña.
01018012	Chukan kúu ja Sara ma, ñatuu ni kundee ini ña, te ni kusii ña, te jani ini ña: “¿Naxe ko sii ini-ka o ji'in yii o a vitna ja jâ ni ka kuu nija'nu o a?” kúu ña ká'an ña.
01018013	Kovaa Iya Tátnuni ma, jiña'a ya nuu Abraham ma: ―¿Nava'a ni kusii Sara ma? ¿Ñatuu kandija ña ja kuu koo sa'ya ña visi ña'a nija'nu kúu ña?
01018014	¿Xi iyo ja yii xeen ja ma kuu sa'a Iya Tátnuni a? Kuiya ki'in o ma ki koto ña'a sa, te koo in sa'ya Sara a ―kúu ya jiña'a ya.
01018015	Ja ni jini so'o ña sukan, Sara ma, ni yu'u ña, te jiña'a ña: ―Masu nde ni kusii sa ―kúu ña jiña'a ña. Kovaa Iya Tátnuni ma, ni ndakone'e ya: ―Maa sa ni jini ja ni kusii ni ―kúu ya jiña'a ya.
01018016	Sani te ni ndokuiñi ya ji'in ángel ma ja jin koo ya ji'in i ichi ñuu Sodoma ma. Te ni ndikin ña'a Abraham ma, sukan-va'a ndakuan-ta'vi de nuu ya.
01018017	Sani te jani ini Iya Tátnuni ma: “Kúña'a o Abraham a sukan sa'a o a,
01018018	vaa maa de ko kuu yuva in ñuu ka'nu ñuu ñayivi a. Te ja maa de te sa'a o ja vii ja va'a ja jin kuu ndaka ñayii ñuu ñayivi a.
01018019	Vaa maa o ni kaji de ja na tatnuni de nuu sa'ya tata de ma ja na jin kandija i ja tátnuni o a te jín sa'a i ndaka ja va'a ma ji'in ja ndaa ma, sukan-va'a sa'a o ndaka ja ni skuiso o nuu de ma”, kúu ya ká'an ya.
01018020	Chukan kúu ja Iya Tátnuni ma, jiña'a ya: ―Ñayii ñuu Sodoma ma ji'in ñuu Gomorra ma chi nanimaa-nka ja u'vi ka sa'a i, te ka ka'an kuechi ñayii ma ja jin kuu i,
01018021	te vitna ki'in sa yukan, sukan-va'a kuni ndija sa nú ja u'vi ka sa'a i ma, ja u'vi xeen kúu, sukan ka ka'an kuechi ñayii ma ―kúu ya jiña'a ya.
01018022	Te uu ángel ya ma, kuan koo i ñuu Sodoma ma, kovaa Abraham ma, ni kendoo de nuu Iya Tátnuni ma.
01018023	Te ni jan tu'va de nuu ya ma, te jikan-tnu'u de: ―¿Ja xnaa ni ñayii ka iyo kuechi ma, suni xnaa tna ni ñayii ñatuu na kuechi ma?
01018024	Na kachi-ka ka iyo uu xiko uxi (50) ñayii ñatuu na kuechi i ñuu yukan. Te visi ka iyo ñayii yukan, ¿xnaa ni ñuu yukan, te ma sakanu ini ni ñuu yukan ja uu xiko uxi ñayii ka sa'a ja va'a ma?
01018025	¡Masu va'a-ni kúu ja sa'a ni sukan, ja ka'ni kaa ni ñayii ñatuu na kuechi ma ji'in ñayii ka ndiso kuechi ma, kuenda tnu'u ja nduu jichi ñayii ma, ni ka sa'a i suni maa kuechi ma! ¡Má sa'a ni sukan! Ndijin ja kúu ni iya ja'nde tniñu ni-ka'nu ñuu ñayivi a, ¿ma sa'a ni ja va'a ma? ―kúu de jiña'a de.
01018026	Sani te ni ndakone'e Iya Tátnuni ma: ―Nuna ndani'i sa uu xiko uxi (50) ñayii ñatuu na kuechi ka iyo ñuu Sodoma ma chi ja ñayii yukan te sakanu ini sa ni-ka'nu ñuu yukan ―kúu ya jiña'a ya.
01018027	Kovaa Abraham ma, ni ndakuña'a tuku de: ―Sakanu ini ni ja ká'an sa nuu ni sukan, vaa ndijin chi Su'si kúu ni, te saña chi yika ja ñuyaka-ni ji'in yaa-ni kúu sa,
01018028	kovaa na kachi-ka ka iyo uu xiko u'un (45) ñayii ñatuu ka ndiso kuechi i, ¿suni xnaa ni ñuu yukan? ―kúu de jiña'a de. Te Iya Tátnuni ma, ni ndakone'e ya: ―Nuna ndani'i sa uu xiko u'un (45) ñayii ñatuu ka ndiso kuechi i ma, ma xnaa sa ñuu yukan ―kúu ya jiña'a ya.
01018029	Te jiña'a tuku Abraham ma: ―¿Te nú ka iyo uu xiko-ni (40) ñayii ñatuu ka ndiso kuechi ma, suni xnaa ni ñuu yukan? ―kúu de jiña'a de. ―Ja uu xiko (40) ñayii yukan ma xnaa sa ñuu yukan ―kúu ya jiña'a ya.
01018030	Kovaa Abraham ma, jiña'a tuku de: ―Jikan-ta'vi sa, máko ndakiti ini ni nuu sa ja ká'an ká'an sa suni maa i, kovaa na kachi-ka ndani'i ni oko uxi-ni (30) ñayii ñatuu na ja u'vi ka sa'a ma ―kúu de jiña'a de. Te Iya Tátnuni ma, ni ndakone'e tuku ya: ―Visi a oko uxi (30) ñayii yukan, sakanu ini sa ñuu yukan ―kúu ya jiña'a ya.
01018031	Abraham ma, ni jiña'a tuku de: ―Iya Tátnuni nuu maa sa, kúsaa xeen ini sa ja ka'an sa sa'a nuu ni, kovaa ¿nawa ko kuu, nuna ndani'i ni oko-ni (20) ñayii ñatuu na kuechi i ma? ―kúu de jiña'a de. Te Iya Tátnuni ma, ni ndakone'e ya: ―Ja oko (20) ñayii yukan, masu xnaa sa ñuu yukan ―kúu ya jiña'a ya.
01018032	Abraham ma, jiña'a tuku de: ―Jikan-ta'vi sa nuu ni, Iya Tátnuni, máko ndakiti ini ni nuu sa. Ka'an sa in jichi-nka-ni, te ma xtna'a-ka ña'a sa: ¿Nawa sa'a ni nuna ndani'i ni yika ja uxi-nka-ni i? ―kúu de jiña'a de. Te Iya Tátnuni ma, jiña'a ya: ―Te visi ja uxi-nka-ni ñayii ma, sakanu ini sa ñuu yukan ―kúu ya jiña'a ya.
01018033	Nuu ni jinu ni ka ndatnu'u Iya Tátnuni ma ji'in Abraham ma, te kuan no'o ya, te Abraham ma, ni ndakokuiñi de ve'e sa'ma nuu iyo de ma.
01019001	Nuu ve keja'a ve kunee ma, ni ka kenda koo ángel ma ñuu Sodoma ma. Lot ma, núkoo de nuu kivi o ñuu Sodoma ma nuu ni ka yo ndatna'a ñayii ma. Te nuu ni jini de ángel ma, te ni ndokuiñi de ja kuan ka'an de i, te ni jakindeyi de onde nuu ñu'ú ma.
01019002	Te jiña'a de: ―Ndijin, jikan-ta'vi sa ja na jin kuan-ta'vi ni ja jin ndoo ni ve'e sa ma. Ya'a iyo sa ja kunukuechi sa nuu ni. Yukan kuu jin ndakate ni ja'a ni, te xtnee ne'e, te jin koo ni ―kúu de jiña'a de. Kovaa ka jiña'a i: ―Ña'a. Jin kendoo sa ichi a-ni jakuaa vitna ―ka kuu i ka jiña'a i.
01019003	Kovaa Lot ma, ni jikan-ta'vi xeen de, te ni ka kachi i ja jin koo i ji'in de ve'e de ma. Nuu ni kenda koo de ma, Lot ma, ni satu'va de ja jin kuxini de. Ni sa'a de xtatila nanimaa triu, te ni ka jaa ángel ni ka kenda koo ma.
01019004	Ñatuu jin kava tuu-ka de, nuu ni kenda koo ndaka tee ñuu Sodoma ma. Ni ka konduu de ve'e ma, te onde suchi jaa-ka ma onde tee nija'nu ma,
01019005	ni ka keja'a ka kayu'u de nuu Lot ma: ―¿Ndenu ka iyo tee ni kija koo ve'e ro a jakuaa vitna? Kene'e de. ¡Ka kuni ri ja jin kusu ri ji'in de! ―ka kuu de ka jiña'a de.
01019006	Sani te Lot ma, ni kee de, te ni jasi va'a de ye'e ma,
01019007	te jiña'a de: ―Jikan-ta'vi ri nuu ndaka ro, máko jin sa'a ro in ja masu ja va'a.
01019008	Ru'u a chi iyo uu sasi'i ri, te ñatuu jin kusu-ka i ji'in ni-in-nka tee. Kene'e ri i, sukan-va'a jin sa'a maa ro i naxe ka kuni ro, kovaa masu nawa jin sa'a ro tee ya'a, vaa maa ri ni kana de ve'e ri a ―kúu de jiña'a de.
01019009	Kovaa ni ka ndakone'e de: ―¡Kuan ndiyo ki'in ro! ¡Vaa masu ñayii ñuu ya'a kúu ro ja ko tatnuni ro! Vitna chi jin sa'a ndeva'a-ka ña'a ri sana suchi jiña ―ka kuu de ka jiña'a de. Te ni ka keja'a de ka sa'a ndeva'a de Lot ma, te ni ka jan tu'va de ye'e ma ja jin ndakana de.
01019010	Kovaa ángel ka iyo ve'e Lot ma, ni ka skuili i nda'a i ma, te ni ka ndachi'i i Lot ma ini ve'e ma. Sani te ni ka jasi i ye'e ma.
01019011	Ni ka sa'a ángel ma ja ni ka ndukuaa tee ka iyo ke'e ma. Onde suchi jaa ma te onde tee nija'nu ma ni ka ndukuaa. Te ni ka ku-u'vi de ja ka ndanduku de ye'e ma.
01019012	Sani te ángel ma, ka jiña'a i Lot ma: ―¿Ka iyo-ka tna'a ni ya'a? Kueka ni sayii ni a ji'in sasi'i ni a ji'in kasa ni ma ji'in ndaka ja neva'a ni ñuu ya'a. Te kuan koo jika ni ji'in i,
01019013	vaa jin xnaa sa ñuu ya'a, vaa ni kenda nuu Iya Tátnuni ma ndaka ja ka ka'an kuechi ñayii ma ndaka ja u'vi ka sa'a ñayii ya'a, te chukan kúu ja ni tetniñu ña'a ya ja jin xnaa sa ñuu ya'a ―ka kuu i ka jiña'a i.
01019014	Sani te Lot ma, ni jan koto de suchi jin ko kuu kasa de ma, te jiña'a de: ―¡Jin ndakoo ro, te jín ke koo o ñuu ya'a, vaa Iya Tátnuni ma, xnaa ya ñuu ya'a! ―kúu de jiña'a de. Kovaa suchi jin ko kuu kasa de ma, masu ni ka kandija i ja ni ka'an Lot ma.
01019015	Sani te ve ndii ma, te chukan kúu ja ángel ma, ka jiña'a i Lot ma: ―¡Ñama ni! Ndokuiñi ni, te kua'an ni ji'in ñasi'i ni a ji'in nduu sasi'i ni a, sukan-va'a ma jin kûu ni ora jin xndo'o jin xneni sa ñayii ñuu ya'a ―ka kuu i ka jiña'a i.
01019016	Kovaa Lot ma, kukuee de ja kee de, te ángel ma, ni ka tnii i nda'a de ma, vaa Iya Tátnuni ma ni kunda'vi ini ya de. Suni ni ka tnii i nda'a ñasi'i de ma ji'in sasi'i de ma, te ni ka kene'e i de ñuu yukan, sukan-va'a jin kaku de.
01019017	Nuu jâ ni ka kujika de ñuu ma, te ka jiña'a ángel ma: ―¡Jin kunu ni onde nuu jin kaku ni! Máko jin ndakonenuu ni. Máko jinkuiñi ni ichi yoso ma. Kuan koo ni ichi yuku ma, nú ka kuni ni ja jin kaku ni ―ka kuu i ka jiña'a i.
01019018	Kovaa Lot ma, jiña'a de: ―¡Jikan-ta'vi sa nuu ndijin!
01019019	vaa ni ka kunda'vi ini xeen ña'a ni, te inuva'a xeen ini ni ja ni ka sa'a ni ja ni ka kaku sa a, te jin koteku sa. Kovaa masu kuu ki'in sa ichi yuku ma, vaa ja u'vi ma chi jatna'a ña'a i ichi ma, te jin kûu sa.
01019020	Yatni ya'a iyo in ñuu luluu nuu kuu jin kaku sa. ¡Jin taa ni tnu'u ja jin koo sa ñuu yukan, sukan-va'a jin kaku sa, te jin koteku sa, vaa ja ndaa kúu ja in ñuu luluu-ni kúu i! ―kúu de jiña'a de.
01019021	Sani te jiña'a in ángel ma: ―Jâ ni jini so'o sa ja ká'an ni a, te sa'a sa sukan ká'an ni a. Ma xnaa sa ñuu ká'an ni ma,
01019022	kovaa ¡kuan koo ñama ni! te jin kaku ni yukan, vaa masu nawa kuu sa'a sa, nú masu ja onde jin kenda koo ni ñuu yukan ―kúu i jiña'a i. Chukan kúu ja ñuu yukan ni jakonani i Zoar.
01019023	Te nuu jâ ni ndii ma, Lot ma, ni kenda koo de ñuu yukan,
01019024	sani te Iya Tátnuni ma, ni skuun ya ñu'u ji'in azufre siki ñuu Sodoma ma ji'in Gomorra ma,
01019025	te ni xnaa ya ñuu ma ji'in ndaka ja iyo ma, te ni xnaa ya ndaka yutnu kúun javixi ñuu yukan ma.
01019026	Te ñasi'i Lot ma ja ndikin ña kua'an ña ma, ni ndakonenuu ña ichi ñuu ma, te yukan-ni, te ni nduu ña in yuu ñii.
01019027	Te kivi xtnee ne'e ma, Abraham ma, kua'an de ichi nuu ni ka iyo de ja ni ka ndatnu'u de ji'in Iya Tátnuni ma.
01019028	Te nde'ya de ichi ñuu Sodoma ma ji'in Gomorra ma ji'in ni-ka'nu yoso ma, te ni jini de ni-ka'nu ñuu ma kána ñu'ma, kuenda tnu'u ja in jitnu kúu.
01019029	Sa'a ni kuu ja ni xnaa Su'si ma ñuu ni iyo Lot ma, kovaa ni ndaka'án ya Abraham ma, te ni kene'e ya Lot ma ñuu nuu ni xnaa ya ma.
01019030	Sani te Lot ma, ni yu'u de ja kendoo de ñuu Zoar ma, te kua'an de ji'in nduu sasi'i de ma ichi yuku ma, te ndinuni de ni ka iyo in yavi.
01019031	In kivi te sasi'i de suchi java'a ma, jiña'a i suchi luluu-ka ma: ―Yuva o a chi jâ ni kuu nija'nu de, te ñatuu na tee nuu ka iyo o a ja tnanda'a de ji'in o sukan ka sa'a i ma.
01019032	Chukan kúu ja va'a-ka na jin xndajini o yuva o a, te jín kusu o ji'in de, sukan-va'a jin koo sa'ya o ji'in de ―kúu i jiña'a i.
01019033	Te jakuaa yukan ni ka wa'a i ndixi yuva i ma, te ni kixi suchi java'a-ka ma ji'in de, kovaa yuva i ma, ni masu ni jini de naxe ni jinkatuu i ni a ja ni ndakoo i ma.
01019034	Te kivi xtnee ma, suchi java'a ma jiña'a i suchi luluu-ka ma: ―Jini ro ja kuni ma, ni kixi ri ji'in yuva o a, te chukan kúu a jakuaa vitna suni jín xndajini o de, sukan-va'a kusu ro ji'in de, te nduu o jin koo sa'ya ji'in de ―kúu i jiña'a i.
01019035	Te jakuaa yukan ni ka wa'a tuku i ndixi ni ji'i yuva i ma, te ni katuu suchi luluu-ka ma ji'in de, kovaa Lot ma, suni ñatuu ni jini de naxe ni jinkatuu i ni a ni ndakoo i ma.
01019036	Te sukan ni ka ni'i sa'ya nduu sasi'i Lot ma.
01019037	Suchi java'a ma, ni iyo sa'ya i ma, te ni xnani i suchi ma Moab. Suu i ni kuu yuva ñayii moabita ma onde vitna.
01019038	Te suni suchi luluu-ka ma, ni iyo in sa'ya i, te ni xnani i suchi ma Ben-ammi, te suu i ni kuu yuva ñayii amonita ma onde vitna.
01020001	Abraham ma, ni kee de ñuu nuu ni iyo de ma, te kua'an de ñuu Néguev ma, te ni kendoo de ja koo de ñuu Gerar ma yatni Cades ma ji'in Shur ma.
01020002	Te nuu iyo de yukan, jiña'a de ja Sara ma ku'va de kúu ña. Sani te Abimelec ma tee kúu rey ñuu Gerar ma, ni tetniñu de ni jan koo i ni jan kueka i Sara ma, sukan-va'a ko kuu ñasi'i de ña.
01020003	Kovaa jakuaa yukan, tee kúu Abimelec ma, ni jani de ja Su'si ma, jiña'a ya: ―Kûu ni, vaa ña'a ni jeka ni a chi ña'a jâ ni tnanda'a kúu ña ―kúu ya jiña'a ya.
01020004	Kovaa maa de chi ñatuu kusu-ka de ji'in ña, te ni ndakone'e de: ―Iya Tátnuni, ¿xi jani ini ni ja ka'ni ni ñayii ñatuu nawa sa'a i ja u'vi?
01020005	Maa Abraham ma ni ka'an ja ña'a ya'a chi ku'va de kúu ña, te suni maa ña chi ni ka'an ña ja ku'va ña kúu de. Chukan kúu ja saña chi ni jani ini sa ja ndaka ja ni sa'a sa a chi ja va'a kúu te ñatuu nawa sa'a sa ja u'vi ―kúu de jiña'a de.
01020006	Te Su'si ma, ni ndakone'e ya nuu ja yikuu de jani de ma: ―Jâ jini sa ja ni jani va'a ini ni te ja va'a kúu ja sa'a ni a. Chukan kúu ja ni sa'a sa ja ñatuu ni kuu kusu ni ji'in ña, sukan-va'a ma kuiso kuechi ni nuu sa.
01020007	Te vitna ndakua'a ni ña nuu yii ña ma, vaa in tee ndákaxtnu'u tnu'u wa'a sa ma kúu de, te kakan-ta'vi de ja kuu ni, sukan-va'a koteku ni, kovaa nú ma ndakua'a ni ña, maa ni ji'in ndaka ñayii ni a jin kûu ―kúu ya jiña'a ya.
01020008	Kivi xtnee ne'e ma, Abimelec ma, ni ndakoo de, te ni kana de ñayii ka jinukuechi nuu de ma, te ni ndakani de ja ni jani de ma. Te ja ni ka jini so'o i ma, ni ka yu'u xeen i.
01020009	Sani te ni kana Abimelec ma Abraham ma, te jiña'a de: ―¿Nawa kúu a ni sa'a ña'a ni sa'a? ¿Na kuechi ni sa'a sa nuu ni, ja ni ki sia'a ni in kuechi ka'nu siki sa ji'in siki ñayii sa a? Ja ni sa'a ni a, masu ja va'a kúu.
01020010	¿Nawa jani ini ni ja ni sa'a ni ndaka cha'a? ―Sukan ni jiña'a Abimelec ma nuu Abraham ma.
01020011	Te Abraham ma, ni ndakone'e de: ―Ni jani ini saña ja ñuu ya'a ñatuu ka kandija i Su'si ma, te jin ka'ni ña'a i ja kuechi ñasi'i sa a.
01020012	Kovaa ndija sa ja ku'va sa kúu ña, vaa sa'ya yuva sa ma kúu ña, visi masu in-ni si'i sa. Chukan kúu ja ni kuu ni tnanda'a sa ji'in ña.
01020013	Nuu ni tatnuni Su'si ma nuu sa ja kee sa ve'e sa ma, ni jikan-ta'vi sa nuu ña ja ndaka ñuu nuu kenda koo sa ji'in ña ma, te ka'an ña ja ku'va ña kúu sa ―kúu de jiña'a de.
01020014	Sani te Abimelec ma ni ndakua'a de ñasi'i Abraham ma, te suni ni skuta'vi de tee ma ndikachi ji'in xndiki ji'in ña'a ji'in tee jin kunukuechi nuu de ma,
01020015	te jiña'a de: ―Jiña iyo ñuu sa a. Kaji maa ni ndenu játna ini ni ja koo ni ―kúu de jiña'a de.
01020016	Te nuu Sara ma jiña'a de: ―Ja ni wa'a sa ku'va ni a ndeya'vi mil xu'un plata, te cha'a kasi i nuu ni, sukan-va'a ñatuu nawa jin ka'an ndaka ñayii ka iyo nuu ni a. Te ni-in i masu kuu jin ka'an i ja ni sa'a ni ja u'vi ―kúu de jiña'a de.
01020017	Sani te Abraham ma, ni jikan-ta'vi de nuu Su'si ma, te Su'si ma, ni ndasava'a ya Abimelec ma ji'in ñasi'i de ma. Suni ni ndasava'a ya ña'a ka jinukuechi nuu de ma, sukan-va'a kuu jin koo sa'ya ña,
01020018	vaa kuechi ja ni chi'i Abimelec ma Sara ma ve'e de ma, te Iya Tátnuni ma ni sa'a ya ja ñatuu na sa'ya ni-in-nka ña'a ka iyo ve'e Abimelec ma jin koo nkuu.
01021001	Ja sukan ni skuiso Iya Tátnuni ma, te ni jatanuu ya Sara ma, te ni chitu kivi sukan jiña'a ya ma,
01021002	te ni ni'i sa'ya ña, te ni iyo in sa'ya ña ji'in Abraham ma nuu jâ tee nija'nu kúu de ma. Te ni kâku i sukan kivi ni jiña'a Su'si ma.
01021003	Te Abraham ma, ni xnani de sa'ya de ji'in Sara ma Isaac,
01021004	te ni chitnuni de i nuu una kivi ja ni kâku i ma, sukan ni tatnuni maa Su'si ma.
01021005	Abraham ma, yi'i de cien kuiya nuu ni kâku Isaac ma.
01021006	Sani te Sara ma ni jani ini ña: “Su'si ma ni sa'a ya ja ni kusii o, te ndaka ñayii jin kuni ja iyo sa'ya o ma, te jin kusii i ji'in o.
01021007	Te masu na in ni jani ini ja Abraham ma te kenda in sa'ya o ji'in de, kovaa vitna, te iyo in sa'ya o ji'in de, visi jâ tee nija'nu kúu de”, kúu ña ká'an ña.
01021008	Ve kua'nu Isaac ma, te ñatuu ni ka wa'a-ka ña ja kaxi i, te kivi ni ka kendee ña i ma, Abraham ma, ni sa'a de in viko ka'nu,
01021009	kovaa Sara ma ni jini ña ja sa'ya Agar ma ji'in Abraham ma, ni yo jakundee i sa'ya maa ña Isaac ma. Te Agar ma, in ña'a ñuu Egipto ma kúu ña.
01021010	Sani te Sara ma, ni jan kuña'a ña nuu Abraham ma: ―¡Jín ke koo ña'a jinukuechi nuu o a ji'in sa'ya ña ma ve'e ya'a! Vaa sa'ya o Isaac ya ji'in sa'ya ña'a jinukuechi nuu o a, masu kuu ja nduu i jin ni'i ta'vi ―kúu ña jiña'a ña.
01021011	Te ni tna-u'vi xeen ini Abraham ma, vaa suni sa'ya de kúu i ma.
01021012	Kovaa Su'si ma, jiña'a ya: ―Má ko ndii ini ni ja kuu suchi ya'a, ni a ña'a jinukuechi nuu ni a. Sa'a ni ndaka nawa jikan Sara ma, vaa sa'ya tata ni ma chi ki koo i ja maa Isaac ma.
01021013	Te ja sa'ya ni ji'in ña'a jinukuechi nuu ni a, sa'a sa ja kee in ñuu ka'nu, vaa sa'ya maa ni kúu i ―kúu ya jiña'a ya.
01021014	Kivi xtnee ma, ne'e xeen-ni ma, te Abraham ma, ni wa'a de Agar ma xtatila jin kaa ña ma ji'in ñií nuu ñu'u ndute jin ko'o ña ma, te ni ndunda'a ña Ismael ma, te ni ndakuan-ta'vi de nuu ña ji'in i, te kua'an ña ji'in i. Te kua'an neé kua'an uun-ni ña ji'in i ichi nuu ñatuu na ve'e ñayii ka ndaa ma, ichi nuu nani Beerseba ma.
01021015	Nuu ni ndi'i ndute ñu'u ñií yinda'a ña ma, ni jan sunkoo ña suchi luluu ma in xuu yutnu,
01021016	te kua'an jika-ka ña, te ni jinkoo ña, vaa ñatuu kúni ña ja kuni ña ja kûu i ma. Nuu ni jinkoo ña ma, sani te ni keja'a suchi luluu ma, nda'yu i.
01021017	Su'si ma, ni jini so'o ya ja nda'yu suchi ma, te onde andivi ma in ángel Su'si ma ni kana i ña, te jiña'a i: ―¿Nawa ndo'o ni, Agar? Má koyu'u ni, vaa Su'si a, jâ ni jini so'o ya ja nda'yu suchi luluu a onde nuu iyo i a.
01021018	Ndokuiñi ni, te kúan nukueka ni i, te ndatnii ni nda'a i, vaa maa sa sa'a ja ja maa i, te kee in ñuu ka'nu ―kúu ya jiña'a ya.
01021019	Sani te Su'si ma, ni sa'a ya ja Agar ma, ni jini ña in soko nuu ñu'u ndute. Sani te ni ja'an ña, te ni ndaxchitu ña ndute nuu ñií yinda'a ña ma, te ni wa'a ña ni ji'i Ismael ma.
01021020	Su'si ma ni chindee suchi luluu ma, te ni ja'nu i, te ni iyo i Parán ma nuu ñatuu na ve'e ñayii ka ndaa ma, te ni yo kundaa ni yo kani i flecha ji'in kuji ma,
01021021	te ni xtnanda'a ña'a si'i i ma ji'in in ña'a ñuu Egipto ma.
01021022	Ne'un kivi yukan, Abimelec ma, ni ja'an de ni jan ka'an de ji'in Abraham ma, te ndikin ña'a Ficol tee tátnuni nuu soldado de ma. Te Abimelec ma, sa'a jiña'a de nuu Abraham ma: ―Ka jini sa ja ndijin chi maa Su'si ma chíndee ña'a ndaka ja sa'a ni ma.
01021023	Chukan kúu ja skuiso ni nuu Su'si ma, maa nuu ka iyo o ya, ja masu na ja u'vi sa'a ña'a ni, ni a sa'ya sa ma, ni a sa'ya tata sa ma. Skuiso ni ja sukan ka kuni mani sa nuu ni a, sukan jin kuni mani ni nuu sa ji'in ñayii ñuu ya'a nuu iyo ni vitna a ―kúu de jiña'a de.
01021024	Te ni ndakone'e Abraham ma: ―Skuiso sa ja sukan ko kuu ―kúu de jiña'a de.
01021025	Kovaa Abraham ma chi ni ndakuña'a de siki a soko ndute tna'a ja ni ka ndaxtandee tee ka jinukuechi nuu Abimelec ma.
01021026	Te Abimelec ma, ni ndakone'e de: ―Ñatuu jini sa na in ni sa'a sukan. Vaa ñatuu ni kaxtnu'u ni nuu sa, te onde vitna saa ni jini sa sukan ká'an ni a ―kúu de jiña'a de.
01021027	Sani te Abraham ma, ni ke'en de ndikachi ji'in xndiki, te ni wa'a de Abimelec ma, te maa kivi yukan nduu de ni ka ndatnu'u ja naxe jin koo mani de.
01021028	Kovaa Abraham ma, ni sa'a siin de uja ndikachi si'i kiti jaa ndeka de ma.
01021029	Te chukan kúu ja ni jikan-tnu'u Abimelec ma: ―¿Nava'a ni sa'a siin ni uja ndikachi ni a? ―kúu de jiña'a de.
01021030	Te Abraham ma, ni ndakone'e de: ―Sukan-va'a ndi-uja kiti taa sa a ko kuu seña ja maa sa ni jate soko a ―kúu de jiña'a de.
01021031	Te chukan kúu ja yukan nani i Beerseba, vaa yukan ni ka skuiso nduu de nuu Su'si ma sukan jin koo mani de ma.
01021032	Nuu jinu ni ka ndatnu'u tna'a de ñuu Beerseba ma sukan jin koo mani de ma, Abimelec ma ji'in Ficol ma, ni ka ndakokuiñi de ñuu ñayii filisteo ma.
01021033	Yukan, maa ñuu Beerseba ma ni sunkoo Abraham ma in tnu tamarisco, te ni ndakune'e de Su'si Iya Tátnuni ni-kani ni-jika ma.
01021034	Kua'a kivi ni iyo Abraham ma ñuu ñayii filisteo ma.
01022001	Ni ya'a jaku kivi, te Su'si ma, ni jitotnuni ya Abraham ma, nú kándija ndija de ya, te ni kana ya de, te jiña'a ya: ―¡Abraham! ―kúu ya jiña'a ya. Te ni ndakone'e de: ―Ya'a iyo sa ―kúu de jiña'a de.
01022002	Te Su'si ma jiña'a ya: ―Tnii ni sa'ya ni a sa'ya maa in maa tnu'u-ni ni a suchi kútoo xeen ni a, te kua'an ni ji'in i ñuu Moriah ma. Nú ni kenda ni yukan, te ka'mi ni i siki yuku kaxtnu'u sa ma. Sukan ndataa ni i ―kúu ya jiña'a ya.
01022003	Kivi xtnee ne'e ma, Abraham ma, ni ndakoo de, te ni ndasonee de justi siki burru ma, te ni ja'nde de tutnu kuatniñu de ja ka'mi de ja ndakua'a de nuu Su'si Iya Tátnuni ma. Te ni jeka de sa'ya de Isaac ma ji'in uu tee ka jinukuechi nuu de ma, te kuan koo de nuu ni tatnuni Su'si ma.
01022004	Kii ku-uni ma, ni ndonenuu Abraham ma, te jika-ka ni jini de nuu ki'in de ma.
01022005	Sani te jiña'a de nuu tee ka jinukuechi nuu de ma: ―Jin kendoo ni ya'a ji'in burru a. Te suchi luluu ya ji'in maa sa, jín koo sa onde yukan-ka, te jin ndachiñu'u sa Su'si ma, sani te ndi koo sa ―kúu de jiña'a de.
01022006	Abraham ma, ni ke'en de tutnu kuatniñu de ja ka'mi de ja ndakua'a de nuu Su'si Iya Tátnuni ma, te ni sonee de siki chiyo Isaac ma. Sani te ni ke'en de yuchi ma ji'in ñu'u ma, te kuan koo nduu de.
01022007	Sani te jikan-tnu'u Isaac ma yuva i Abraham ma: ―Taa ―kúu i jiña'a i. Te ni ndakone'e Abraham ma: ―¿Nawa kuni ro, sa'ya? ―kúu de jiña'a de. Te jiña'a Isaac ma: ―Jini ni ja ka neva'a o tutnu a ji'in ñu'u a, ¿kovaa ndenu iyo ndikachi kiti jin ka'mi o ma? ―kúu i jiña'a i.
01022008	Te ni ndakone'e Abraham ma: ―Maa Su'si ma taa kiti jin ka'mi o ma vi, sa'ya ―kúu de jiña'a de. Te ka jika-ka de kuan koo de.
01022009	Nuu ni ka kenda koo de nuu ni tatnuni Su'si ma, Abraham ma, ni sa'a de in altar, te ni satu'va de tutnu ma. Sani te ni ju'ni de sa'ya de Isaac ma, te ni sonee de i nuu altar ma siki tutnu ma.
01022010	Sani te ni tnii de yuchi ma ja ka'ni de sa'ya de ma,
01022011	te in ángel Iya Tátnuni ma, káyu'u i onde andivi ma: ―¡Abraham! ¡Abraham! ―kúu i jiña'a i. Te ni ndakone'e de: ―Ya'a iyo sa ―kúu de jiña'a de.
01022012	Te ángel ma jiña'a i: ―Má sa'a ni dañu sa'ya ni a, vaa jini sa ja kándija ni ja ká'an Su'si ma, vaa ñatuu ni tna-u'vi ini ni ja ndataa ni sa'ya maa in maa tnu'u-ni ni a ―kúu i jiña'a i.
01022013	Sani te Abraham ma, ni ndonenuu de, te ni jini de in karneru ja ñunenu ndiki ti ma ne'un nda'a yutnu ma. Sani te ni jan tnii de karneru ma, te ni ja'mi de ti nuu tniñu sa'ya de ma. Te sukan ni ndakua'a de ti nuu Su'si ma.
01022014	Sani te Abraham ma, ni xnani de yukan “Maa Iya Tátnuni ma Taa ja Jiniñu'u o ma.” Chukan kúu ja suni sukan ka ka'an i: “Nuu yuku ma, Iya Tátnuni ma taa ja jiniñu'u o ma”.
01022015	Te ángel Iya Tátnuni ma ni kana i Abraham ma onde andivi ma ja ku-uu jichi,
01022016	te jiña'a i: ―Maa Iya Tátnuni ma ká'an sa'a: “Ñatuu ni tna u'vi ini ni sa'ya maa in ma tnu'u-ni ni a, te chukan kúu ja skuiso sa
01022017	ja sa'a sa ja vii ja va'a ja kuu ni. Sa'a sa ja sa'ya tata ni ma, kukua'a xeen i sukan kua'a tiuxini ka iyo andivi ma ji'in sukan kua'a ñuti iyo yu'u ndute mar ma. Te ndimaa jin kundee i nuu ñayii ñatuu ka kuni mani nuu i ma.
01022018	Te ja maa sa'ya tata ni ma, te jin kuta'vi ndaka ñayii ka iyo ni-ka'nu ñuu ñayivi a ja vii ja va'a tna, vaa ni kandija ni ja ni ka'an sa ma”. Sa'a ká'an Iya Tátnuni ma ―kúu i jiña'a i.
01022019	Sani te Abraham ma kuan no'o de nuu ni ka kendoo tee ka jinukuechi nuu de ma. Sani te tutu kuan nukoo ndaka de ñuu Beerseba ma, te yukan ni iyo-ka Abraham ma.
01022020	Ja ni ya'a kivi ma, te ni ka kaxtnu'u i nuu Abraham ma ja ña'a kúu Milca ma, suni ni iyo sa'ya ña ji'in ñani de Nacor ma.
01022021	Suchi xinañu'u ma nani i Uz. Sani te ni kâku ñani i Buz ma. Sani te ni kâku Kemuel ma. Suchi yukan ni yo kuu yuva Aram ma.
01022022	Sani te ni ka kâku-ka Quesed ma ji'in Hazo ma ji'in Pildes ma ji'in Jidlaf ma ji'in Betuel ma.
01022023	Te Betuel ma ni yo kuu yuva Rebeca ma. Suchi ya'a ni ka yo kuu una (8) sa'ya Milca ma ji'in Nacor ñani Abraham ma.
01022024	Suni Nacor ma ni iyo sa'ya de ji'in ña'a nani Reúma ma ña'a ku-uu ma. Suu i ni yo kuu Teba ma ji'in Gaham ma ji'in Tahas ma ji'in Maaca ma.
01023001	Sara ma, ni yo teku ña ciento oko uja (127) kuiya,
01023002	te ni ji'i ña ñuu Quiriat-arba ma, na ko ka'an o ja ñuu Hebrón ma ja iyo i ñuu Canaán ma. Abraham ma, ni nda'yu de ja ni ji'i Sara ma, te ni kuxii ini de kua'a kivi.
01023003	Saa ni kee de nuu ni iyo ñunde'yu Sara ma, te ni ja'an de ni jan kuña'a de tee hitita ma tee ka iyo ñuu yukan, te ni jiña'a de:
01023004	―Visi in ñayii masu ñuu ya'a kúu saña ne'un ni a, kovaa jikan sa nuu ni ja jin xiko ni in nuu kinee ñasi'i sa a ―kúu de jiña'a de.
01023005	Te tee hitita ma ni ka ndakone'e de:
01023006	―¡Su'va maa sa ka jikan-ta'vi nuu ni ja konini so'o ni ja jin ka'an sa a! Vaa ndijin chi in tee ni kaji maa Su'si ma kúu ni, te iyo ni ne'un ndaka sa a. Te ni-in saña masu jin ka'nu ndee sa, su'va jin taa sa in yavi va'a-ka ja ka neva'a sa a, sukan-va'a chu'u ni ñasi'i ni a ―ka kuu de ka jiña'a de.
01023007	Sani te Abraham ma, ni ndokuiñi de, te ni jakindeyi de nuu tee hitita ma,
01023008	te jiña'a de: ―Nú inundija ni ja na chu'u sa ñasi'i sa a ya'a, jikan-ta'vi sa nuu ni ja jin kakan ni nuu tee nani Efrón ma sa'ya Zohar ma
01023009	ja na xiko de yavi Macpela ma ja iyo yu'u itu de ma, te chuya'vi sa sukan ko ndeya'vi ma. Te ko kuu kuenda sa in yavi ñuu ya'a ―kúu de jiña'a de.
01023010	Kovaa Efrón tee hitita ma, iyo de ne'un ndaka tee ma, te ni ndakone'e de nuu Abraham ma. Ûni káyu'u de, sukan-va'a jin kuni tna'a de ma ji'in ñayii ka ya'a nuu kivi o ini ñuu ma, te jiña'a de:
01023011	―¡Ña'a, su'va jikan-ta'vi sa nuu ni ja kuan-ta'vi ni, vaa skuta'vi ña'a sa ñu'ú sa a ji'in yavi iyo ini ñu'ú sa a! Te tna'a sa a jín ko kuu testigu ja maa sa skuta'vi ña'a. Te chu'u ni ñasi'i ni a ―kúu de jiña'a de.
01023012	Kovaa Abraham ma ni jakindeyi tuku de nuu ñayii ka iyo yukan,
01023013	te ni ndakone'e de nuu Efrón ma ji'in nuu ndaka ñayii ma: ―¡Jikan-ta'vi sa ja konini so'o ni ja ka'an sa a! Te jikan-ta'vi sa ja kuan-ta'vi ni xu'un taa sa sukan ko ndeya'vi ñu'ú ni a, te sana chu'u sa ñasi'i sa a ―kúu de jiña'a de.
01023014	Sani te Efrón ma, ni ndakone'e de:
01023015	―Konini so'o maa ni ja ka'an sa a, ja ñu'ú a chi ndee i kuun ciento xu'un plata. Te chukan kúu ja masu nawa jin ka'an o, te chu'u ni ñasi'i ni a ―kúu de jiña'a de.
01023016	Abraham ma ni jan-ta'vi de ja chuya'vi de sukan ni ka'an Efrón ma nuu ñayii hitita ma, te ni chuya'vi de kuun ciento xu'un plata sukan ka sa'a ñayii ka ndakuaan ma.
01023017	Te sukan ni kuu ja ni jaan de ñu'ú tee kúu Efrón ma ja iyo nuu kúu Macpela ma ichi nuu kána kandii ma ñuu Mamre ma, te chukan kúu ja ñu'ú ma ji'in yavi ma ji'in ndaka yutnu ka nukoo ñu'ú ma
01023018	ni nduu kuenda Abraham ma. Te testigu ni ka yo kuu tee hitita ma ji'in ndaka ñayii ni ka ya'a ichi nuu kivi o ñuu ma ja sukan ni kendoo ma.
01023019	Nuu ni jinu sukan ma, Abraham ma ni chu'u de Sara ma ini yavi iyo Macpela ma ichi nuu kána kandii ma ñuu Mamre ma, te suni nani i Hebrón ja iyo i ñuu Canaán ma.
01023020	Sukan ni kendoo ñu'ú ma ji'in yavi ma ja ni ka xiko tee hitita ma nuu Abraham ma nuu chu'u de tna'a de ma.
01024001	Abraham ma jâ tee nija'nu xeen kúu de, te Iya Tátnuni ma ni skuta'vi ya de ja vii ja va'a nuu ndaka ja ni yo sa'a de ma.
01024002	Te in kivi, te ni kana Abraham in tee nija'nu-ka saa ndaka tee ka jinukuechi nuu de ma, te tee ni yo kucargu ndaka ja neva'a Abraham ma kúu de, te jiña'a Abraham ma: ―Chinee ni nda'a ni chii ja'a sa a,
01024003	te skuiso ni nuu Iya Tátnuni ma, Su'si iya tátnuni andivi ma ji'in nuu ñu'ú a, ja masu kua'a ni tnu'u ja sa'ya sa Isaac ma, te tnanda'a i ji'in in suchi si'i ñuu Canaán ya, nuu iyo sa ya,
01024004	nú masu ja ki'in ni ñuu sa ma, te ne'un ñayii ka kuu tna'a sa ma kaji ni in suchi ko kuu ñasi'i i ―kúu de jiña'a de.
01024005	Te tee jinukuechi ma, ni ndakone'e de: ―Kovaa nú suchi ma, ma kachi i kii i ji'in sa, ¿naxe sa'a sa? ¿Ki'in sa ji'in sa'ya ni a ñuu nuu ka iyo tna'a ni ma? ―kúu de jiña'a de.
01024006	Te Abraham ma jiña'a de: ―¡Ña'a! Masu ki'in ni ji'in sa'ya sa a yukan.
01024007	Maa Iya Tátnuni ma, Su'si iya tátnuni andivi ma, ni kene'e ña'a ya ve'e yuva sa ma ji'in ñu'ú tna'a sa ma, te ni skuiso ya nuu sa ja kua'a ya ñu'ú ya'a nuu sa'ya tata sa ma. Kua'an ni, vaa suni maa Su'si Iya Tátnuni ma tetniñu in ángel koxtnuu nuu ni, sukan-va'a ki'in ni te kii ni ji'in suchi ko kuu ñasi'i sa'ya sa a.
01024008	Nú suchi ma ñatuu kuni i ja kii i, te má ko ndi ini-ka ni tnu'u ni ka ndatnu'u o vitna a, kovaa ¡masu ko ki'in ni ji'in sa'ya sa a yukan! ―kúu de jiña'a de.
01024009	Sani te tee jinukuechi ma ni chinee de nda'a de chii ja'a Abraham ma tee xi-nuu jinukuechi de ma, te ni skuiso de ja sa'a de sukan ni tatnuni tee ma.
01024010	Sani te tee jinukuechi nuu Abraham ma, ni kaji de ja va'a-ka neva'a tee xi-nuu jinukuechi de ma, ja kua'a de tna'a suchi si'i ma. Te ni jeka de uxi (10) camello ma, te kua'an de ñuu tee kúu Nacor ma ñuu Mesopotamia ma.
01024011	Nuu ni kenda tee jinukuechi nuu Abraham ma yu'u ñuu ma, jâ ve ñini kúu. Ora yukan ka kenda koo suchi ka tava ndute soko ma. Te ni sunkani de camello ma ja jin ndatatu ti yu'u soko ñu'u ndute ma.
01024012	Te ni keja'a de jikan-ta'vi de sa'a nuu Iya Tátnuni ma: ―Su'si iya kúkanu ini Abraham tee xi-nuu jinukuechi sa a, sa'a ni ja na ki'in va'a sa, te sa'a ni tnu'u vii tnu'u mani ji'in tee xi-nuu jinukuechi sa a.
01024013	Kondetu sa ya'a-ni yu'u soko a, nani ka kenda koo suchi jaa ka ke'en ndute a.
01024014	Te suchi kuña'a sa sa'a ma: “Jikan-ta'vi ri nuu ro ja nune'e kiyi ro a, sukan-va'a ko'o ri ndute”, te ndakone'e i: “Ko'o ni de, te suni kua'a sa ndute jin ko'o camello vee ji'in ni a”, te suchi yukan ko kuu suchi ni kaji ni ja ko kuu i ñasi'i Isaac ma, sukan-va'a kona'a sa ja ni sa'a ni tnu'u vii tnu'u mani ji'in tee xi-nuu jinukuechi sa ma ―kúu de jiña'a de.
01024015	Ñatuu jinu-ka kakan-ta'vi de nuu Su'si ma, nuu ni jini de ja vee in suchi ndiso kiyi i ma, te Rebeca sa'ya tee kúu Betuel ma kúu i, te tee kúu Betuel ma sa'ya Milca ma ji'in Nacor ñani Abraham ma kúu de.
01024016	Rebeca ma, vivii kaa i, te suchi jaa kúu i te ñatuu koo-ka yii i. Te nuu ni kenda i soko ma, te ni xchitu i kiyi i ma, te nuu sani te ndakokuiñi i ma,
01024017	te jinu tee jinukuechi nuu Abraham ma, ni jan tna'a de i, te jiña'a de: ―Jikan-ta'vi ri nuu ro, taa vala ndute ñu'u kiyi ro a ko'o ri ―kúu de jiña'a de.
01024018	Te ni ndakone'e i: ―Kuu, xito ―kúu i jiña'a i. Te sani te ni nune'e i kiyi i ma, te ni tnii i ji'in nduu nda'a i, te ni wa'a i ndute ni ji'i de.
01024019	Nuu ni jinu ni ji'i tee jinukuechi nuu Abraham ma ndute ma, te jiña'a Rebeca ma: ―Suni tava sa ndute jin ko'o camello vee ji'in ni a, te jin ko'o ti de naxe ka kuni maa ti ―kúu i jiña'a i.
01024020	Sani te ni kochu'un i ndute ñu'u kiyi i ma nuu ka ji'i kiti ma ndute ma, sani te jinu i ni jan tava-ka i ndute soko ma ja na jin ko'o ndaka camello ma.
01024021	Nani nde'ya tee jinukuechi nuu Abraham ma, kovaa ñatuu ni ka'an de, nú masu ja ndetu de ja kuni de nú Iya Tátnuni ma jâ ni sa'a ya ja ni kee va'a tniñu kua'an de ma.
01024022	Nuu ni jinu ni ka ji'i camello ma ndute ma, te tee yukan ni ke'en de in xe'e oro ja ndeya'vi xeen ja vee iñu (6) gramo, te ni chinee de xitni i ma. Te ni wa'a de uu (2) ja ku'un nda'a i, te oro ka kuu, te inuvee i ciento (100) gramo, te ka ndeya'vi xeen.
01024023	Te jiña'a de: ―Jikan-ta'vi ri ja ka'an ro na in xi-sa'ya kúu ro te nú iyo in nuu kuu jin ndoo ri ji'in tee ve koo ji'in ri a jakuaa vitna ve'e yuva ro ma ―kúu de jiña'a de.
01024024	Te ni ndakone'e i: ―Sa'ya tee kúu Betuel ma kúu sa, sayii ña'a kúu Milca ma ji'in Nacor ma.
01024025	Ve'e sa ma chi iyo nuu kuu jin ndoo ni jakuaa vitna, te suni iyo kua'a paja ji'in ja jin kaa camello ni a ―kúu i jiña'a i.
01024026	Sani te tee jinukuechi nuu Abraham ma, ni jinkoo jiti de, te ni chiñu'u de Iya Tátnuni ma,
01024027	te jiña'a de ya: ―¡Ja va'a xeen kuu ni, Iya Tátnuni, Su'si iya kándija Abraham tee xi-nuu jinukuechi sa ma! Vaa ni sa'a ndija ni tnu'u vii tnu'u mani ji'in sa ji'in tee xi-nuu jinukuechi sa ma, te ni kaxtnu'u ni ichi vee sa ve'e tna'a de ma ―kúu de jiña'a de.
01024028	Rebeca ma, jinu i kuan no'o i ve'e i ma ja ndakani i ndaka sukan ni kuu ma.
01024029	Te iyo in ku'va i nani de Labán, te tee yukan, jinu de ni jan nunduku de tee ni kenda onde soko ma,
01024030	vaa ni jini de xe'e ma ji'in ja ñu'u nda'a ku'va de ma, te ni jini so'o de sukan ndakani i ja jiña'a tee yukan. Labán ma, ni jan tna'a de tee jinukuechi nuu Abraham ma, vaa iyo-ka de ji'in camello de ma yu'u soko ma,
01024031	te jiña'a de: ―Ne'e ni, ja va'a kúu ni nuu Iya Tátnuni ma. ¿Naku ko kendoo ndijin ke'e a? Vaa jâ ni satu'va sa ve'e sa ma ji'in in nuu jin koo camello vee ji'in ni a ―kúu de jiña'a de.
01024032	Sani te tee jinukuechi nuu Abraham ma kua'an de ve'e Labán ma. Te Labán ma ni nune'e de ja ka ndiso camello ma, te ni wa'a de paja ji'in ja jin kaa ti. Sani te ni jan ke'en de ndute, sukan-va'a tee jinukuechi nuu Abraham ma ji'in tee ka ndikin ña'a ma, jin ndakate de ja'a de.
01024033	Nuu ni ka wa'a de ja jin kaa tee ma, te tee jinukuechi nuu Abraham ma jiña'a de: ―Masu kuu kaa sa xi'na-ka, nú masu ja ka'an sa tniñu vee sa a ―kúu de jiña'a de. Jiña'a Labán ma: ―Ka'an ni ―kúu de jiña'a de.
01024034	Te tee jinukuechi nuu Abraham ma jiña'a de: ―Saña chi tee jinukuechi nuu Abraham ma kúu sa.
01024035	Te Iya Tátnuni ma, ni sava'a xeen ya jito'o sa ma, te ni sa'a xiku ya de, te ni wa'a ya ndikachi ji'in xndiki ji'in camello ji'in burru ji'in xu'un oro ji'in xu'un plata ji'in tee ka jinukuechi ji'in ña'a ka jinukuechi nuu de.
01024036	Te suni ñasi'i de Sara ma, ni wa'a ya in sa'ya ña ji'in de, nuu ni ka kuu nija'nu de ji'in ña ma, te ni xndoo de ndaka ja neva'a de ma nuu nda'a sa'ya de ma.
01024037	Te jito'o sa ma, ni sa'a de ja ni skuiso sa, te ni ka'an de: “Masu ko kua'a ni tnu'u ja sa'ya sa ya, te tnanda'a i ji'in in ña'a ñuu Canaán ya nuu iyo sa ya,
01024038	nú masu ja ki'in ni ve'e tna'a sa ja yuva sa ma, te nduku ni ne'un ña'a ka kuu tna'a sa ma in suchi ko kuu ñasi'i sa'ya sa a”, kúu de ká'an de.
01024039	Te jiña'a sa jito'o sa ma: “¿Te nú suchi ma, ma kachi i kii i ji'in sa, te nawa sa'a sa?”
01024040	Sani te ni ndakone'e maa de: “Saña chi ichi maa Iya Tátnuni ma iyo sa, te maa ya tetniñu in ángel koxtnuu nuu ni, sukan-va'a ki'in va'a ni nuu ki'in ni a, te kii ni ji'in suchi ko kuu ñasi'i sa'ya sa a, in suchi ne'un ña'a ka kuu tna'a sa ma, na ka'an o ja tna'a yuva sa ma.
01024041	Te nú tna'a sa ma, ma jin kachi de jin taa de suchi si'i ma, te má ko ndi ini ni siki ja ni ka ndatnu'u o a.” Sa'a ni ka'an de.
01024042	Te sukan ni kuu ja ni kenda sa soko ma, te sa'a ni jikan-ta'vi sa nuu Iya Tátnuni ma, Su'si maa jito'o sa Abraham ma: “Nú sa'a ndija ni ja na ki'in va'a sa nuu ki'in sa a,
01024043	jikan-ta'vi sa nuu ni ja vitna iyo sa yu'u soko a, te kó kuu sa'a, ja suchi ki tava ndute ma, te suchi kuña'a sa sa'a ma: Jikan-ta'vi ri ja taa ro vala ndute ñu'u kiyi ro a ko'o ri,
01024044	te ndakone'e i: Ko'o ni de, te suni tava sa ndute jin ko'o camello ni a, te suchi yukan ko kuu suchi ni kaji ni ja tnanda'a i ji'in sa'ya tee kúu jito'o sa ma.” Sukan ni jikan-ta'vi sa nuu Su'si maa jito'o sa Abraham ma.
01024045	Te ñatuu jinu-ka kakan-ta'vi sa nuu Su'si ma nuu ni jini sa Rebeca a ja kuan jaan i ndiso i kiyi i ma. Te nuu ni kenda i soko ma ja tava i ndute ma, te sa'a ni jiña'a sa i: “Jikan-ta'vi ri ja taa ro vala ndute ko'o ri.”
01024046	Te ni nune'e i kiyi i ma, te ni ka'an i: “Ko'o ni de, te suni kua'a sa ndute jin ko'o camello ni a”, kúu i ká'an i. Te ni taa i ndute ma ni ji'i sa, te suni ni wa'a i ndute ni ka ji'i camello sa a.
01024047	Sani te ni jikan-tnu'u sa i: “¿Na in xi-sa'ya kúu ro?” Te maa i ni ndakone'e: “Sa'ya tee kúu Betuel ma sayii Nacor ma ji'in Milca ma kúu sa.” Sani te ni chinee sa xe'e a xitni i ji'in nduu ja ñu'u nda'a i a,
01024048	te ni jinkoo jiti sa, te ni ndachiñu'u sa Su'si Iya Tátnuni ma, te ni jiña'a sa ya: “Su'si iya kúkanu ini tee kúu jito'o sa Abraham ma, iya va'a xeen ini kúu ni, vaa ni kaxtnu'u ni ichi ndaa vee sa ja ki'in sa ji'in sa'ya tee kúu tna'a jito'o sa ma, sukan-va'a ko kuu i ñasi'i sa'ya de ma”, kuu sa jiña'a sa ya.
01024049	Te vitna, te jin ka'an ni nú jin sa'a va'a ndija ni tee xi-nuu jinukuechi sa ma. Te nú ña'a, te jin ka'an ni, sukan-va'a ni'i ini sa nawa sa'a sa ―kúu de jiña'a de.
01024050	Sani te Labán ma ji'in Betuel ma, ni ka jiña'a de: ―Ndaka cha'a chi nuu Su'si Iya Tátnuni ma vee, te saña, masu nawa kúu jin ka'an sa nú kuu xi ña'a.
01024051	Te ya'a iyo Rebeca a, te kua'an ni ji'in i, sukan-va'a ko kuu i ñasi'i sa'ya tee xi-nuu jinukuechi ni ma, sukan kúni maa Iya Tátnuni ma ―ka kuu de ka jiña'a de.
01024052	Nuu ni jini so'o tee jinukuechi nuu Abraham ma tnu'u ya'a, te ni jinkoo jiti de, te ni jakindeyi de onde nuu ñu'ú ma, te ni ndachiñu'u de Su'si Iya Tátnuni ma.
01024053	Sani te ni kene'e de kua'a ja ka kuu oro ji'in plata ji'in sa'ma, te ni wa'a de Rebeca ma. Suni ku'va i ma ji'in si'i i ma ni wa'a tna de.
01024054	Sani te maa de ji'in tee kuan koo ji'in de ma, ni ka jaa de ni ka ji'i de, te ni ka kendoo de jakuaa yukan. Te kivi xtnee ma nuu ni ka ndakoo de ma, te jiña'a tee jinukuechi nuu Abraham ma: ―Vitna te jin taa ni tnu'u, te no'o sa ve'e tee kúu jito'o sa ma ―kúu de jiña'a de.
01024055	Kovaa ku'va Rebeca ma ji'in si'i i ma, ni ka jiña'a de: ―Kéndoo-ka i ji'in sa uxi-ka (10) kivi, te sana ki'in i ji'in ni ―ka kuu de ka jiña'a de.
01024056	Kovaa tee jinukuechi nuu Abraham ma, jiña'a de: ―Má jin sunkani ña'a ni, vaa Iya Tátnuni ma ni sa'a ja ni kii va'a sa te ndaka ni kee va'a. Te chukan kúu ja jin kachi ni, te no'o sa ve'e tee xi-nuu jinukuechi sa ma ―kúu de jiña'a de.
01024057	Sani te ni ka ndakone'e de: ―Na jin kana o Rebeca ma, te koto naxe ka'an maa i ―ka kuu de ka jiña'a de.
01024058	Te ni ka kana de Rebeca ma, te ni ka jikan-tnu'u de i: ―¿Kúni ro ja ki'in ro ji'in tee ya'a? ―ka kuu de ka jiña'a de. Te ni ndakone'e i: ―Ki'in sa ―kúu i jiña'a i.
01024059	Sani te ni ka wa'a de tnu'u ja ki'in Rebeca ma ji'in tee jinukuechi nuu Abraham ma ji'in tee ka ndikin tna'a ji'in de ma. Te suni ki'in ña'a ni yo jito Rebeca ma onde nuu ni kâku i ma.
01024060	Te sa'a ni ka ka'an tna'a Rebeca ma ja vii ja va'a ja kuu i: “Ku'va maa ri, ¡Na ko kuu ro si'i kua'a xeen ñayii! ¡Te sa'ya tata ro ma, na jin kundee i nuu ñuu ka iyo ñayivi ñatuu ka kuni mani nuu i ma!”
01024061	Sani te Rebeca ma ji'in ña'a ka jinukuechi nuu i ma, ni ka kakoso ña ji'in i camello ma, te ni ka ndikin i tee jinukuechi nuu Abraham ma. Te sukan ni kuu ja tee jinukuechi nuu Abraham ma, kua'an de ji'in Rebeca ma.
01024062	Te Isaac ma, iyo i ñuu Néguev ma ni ndajaa i ja ni ja'an i soko nani “Soko Iya Teku te Nde'ya Ña'a Ya” ma.
01024063	Te nuu ve kunee ma, ni kee i ni jan kua'a i in vuelta, te ni jini i ja ve jin kuyatni camello ma.
01024064	Te suni Rebeca ma, ni ndonenuu i, te ni jini i Isaac ma, te ni nuu i siki camello ma,
01024065	vaa jâ ni jikan-tnu'u i nuu tee jinukuechi nuu Abraham ma: ―¿Nde in kúu suchi vee ichi nuu ve koo o a? ―kúu i jiña'a i. Te ni ndakone'e tee jinukuechi nuu Abraham ma: ―Suchi kuu jito'o ri ma kúu i ―kúu de jiña'a de. Sani te ni ke'en i sa'ma yoxtnee xini i ma, te ni jasi i nuu i.
01024066	Te tee jinukuechi ma, ni ndakani de nuu Isaac ma ndaka ja ni sa'a de ma.
01024067	Sani te Isaac ma, ni jeka i Rebeca ma, te kua'an i ve'e sa'ma nuu ni iyo ndi si'i i Sara ma, te ni tnanda'a i ji'in i. Te Isaac ma, ni kutoo xeen i Rebeca ma, te sukan saa ni nduu sii ini i ja ni ji'i si'i i ma.
01025001	Abraham ma, ni ndatnanda'a de in-ka jichi, te Cetura ni yo nani ñasi'i de ma.
01025002	Te ni ka iyo sa'ya ña ji'in de, te sa'a ni ka yo nani i: Zimram ma ji'in Jocsán ma ji'in Medán ma ji'in Madián ma ji'in Isbac ma ji'in Súa ma.
01025003	Jocsán ma ni yo kuu yuva Seba ma ji'in Dedán ma. Te sa'ya tata Dedán ma ni yo kuu ñayii asureo ma ji'in ñayii letuseo ma ji'in ñayii leumeo ma.
01025004	Te sa'ya Madián ma ni ka yo kuu Efa ma ji'in Efer ma ji'in Hanoc ma ji'in Abida ma ji'in Elda ma. Te ndaka tee ya'a ni ka yo kuu sa'ya tata Cetura ma.
01025005	Isaac ma ni nduta'vi ndaka ja ni yo neva'a Abraham ma.
01025006	Te sa'ya Abraham ji'in jaku-ka ña'a ku-uu ma jaku-ni ndatniñu ni skuta'vi de i. Te nuu teku-ka de ma, ni sa'a siin de i nuu sa'ya de Isaac ma, te ni tetniñu de i ichi ñuu nuu vee ichi nuu kána kandii ma.
01025007	Abraham ma, ni yo teku de ciento uni xiko ja'un (175) kuiya,
01025008	te ni ji'i de, vaa jâ ni kuu nija'nu xeen de. Te kua'an de ja ndatatu de ji'in tna'a de tee jana'a ma.
01025009	Te sa'ya de Isaac ma ji'in Ismael ma, ni ka chu'u i de yavi Macpela ma, ja iyo ichi nuu kána kandii ma ñuu Mamre ma ñu'ú tee kúu Efrón ma sa'ya tata tee kúu Zohar ma, ja ka kuu de ñayii ñuu hitita ma.
01025010	Te ñu'ú ya'a kúu ñu'ú ni jaan maa Abraham ma nuu ñayii hitita ma. Maa ñu'ú nuu yinee ñasi'i de Sara ma, maa yukan ni kuyu'u tna de.
01025011	Ja ni ji'i Abraham ma, Su'si ma, ni skuta'vi ya Isaac ma ja vii ja va'a, te ni kendoo de iyo de yatni soko nani “Soko Iya Teku te Nde'ya Ña'a Ya” ma.
01025012	Ñayii ya'a ka kuu sa'ya tata tee kúu Ismael sayii Abraham ma ji'in ña'a kúu Agar ña'a ñuu Egipto ma, ña'a ni yo jinukuechi nuu Sara ma.
01025013	Sa'a ni ka yo nani sa'ya Ismael ma sukan ni ka kâku i ma: Suchi xinañu'u ma ni xnani de i Nebaiot te saa ni kaku Cedar ma, Adbeel ma, Mibsam ma,
01025014	Misma ma, Duma ma, Massa ma,
01025015	Hadar ma, Tema ma, Jetur ma, Nafis ma, te sandi'i-nka ni kâku Cedema ma.
01025016	Sa'a ni ka yo nani sa'ya Ismael ma, te sukan ni ka yo nani de ma ni ka yo nani ñuu de ma ji'in ve'e sa'ma ni ka yo neva'a de ma, te sukan ni ka yo ndakuni tna'a de vaa uxi uu jichi de ni yo kuu.
01025017	Te ni yo teku Ismael ma ciento oko ja'un uu (137) kuiya, te ni ji'i de, te ni ka chu'u i de nuu ka yinee tna'a de ma.
01025018	Te ni ka iyo ñayii ñuu ismaelita ma onde ñuu Havila ma, te ni ka kenda koo i onde Shur ma ñuu kuan ndaya'a ñuu Egipto ma ichi nuu ki'in o ñuu Asiria ma, te yukan ni ji'i Ismael ma, te ni ka iyo ndaka ñani de ma.
01025019	Ñayii ya'a ka kuu sa'ya tata Isaac ma sayii tee kúu Abraham ma.
01025020	Te Isaac ma, iyo de uu xiko (40) kuiya, te ni tnanda'a de ji'in Rebeca sasi'i tee kúu Betuel ma, ku'va Labán ma, te ka iyo de ñuu arameo ma ja iyo i ñuu Padán-aram ma.
01025021	Te Rebeca ma, masu kuu koo sa'ya ña nkuu, te chukan kúu ja ni jikan-ta'vi Isaac ma nuu Su'si Iya Tátnuni ma ja kuu ñasi'i de ma. Te Su'si Iya Tátnuni ma, ni yo nini so'o ya ja ni jiña'a de ma, te ni kuu ni ni'i sa'ya Rebeca ma.
01025022	Te kuati ka kuu i, te su'va su'va ka kuu i nuu ka ñunee i chii Rebeca ma jini ña, te jani ini ña “Nú sa'a-ni na jin ko kuu i, saa-nka ma koteku yo'o”. Sani te ni ja'an ña ni jan kakan-tnu'u ña Su'si Iya Tátnuni ma.
01025023	Te sa'a ni ndakone'e Su'si Iya Tátnuni ma: ―Uu (2) ñuu ka ñunee nuu chii ro a, uu (2) ñuu masu ka ketna'a ini ka kuu i. In ñuu ma iyo-ka tnu'u ndee tnu'u ndatnu i sana in-ka i ma, te suchi java'a-ka ma kunukuechi nuu suchi luluu-ka ma ―kúu ya jiña'a ya.
01025024	Te nuu ni chitu kivi ja jin kâku lulu ma, te uu (2) i ni ka kâku.
01025025	Suchi xinañu'u ni kâku ma chi ûni ya'a kua'a ixi i ma, te ti-ixi kuiti ni-ka'nu ni-tu'u i, te ni ka xnani de i Esaú.
01025026	Sani te ni kâku ñani i ma, tnii vava'a i xuu ja'a Esaú ma, te ni ka xnani de i Jacob. Te iyo Isaac ma uni xiko (60) kuiya nuu ni ka kâku sa'ya Rebeca ma.
01025027	Te ni ka ja'nu nduu i, te Esaú ma, ni yo jatna ini i ni yo jan nduku i kiti yuku ma ja jin kaa i, te Jacob ma, in suchi kuee ini kúu i, te ni yo jatna ini i ja satniñu i ve'e ma-ni.
01025028	Te Isaac ma, ni yo kutoo-ka de Esaú ma, vaa ni yo jatna ini de ja kaa de kuñu kiti ni yo ni'i i yuku ma, te Rebeca ma, ni yo kutoo-ka ña Jacob ma.
01025029	In kivi, te yikuu Jacob ma sa'a i ndeyu, te ni ndenda ñani i Esaú ma ja ni ja'an i yuku ma,
01025030	te Esaú ma, jiña'a i ñani i Jacob ma: ―Taa vala ndeyu kua'a kua'a ni sa'a ro a kaa ri, vaa ni kuita kuiti ri ja kokon ri ―kúu i jiña'a i. Chukan kúu ja ni nukonani i Edom.
01025031	Te Jacob ma, ni jiña'a i: ―Kuu, kovaa xinañu'u-ka ndaxiko nuu ri ja vii ja va'a ja kuta'vi ro ja kúu ro suchi xinañu'u ma ―kúu i jiña'a i.
01025032	Sani te ni ndakone'e Esaú ma: ―Ja ro'o nde'ya ja yikuu ri ji'i ri ja kokon xeen ri a, te na ndee jiniñu'u ja vii ja va'a ja kuta'vi ri ja kúu ri suchi xinañu'u a ―kúu i jiña'a i.
01025033	Te jiña'a tuku Jacob ma: ―Ûni skuiso vitnañu'ni ja ndaxiko ro nuu ri, te taa ri ja kaa ro ―kúu i jiña'a i. Te Esaú ma ûni ni skuiso i. Te sukan ni ndaxiko i nuu Jacob ma ja vii ja va'a ja kuta'vi i ja kúu i suchi xinañu'u ma.
01025034	Sani te Jacob ma ni wa'a i xtatila ji'in ndeyu lenteja kua'a kua'a ni sa'a i ma. Te Esaú ma, ni jaa ni ji'i i, sani te kua'an i. Te sukan ni saxiko Esaú ma ja vii ja va'a ni kuta'vi i nkuu ma.
01026001	Tiempu yukan, te ni iyo in tnama xen-xeen ni-ka'nu ñuu yukan tuku, sukan ni iyo in tnama xen-xeen tiempu nuu ni iyo Abraham ma. Chukan kúu ja Isaac ma, ni kee de te kua'an de ñuu Gerar ma nuu iyo tee kúu Abimelec ma ja kúu de rey ñayii filisteo ma.
01026002	Te nuu iyo de ñuu yukan, te ni kenda Su'si Iya Tátnuni ma, te jiña'a ya: ―Máko ki'in ro ñuu Egipto ma, va'a-ka ja koo ro nuu ka'an maa ri a.
01026003	Koo ñuu jiña visi masu ñuu ro kúu, te maa ri koo ji'in ro te skuta'vi ña'a ri ja vii ja va'a, vaa nuu maa ro ji'in sa'ya tata ro ma taa ri ñu'ú ya'a, te sukan, te sa'a ri sukan ni skuiso ri nuu yuva ro Abraham ma.
01026004	Te sa'a ri ja ndukua'a sa'ya tata ro ma sukan kua'a tiuxini ka iyo andivi ma, te taa ri ndaka ñu'ú ya'a jin ko kuu kuenda ro, te ja maa sa'ya tata ro ma te ndaka ñayii ni-ka'nu ñuu ñayivi a jin kuta'vi ja vii ja va'a,
01026005	vaa yuva ro Abraham ma chi ni yo nini so'o de ja ni tatnuni ri ma, te ni kandija de te ni sa'a ndi'i, ni sa'a tu'u de ndaka sukan ni tatnuni ri ja jin ko sa'a jin ko kuu de ma ―kúu ya jiña'a ya.
01026006	Sani te Isaac ma, ni kendoo de ni iyo de ñuu Gerar ma.
01026007	Ñayii ka iyo yukan ka jikan-tnu'u i na in kúu Rebeca ma, te jiña'a Isaac ma ja ku'va de kúu ña, vaa ni yu'u de ja kuña'a de ja ñasi'i de kúu ña, nasa yukan, te jin ka'ni i de, te jin ndakueka i ña, vaa vivii kaa ña ma.
01026008	In kivi, te Abimelec ma, te onde ventana de ma ni jini de ja Isaac ma, yokon nda'a yokon nda'a de yikinuu ñasi'i de Rebeca ma.
01026009	Sani te Abimelec ma, ni kana de Isaac ma, te jiña'a de: ―Nú sukan, ja ndaa ja ñasi'i ni kúu ña'a jiña. ¿Nava'a ni xnda'vi ña'a ni ja ká'an ni ja ku'va ni kúu ña? ―kúu de jiña'a de. Te ni ndakone'e Isaac ma: ―Vaa ni jani ini sa ja jin ka'ni ña'a ni, nuna jin kuni ni ja ñasi'i sa kúu ña ―kúu de jiña'a de.
01026010	Te jiña'a Abimelec ma: ―¿Nava'a ni sa'a ña'a ni sa'a? Na kachi-ka ndee in tee ñuu sa ya ni ndakueka ña ja ko kuu ña ñasi'i de, chi sa'a ni ja ndaka sa ñuu sa ya jin kuiso kuechi nkuu ―kúu de jiña'a de.
01026011	Sani te Abimelec ma, sa'a ni tatnuni de nuu ndaka ñayii ñuu de ma: ―Nú nde in xtna'a tee ya'a xi ñasi'i de a chi ja ndaa ká'an sa ja kûu i ―kúu de jiña'a de.
01026012	Sani te kuiya yukan Isaac ma, ni chi'i de tata ñu'ú yukan, te ni kuu itu ma, te kua'a xeen ni ndaxtutu de, vaa maa Iya Tátnuni ma ni sa'a ja va'a ja kuu de ma.
01026013	Te Isaac ma, ni ni'i, ni tna'a de, te ni kuxiku xeen de.
01026014	Kua'a xeen ndikachi ji'in xndiki ji'in ñayii ka jinukuechi nuu de ma ni ni'i de. Chukan kúu ja ni ka kukueñu ini ñayii ñuu filisteo ma nuu de.
01026015	Te ndaka soko ndute ni ka jate ñayii ni ka yo jinukuechi nuu ndi yuva de Abraham ma ni ka ndatnaa i ñu'ú, te ni ka ndaxchitu i.
01026016	Sani te Abimelec ma jiña'a de nuu Isaac ma: ―Kee ni ñuu ya'a te kua'an ni, vaa ndijin chi ni kuxiku xeen-ka ni sana in in saña ―kúu de jiña'a de.
01026017	Sani te Isaac ma, ni kee de te kua'an de, te ni iyo de ndu'va ñuu Gerar ma.
01026018	Te ni ndañuu de soko ndute ni jate ndi yuva de Abraham ma, tna'a ja ni ka ndaxchitu ñayii filisteo ma nuu ni ya'a ja ni ji'i Abraham ma, te ni ndaxnani de soko ma sukan ni xnani ndi yuva de ma.
01026019	In kivi, te tee ka jinukuechi nuu Isaac ma, ka yikuu de ka jate de in soko ndute, te ni ka ndani'i de in nuu too kua'a xeen ndute.
01026020	Kovaa tee ka jito ndikachi ñayii ñuu Gerar ma, ni ka kanaa de ji'in tee ka jito ndikachi Isaac ma, vaa ka jiña'a de ja ndute ma chi ndute maa de kúu de. Chukan kúu ja ni xnani Isaac ma “Soko Kánaa Ndee”.
01026021	Sani te tee ka jinukuechi nuu Isaac ma, ni ka jate de in-ka soko ndute, te suni ni ka kanaa tuku de ja soko ma. Chukan kúu ja ni xnani tuku Isaac ma soko yukan “Soko Ñatuu Ka Ketna'a Ini Ñayii”.
01026022	Sani te Isaac ma, kua'an de in-ka lado, te ni ka jate de in-ka soko, te soko ya'a chi ñatuu na in ni kanaa-ka, te ni xnani Isaac ma “Soko Ñatuu Na In Xtna'a Ña'a”, te ni ka'an de: “Vitna chi maa Su'si Iya Tátnuni ma ni taa tnu'u ja kuu jin koo vii jin ko va'a o ya'a te kua'a-ka ja kuu jin sa'a o.”
01026023	Sani te kua'an Isaac ma ñuu nani Beerseba ma.
01026024	Te maa jakuaa yukan ni kenda Su'si Iya Tátnuni ma nuu de, te jiña'a ya: ―Saña kúu Su'si ni yo kukanu ini yuva ni Abraham ma. Má koyu'u ni, vaa iyo sa ji'in ni, te ja maa yuva ni Abraham tee ni yo jinukuechi nuu sa ma, te skuta'vi ña'a sa ja vii ja va'a te koo kua'a xeen sa'ya tata ni ―kúu ya jiña'a ya.
01026025	Sani te Isaac ma, ni sa'a de in altar yukan, te ni ndachiñu'u de Su'si Iya Tátnuni ma. Te yukan ni ndakin de ve'e sa'ma nuu koo de ma, te tee ka jinukuechi nuu de ma, ni ka jate de in soko ndute.
01026026	In kivi, te onde Gerar ma iyo Abimelec ma, te ni kii de ja ka'an de ji'in Isaac ma, te ka ndikin ña'a tee nani Ahuzat tee ka ketna'a ini ji'in de ma ji'in Ficol tee tátnuni nuu soldado de ma.
01026027	Te jiña'a Isaac ma nuu Abimelec ma: ―¿Nava'a vee ni ve koto ña'a ni, te vitna ja ni ka ndakiti xeen ini ni nuu sa te ni ka taji ña'a ni ñuu ni ma? ―kúu de jiña'a de.
01026028	Te Abimelec ma, ni ndakone'e de: ―Ni ka jini sa ja Su'si Iya Tátnuni ma iyo ji'in ni, te ka jani ini sa ja va'a-ka jín ndatnu'u mani o,
01026029	te skuiso ni ja ma sa'a ña'a ni ja u'vi, vaa saña chi ñatuu na ja u'vi ka sa'a ña'a sa. Su'va ni ka ndatnu'u va'a o te ni ka ke koo ni ñuu sa ma. Te vitna, te maa Su'si Iya Tátnuni ma, ni sa'a ña'a ya ja vii ja va'a, te ni taa ya ndaka ja neva'a ni a ―kúu de jiña'a de.
01026030	Te Isaac ma, ni satu'va ñukuun de ja jin kaa de, te ni ka jaa de ni ka ji'i de.
01026031	Te ne'e kivi yutnee ma, ni ka ndakoo de, te ni ka skuiso nuu tna'a de ja jin koo mani de. Te ni ka ndakuan-ta'vi mani nuu tna'a de, te kuan nukoo sii ini tee ma.
01026032	Te maa kivi yukan te tee ka jinukuechi nuu Isaac ma, ni ka ndenda koo de, te ni ka ndakani de ja ni too ndute soko nuu ka yikuu de ka jate de ma.
01026033	Te Isaac ma ni xnani de soko yukan Seba ja kúni ka'an “Ja Ni Skuiso o”, te chukan kúu ja ñuu yukan chi onde vitna nani i Beerseba.
01026034	Nuu yi'i Esaú ma uu xiko (40) kuiya ma, te ni tnanda'a i ji'in Judit sasi'i Beeri tee ñuu hitita ma ji'in Basemat sasi'i Elón tee ñuu hitita ma.
01026035	Ja sukan ni sa'a i ja ni jeka i ña'a masu ñuu i ma, te ni ka kuxii xeen ini Isaac ma ji'in Rebeca ma.
01027001	Te jâ ni kunija'nu xeen Isaac ma, te ñatuu kundijin-ka nuu de. In kivi, te ni kana de sa'ya de Esaú ma suchi java'a-ka ma, te jiña'a de: ―Sa'ya maa ri. Te ni ndakone'e Esaú ma: ―Ya'a iyo sa, taa. Ka'an ni ndee a kúni ni ―kúu i jiña'a i.
01027002	Te jiña'a Isaac ma: ―Jini maa ro ja jâ ni kunija'nu ri te vekuyatni ja kûu ri.
01027003	Chukan kúu ja kúni ri ja ke'en ro kuji ro ma ji'in flecha ro ma te kuan nduku in kiti yuku,
01027004	te satu'va ro ndeyu sukan játna ini ri ma, te ki xsia'a ro sukan-va'a kaa ri. Te nú ni kuu, te ka'an ri ja vii ja va'a ja kuta'vi ro ma sana kûu ri ―kúu de jiña'a de.
01027005	Kovaa Rebeca ma, nini so'o ña ja ni jiña'a Isaac ma nuu Esaú ma, te nuu ni kee Esaú ma kuan nduku i kiti yuku ma,
01027006	te sa'a jiña'a ña nuu Jacob ma: ―Ni jini so'o ri ja sa'a jiña'a yuva ro ma nuu Esaú ma:
01027007	“Kuan nduku in kiti yuku te sa'a ro ndeyu játna ini ri ma te kaa ri, te nú ni kuu, te ja maa Su'si Iya Tátnuni ma, te ka'an ri ja vii ja va'a ja kuta'vi ro ma sana kûu ri”, kúu de jiña'a de.
01027008	Chukan kúu ja, sa'ya maa ri, konini so'o va'a te sa'a ro sukan ka'an ri a:
01027009	Kua'an nuu ka iyo kiti ma, te tnii ro uu ndixi'yu vava'a-ka ma, te sa'a ri ndeyu sukan játna ini yuva ro ma.
01027010	Sani te ki'in maa ro jin xsia'a ro, sukan-va'a na kaa de te ká'an de ja vii ja va'a ja kuta'vi ro ma xi'na-ka sana kûu de ―kúu ña jiña'a ña.
01027011	Kovaa Jacob ma, jiña'a i nuu si'i i ma: ―Kovaa naxe sa'a sa, te vitna ja ñani sa ma chi ti-ixi xeen nda'a i ma te saña chi ñatuu na ixi nda'a sa a,
01027012	te na kachi-ka tnii yuva sa ma nda'a sa a, te kuni de te ka'an de ja xnda'vi sa de, te su'va ka'an u'vi de ja kuu sa ―kúu i jiña'a i.
01027013	Te si'i i ma, jiña'a ña: ―Sa'ya maa ri, sa'a ro'o sukan ká'an ri a te kuan kueka kiti ma, te nuna ka'an u'vi yuva ro ma ja kuu ro, te ja u'vi yukan na kenda siki maa ri ―kúu ña jiña'a ña.
01027014	Sani te Jacob ma, ni jan kueka i kiti ma te ni jan xsia'a i ti nuu si'i i ma, te ni sa'a ña ndeyu sukan játna ini yuva i ma.
01027015	Te Rebeca ma, ni jan kene'e ña sa'ma va'a-ka sa'ya ña Esaú ma suchi java'a-ka ma, te ni skone'nu ña sa'ya ña Jacob ma suchi lule-ka ma.
01027016	Te nda'a Jacob ma ja ñatuu na ixi ndee ma ni chutuu ña ñií kiti ma, te sukun tna i ma suni ni jasi ña ji'in ñií kiti ma.
01027017	Sani te ni wa'a ña Jacob ma ndeyu ma ji'in xtatila ni satu'va ña ma.
01027018	Sani te Jacob ma, ni kivi i ji'in ndeyu ma nuu iyo yuva i ma, te jiña'a i: —Taa —kúu i jiña'a i. Te ni ndakone'e yuva i ma: —Ya'a iyo ri. ¿Ndee ro kúu sa'ya? —kúu de jiña'a de.
01027019	Te Jacob ma, jiña'a i: —Saña kúu Esaú sa'ya ni suchi java'a-ka ma. Jâ ni sa'a sa sukan ni tatnuni ni ma. Ndakoo ni, te kunukoo ni, te kaa ni ndeyu kiti ni jan nduku sa a, te nú ni kuu, te ka'an ni ja vii ja va'a ja kuta'vi sa ma —kúu i jiña'a i.
01027020	Te Isaac ma, ni jikan-tnu'u de: —¿Sa'ya maa ri, nava'a ñama-ni ni ni'i ro ti? —kúu de jiña'a de. Te Jacob ma, ni ndakone'e i: —Maa Su'si iya kúkanu ini ni ma ni chindee ña'a —kúu i jiña'a i.
01027021	Kovaa Isaac ma, jiña'a de: —Kí tu'va-ka kii ro, te ké'e ña'a ri te kúni ri nú ndija ja sa'ya ri Esaú ma kúu ro —kúu de jiña'a de.
01027022	Te Jacob ma, ni jan tu'va-ka i yuva i ma, te ni tnii de nda'a i ma, te jiña'a de: —Ká'an ro sukan ñu'u tachi Jacob ma, kovaa nda'a ro a chi nda'a Esaú ma ka kuu —kúu de jiña'a de.
01027023	Te ñatuu ni ndakuni de i, vaa nda'a i ma chi ndee kua'a ixi sukan kaa nda'a ñani i Esaú ma. Te nú jâ iyo tu'va de ja ka'an de ja vii ja va'a ja kuta'vi i ma,
01027024	sani te ni jikan-tnu'u tuku de i in-ka jichi: —¿Ndija ro ja sa'ya ri Esaú ma kúu ro? —kúu de jiña'a de. Te Jacob ma, ni ndakone'e i: —Esaú ma kúu sa, vi taa —kúu i jiña'a i.
01027025	Sani te jiña'a de: —Sa'ya maa ri, tnaa ndeyu ni sa'a ro ma, te taa ro káa ri, sukan-va'a sani te ká'an ri ja vii ja va'a ja kuta'vi ro ma —kúu de jiña'a de. Sani te Jacob ma, ni tnaa i ndeyu ma, te ni wa'a i ja kaa yuva i ma. Te yuva i ma, ni jaa de ndeyu ma, te ni ji'i de ndute nde'ya uva ni wa'a i ma.
01027026	Sani te Isaac ma, jiña'a de: —Sa'ya maa ri, kí tu'va ña'a te chitu yikinuu ri a —kúu de jiña'a de.
01027027	Te nuu ni chitu Jacob ma yikinuu yuva i ma, te ni ni'i de xiko sa'ma ne'nu i ma, te sa'a ni ka'an de ja vii ja va'a ja kuu i ma: Xiko sa'ya o ya chi sukan jáxiko yuku kuii kuii iyo ja sa'a maa Su'si ma, sukan jáxiko i.
01027028	Su'si ma na taa savi, te sa'a ya ja jin kuu itu ro ma, te jin ni'i kua'a ro triu, te na kuun kua'a kua'a nde'ya uva ja jin sa'a ro ndute uva.
01027029	Te kua'a ñayii jín kunukuechi nuu ro, te kua'a ñuu, jín kuandetu i nuu ro. Maa ro tatnuni nuu ndaka ñani ro ma, te jín kuandetu sa'ya si'i ro ma nuu ro. Te ja u'vi jín ko kuu ñayii jin ka'an u'vi nuu ro ma, te vii va'a jín ko kuu ñayii jin ka'an vii jin ka'an va'a ja kuu ro ma —kúu de jiña'a de.
01027030	Yika ni jinu ja ni ka'an Isaac ma ja vii ja va'a ja kuta'vi Jacob ma, te yika ni ndee Jacob ma nuu iyo yuva i Isaac ma, nuu ni ndenda ñani i Esaú ma ja ni ja'an i ni jan nduku i kiti yuku ma.
01027031	Te ni sa'a tna i ndeyu ma, te ni jan xsia'a i ja kaa yuva i ma, te jiña'a i: —Ndakoo ni, te kaa ni ndeyu kiti ni jan nduku sa a, te ka'an ni ja vii ja va'a ja kuta'vi sa ma —kúu i jiña'a i.
01027032	Sani te ni jikan-tnu'u yuva i ma: —¿Ndee in kúu ro? —kúu de jiña'a de. Te maa i, jiña'a i: —Esaú sa'ya ni suchi java'a-ka ma kúu sa —kúu i jiña'a i.
01027033	Te Isaac ma, ñatuu ni'i ini-nka de nawa ni kuu ma, sani te jiña'a de: —¿Na in ni ki xsia'a ndeyu kiti ni jan nduku i ma ja ni jaa ri nuu ñatuu kii-ka ro ma? Te jâ ni ka'an ri ja vii ja va'a ja kuta'vi i ma, te vitna chi maa i ni kuta'vi chukan —kúu de jiña'a de.
01027034	Nuu ni jini so'o Esaú ma sukan jiña'a yuva i ma, te ni keja'a i nda'yu i ja kúxii ini i, te káyu'u i jiña'a i: —Yuva maa sa, ka'an tna ni ja vii ja va'a ja kuta'vi sa —kúu i jiña'a i.
01027035	Kovaa Isaac ma, ni ndakone'e de: —Ni kii ñani ro ma te ni xnda'vi ña'a i, te suu i ni kuta'vi ja vii ja va'a ja kuta'vi ro ma —kúu de jiña'a de.
01027036	Te Esaú ma, ni ndakone'e i: —Na kachi ja Jacob nani i, vaa ndimaa xnda'vi ña'a i. Vaa cha'a ni kuu uu (2) jichi xnda'vi ña'a i, vaa xinañu'u ni ndake'en i ja vii ja va'a iyo ja kuta'vi sa ja kuu sa suchi xinañu'u ma, te vitna tuku ni ni'i i ja vii ja va'a ja kuta'vi sa ma. ¿Te ñatuu ni tava'a-ka ni in ja vii ja va'a kuta'vi sa? —kúu i jiña'a i.
01027037	Sani te Isaac ma, ni ndakone'e de: —Ja ndaa kúu ja jâ ni ka'an ri ja Jacob ma tatnuni nuu ro, te ndaka ñani i ma jin kunukuechi nuu i, te jâ ni ka'an ri ja ko ni'i kua'a i triu te ko ni'i kua'a i nde'ya uva ja kuva'a ndute uva, ¿te vitna nawa ka'an ri ja kuu ro'o? —kúu de jiña'a de.
01027038	Te jiña'a Esaú ma: —Yuva maa sa, ¿ñatuu-ka na ja vii ja va'a ja ka'an ni ja kuta'vi sa? Ka'an tna ni ja vii ja va'a ja kuta'vi sa —kúu i jiña'a i. Te káyu'u i nda'yu i.
01027039	Sani te Isaac ma, jiña'a de: Ñu'ú nuu koo ro ma, ñu'ú nda'vi ko kuu te ma kuun savi nuu koo ro ma.
01027040	Kuji ro ma kuatniñu ro, te ko ni'i ro ja ko kaa ro te koteku ro. Te kunukuechi ro nuu ñani ro ma. Kovaa kivi na ni'i ndee ro ma, te kundee ro ndayaa ro nuu ñani ro ma —kúu de jiña'a de.
01027041	Te Esaú ma, onde kivi yukan, te ni ndakiti xeen ini i nuu ñani i Jacob ma, kuechi ja suu i ni kuta'vi ja vii ja va'a iyo ja ni'i Esaú ma nkuu. Te jani ini Esaú ma: “Masu kua'a-nka-ni, te kûu yuva o a, te ka'ni o ñani o Jacob a”.
01027042	Nuu ni jini Rebeca ma sukan jani ini Esaú ma, te ni kana ña Jacob ma te sa'a jiña'a ña: —Jini ro, te ñani ro Esaú ma chi jani ini i ja ka'ni ña'a i, sukan-va'a ndachunaa i ja ni sa'a ro i ma.
01027043	Chukan kúu ja, va'a-ka kandija ja ka'an ri ya, vi sa'ya maa ri. Satu'va te ki'in ro ñuu Harán ma, nuu iyo ku'va ri Labán ma.
01027044	Te koo ro yukan jaku kivi nani ya'a ja ndákiti ini ñani ro a.
01027045	Te nú ni kenda kivi ja ni ya'a ini i te ñatuu ndákiti-ka ini i nuu ro, te tetniñu ri na in jan kaxtnu'u nuu ro sukan-va'a ndii ro, vaa ñatuu kúni ri ja skenaa ri nduu sa'ya ri a in jichi ni —kúu ña jiña'a ña.
01027046	Sani te sa'a jiña'a ña nuu Isaac ma: —Ñatuu kundee-ka ini ri ja ka sa'a ka kuu ña'a hitita ni tnanda'a ji'in Esaú ya. Te nú Jacob ya na tnanda'a i ji'in ña'a hitita ka iyo ñuu Canaán ya, saa-nka na kûu-nka ri —kúu ña jiña'a ña.
01028001	Sani te Isaac ma, ni kana de Jacob ma, te ni ka'an de ja vii ja va'a nuu i, te ni tatnuni de sa'a: ―Máko tnanda'a ro ji'in ni-in ña'a ka iyo ñuu Canaán ya.
01028002	Va'a-ka kua'an ñuu Padan-arám ma ve'e ta'nu ro Betuel ma, te tnanda'a ro ji'in in sasi'i xito ro Labán ma.
01028003	Te Su'si iya kúu sa'a ndaka ma, na skuta'vi ña'a ya ja vii ja va'a te táa ya kua'a sa'ya tata ro, te jín ko kuu i kua'a ñuu.
01028004	Te na skuta'vi ña'a ya ja vii ja va'a ni skuta'vi ya nuu Abraham ma, te maa ro ji'in sa'ya tata ro ma jin kuta'vi ñu'ú nuu ka iyo o vitna a ja masu ñuu o kúu ya, te jin ko kuu kuenda maa ro vaa sukan ni skuiso ya nuu Abraham ma.
01028005	―Sa'a ni ka'an Isaac ma nuu Jacob ma. Te ni tetniñu de i kua'an i ñuu Padán-aram ma, ve'e Labán tee kúu sayii Betuel tee ñuu arameo ma, vaa Labán ma chi ku'va Rebeca ma, si'i Jacob ma ji'in Esaú ma kúu de.
01028006	Te Esaú ma, ni jini i ja yuva i Isaac ma, ni ka'an de ja vii ja va'a nuu Jacob ma te ni tetniñu de i kua'an i ñuu Padán-aram ma sukan-va'a tnanda'a i yukan. Te suni ni jini tna i ja ni tatnuni de ja máko kueka i ña'a ñuu Canaán ma.
01028007	Te Jacob ma chi ni kandija i ja ni jiña'a yuva i ma ji'in si'i i ma, te kua'an i ñuu Padán-aram ma.
01028008	Te ja ni jini Esaú ma ja ñatuu jatna ini yuva i ma ja jin tnanda'a i ji'in ña'a ñuu Canaán ma,
01028009	chukan kúu ja kua'an Esaú ma ve'e tee kúu Ismael sayii Abraham ma, te ni jeka i Mahalat sasi'i de ma, ku'va Nebaiot ma, sukan-va'a tnanda'a i ji'in suchi ma. Te vitna ja jâ ndeka i ña'a ka iyo ñuu Canaán ma.
01028010	Ni kee Jacob ma ñuu Beerseba, te kua'an i ichi ñuu Harán ma.
01028011	Te ni kenda i in nuu kuu ndoo i, vaa sani te ni kêe kandii ma te ve kunee ma. Te ni ke'en i in yuu ka ndaa yukan ja ki'i xini i, te ni jinkava tuu i ja kusu i.
01028012	Te ni kixi i te ni jani i ja núkuiñi in escalera nuu ñu'ú ma te kénda tnu onde andivi ma, te ka ndaa koo ka nukoo ángel Su'si ma ka kuu i.
01028013	Te ni jini tna i ja onde sukun ma núkuiñi Su'si ma, te jiña'a ya: ―Ru'u ya kúu Su'si Iya Tátnuni ma, Su'si iya ni yo kukanu ini ta'nu ro Abraham ma ji'in yuva ro Isaac ma. Te ñu'ú nuu kátuu ro a taa ri ja jin kuta'vi ro ji'in sa'ya tata ro ma.
01028014	Te sa'ya tata ro ma, kua'a xeen i jin ko kuu, sukan kua'a ñuti ma, te jin kuite nuu i ichi ninu ma, ichi nuu vee ma, ichi nuu kána kandii ma, ichi nuu kêe kandii ma. Te ja maa ro ji'in sa'ya tata ro ma, te ndaka ñayii ni-ka'nu ñuu ñayivi a jin kuta'vi ja vii ja va'a.
01028015	Te maa ri koo ji'in ro, te ko koto va'a ña'a ri nde kua'an nde vee ro, te sa'a ri ja ndakokuiñi ro ñuu ya'a, te masu xndoo ña'a ri, vaa onde sa'a ri sukan ni skuiso ri ja sa'a ri ji'in ro ma ―kuu ya jiña'a ya.
01028016	Te nuu ni ndoto Jacob ma ja ni kixi i ma, te ni jani ini i: “Ja ndaa ndija kúu ja iyo Su'si Iya Tátnuni ma ya'a te ñatuu nde jini o nkuu.”
01028017	Te ni yu'u xeen i te jani ini i: “Nuu ni kixi o a chi in nuu ii kúu, te masu nawa kani-ka ini o, nú masu ja ve'e Su'si ma kúu, te ya'a kúu ye'e andivi ma”, jani ini i.
01028018	Sani te ve ndii ma, te ne'e-ni ni ndakoo Jacob ma, te ni ke'en i yuu ni yi'i xini i ma te ni jani i yukan ja na ko kuu in seña, te ni chiso i aceite siki yuu ma.
01028019	Te ñuu yukan nani Ñu'u Ndu'va, kovaa Jacob ma, ni ndaxsama i te ni ndaxnani i ñuu yukan Betel.
01028020	Te yukan ni skuiso Jacob ma, te sa'a ni ka'an i: “Nuna kondikin ña'a Su'si ma te ko koto ña'a ya nuu ki'in o ya, te taa ya ja kaa o te taa ya ja kondii ko nama o,
01028021	te nú ni ndakokuiñi va'a o ve'e yuva o ma, te Su'si Iya Tátnuni ma ko kuu Su'si o”.
01028022	Te maa nuu ni jani o yuu ya ko kuu ve'e Su'si o ma, te ndaka ja taa ya ma te ndasasiin o in jichi ja uxi jichi ma te ndakua'a o ya.
01029001	Sani te kua'an-ka Jacob ma ichi ñuu iyo ichi nuu kána kandii ma.
01029002	Jika-ka kua'an i, te ni ndonenuu i te ni jini i in soko ndute, te yukan ka ndatatu uni jichi ndikachi, vaa soko yukan ka ji'i ti ndute. Te yu'u soko ma ndesi in yuu ka'nu,
01029003	te nú ni ka ndatna'a ndaka tee ka jito ndikachi de ma, te ka kone'e de yuu ma, sukan-va'a kuu jin kua'a de ndute jin ko'o ndikachi de ma, te sani te ka ndakasi tuku de soko ma.
01029004	Te ni kenda Jacob ma, te jikan-tnu'u i tee ka jito ndikachi ma: ―¿Nde ñuu ni? ―kúu i jiña'a i. Te ni ka ndakone'e de: ―Ñayii ñuu Aram ya ka kuu sa ―ka kuu de ka jiña'a de.
01029005	Te jiña'a Jacob ma: ―¿Ka jini ni tee kúu Labán sayii Nacor ma? ―kúu i jiña'a i. Te ni ka ndakone'e de: ―Ka jini ri de ―ka kuu de ka jiña'a de.
01029006	Te jiña'a Jacob ma: ―¿Iyo sii ini de? ―kúu i jiña'a i. Te ni ka ndakone'e de: ―Iyo sii ini de. Te jiña vee sasi'i de Raquel ma ji'in ndikachi i ma ―ka kuu de ka jiña'a de.
01029007	Te jiña'a Jacob ma: ―Vitnañu'ni chi ne'e-ka ja jin ndachi'i ni ti a korraa ti ma. ¿Naku ma jin kua'a ni ndute jin ko'o ti, te jin koo ni ji'in ti jin kaa-ka ti? ―kúu i jiña'a i.
01029008	Te ni ka ndakone'e de: ―Masu kuu jin kua'a sa ndute jin ko'o ti, vaa ka ndetu sa onde ka ndatna'a ndaka ti, te ka ndatna'a ndaka sa ja ka jito sa ti ma, saa ka kone'e sa yuu ndesi yu'u soko a, sana kúu ka wa'a sa ndute ka ji'i ti ―ka kuu de ka jiña'a de.
01029009	Nani ka yikuu Jacob ma ka ndatnu'u i ji'in tee ka jito ndikachi ma, sani te ni kenda Raquel ma ji'in ndikachi yuva i ma, vaa maa i jito ti.
01029010	Ja ni jini Jacob ma ja ni ka kenda koo ndikachi xito i Labán ma, te ni ja'an ni jan xtandiyo i yuu ndesi yu'u soko ma, te ni wa'a i ndute ni ka ji'i ndikachi Labán ku'va si'i i ma.
01029011	Sani te Jacob ma ni wa'a i nchuxi Raquel ma te ni chitu i yikinuu suchi ma, te ni keja'a i nda'yu i.
01029012	Te jiña'a i nuu Raquel ma ja sajin Labán ma kúu i, vaa sa'ya Rebeca ma kúu i. Sani te jinu Raquel ma ni jan kaxtnu'u i nuu yuva i ma.
01029013	Ja ni jini Labán ma ja ni kenda Jacob sa'ya ku'va de Rebeca ma, jinu de ni jan tna'a de i, te ni kanuni'ni de i te ni chitu de yikinuu i ma, te kua'an de ji'in i ve'e de ma. Sani te Jacob ma, ni ndakani i ndaka nava'a kua'an i ma.
01029014	Te Labán ma, jiña'a de: ―Ja ndaa ndija ja tna'a kuiti maa ri kúu ro ―kúu de jiña'a de. Nuu ni kuu in yoo ja iyo Jacob ma ve'e Labán ma,
01029015	sani te Labán ma, jiña'a de: ―Masu va'a ni ja su'va-ni satniñu ro nuu ri visi ndi-tna'a maa o. Va'a-ka ka'an na saa ko kuu ya'vi ro, te chuya'vi ña'a ri ―kúu de jiña'a de.
01029016	Te Labán ma, iyo uu sasi'i de, te suchi java'a-ka ma nani Lea, te suchi lule-ka ma nani Raquel.
01029017	Te Lea ma, vivii ka ndaa nduchi nuu i ma, kovaa Raquel ma chi vivii kaa i onde ja'a i te onde xini i.
01029018	Te Jacob ma, ni kuu ini i nuu Raquel ma, te jiña'a i nuu Labán ma: ―Satniñu sa uja (7) kuiya nuu ni te taa ni sasi'i ni Raquel ma suchi lule-ka ma ja tnanda'a sa ji'in i ―kúu i jiña'a i.
01029019	Sani te Labán ma, ni ndakone'e de: ―Va'a-ka ja ro'o tnanda'a ji'in i sana ja tnanda'a i ji'in in-ka ñayii. Kúu, kendoo te satniñu ro nuu ri ―kúu de jiña'a de.
01029020	Te sukan ni satniñu Jacob ma uja (7) kuiya ja kuu Raquel ma, kovaa jaku-ni kivi kúu ni jini i, vaa kúu ini xeen i nuu Raquel ma.
01029021	Te nuu ni chitu uja (7) kuiya ma, te jiña'a Jacob ma nuu Labán ma: ―Vitna chi jâ ni chitu kivi sukan ni ka ndatnu'u o ma, te taa ni Raquel ma ja tnanda'a sa ji'in i ―kúu i jiña'a i.
01029022	Sani te Labán ma ni ndaxtutu de ndaka ñayii ka iyo yatni ji'in de ma, te ni sa'a de in viko sukan-va'a kua'a de Raquel ma ja tnanda'a i ji'in Jacob ma.
01029023	Kovaa jakuaa ma, te Labán ma, masu ni wa'a de Raquel ma chi Lea ma ni wa'a de, te masu ni jini maa Jacob ma ja Lea ma ni kixi ji'in i.
01029024	Te Labán ma, ni wa'a de Zilpa ma ja kunukuechi i nuu Lea ma.
01029025	Te nuu ni ndii ma, te ni jini Jacob ma ja Lea ma ni kixi ji'in de ma, te ni ja'an de, te sa'a jiña'a de nuu Labán ma: ―¿Nava'a ni sa'a ña'a ni sa'a? ¿Masu ni jinukuechi sa nuu ni ja taa ni Raquel ma ja tnanda'a sa ji'in i? ¿Te nava'a ni xnda'vi ña'a ni? ―kúu i jiña'a i.
01029026	Te jiña'a Labán ma nuu Jacob ma: ―Kuechi ja ñuu ya'a chi masu kuu ja xinañu'u-ka suchi lule-ka ma tnanda'a,
01029027	kovaa kanda, te jinu smana ya'a ja ni ka tnanda'a ro ma, te sana taa ri Raquel ma ja ko kuu i ñasi'i ro, kovaa satniñu ro uja-ka kuiya nuu ri ―kúu de jiña'a de.
01029028	Te kuiti ni kanda Jacob ma, te ni ndi'i smana yukan, sani te ni wa'a Labán ma sasi'i de Raquel ma ja ko kuu i ñasi'i Jacob ma.
01029029	Te suni ni wa'a de Bilha ma ja ko kunukuechi ña nuu Raquel ma.
01029030	Te Jacob ma ni jeka tna'a de ji'in Raquel ma, te ni kutoo xeen-ka de Raquel ma sana Lea ma, te ni jinukuechi de uja-ka tuku kuiya nuu Labán ma.
01029031	Te ni jini Su'si ma ja Jacob ma chi ni yo saxiko de Lea ma, te ni sa'a ya ja kuu koo sa'ya ña te Raquel ma masu kuu ko sa'ya ña.
01029032	Te ni ni'i sa'ya Lea ma, te ni kâku in suchi yii, te ni xnani ña i Rubén, vaa ni jani ini ña: “Ni jini maa Su'si ma sukan kúxii kúnda'vi ini o ma, te vitna chi kutoo ña'a yii o ma”, ka'án ña.
01029033	Te in-ka tuku jichi ni ni'i sa'ya ña, te ni kâku sa'ya ña ma, te ni xnani ña i Simeón, vaa jani ini ña: “Ni jini maa Su'si ma ja ka saxiko ña'a i, te ni taa ya in-ka sa'ya o ya”, ka'án ña.
01029034	Te ni ni'i sa'ya tuku ña in-ka jichi, te ni kâku sa'ya ña ma, te ni xnani ña i Leví, te jani ini ña: “Vitna chi ndakueka tna'a o ji'in yii o ma, vaa ni kuu uni (3) sa'ya o ya”, ka'án ña.
01029035	Te ni ni'i sa'ya tuku ña in-ka jichi, te ni kâku sa'ya ña ma, te ni xnani ña i Judá, vaa jani ini ña: “Vitna chi ndachiñu'u o Su'si ma”, kúu ña ká'an ña. Sani te ñatuu-ka na sa'ya ña ni kâku.
01030001	Te ja ni jini Raquel ma ja ñatuu na sa'ya ña ji'in Jacob ma kâku ma, te ni kukueñu ini ña nuu ku'u ña Lea ma, vaa ka iyo sa'ya ña'a ma, te sa'a jiña'a ña nuu yii ña Jacob ma: ―Taa tna sa'ya ri, nuña'a te ru'u ya chi kûu ri ―kúu ña jiña'a ña.
01030002	Te ni ndakiti ini Jacob ma nuu Raquel ma, te jiña'a de: ―¿Xi Su'si kúu ru'u ya ja ka'an ro sukan? Maa Su'si ma sa'a ja ñatuu kúu koo sa'ya ro a ―kúu de jiña'a de.
01030003	Sani te jiña'a ña: ―Nusaa te kavatuu ji'in ña'a jinukuechi nuu ri a, sukan-va'a nuna kâku sa'ya ña ma, te ko kuu i sa'ya ri, kuenda tnu'u ja maa ri ni skâku i ―kúu ña jiña'a ña.
01030004	Sani te ni wa'a ña Bilha ña'a jinukuechi nuu ña ma ja kavatuu Jacob ma ji'in ña.
01030005	Te ni ni'i sa'ya ña, te ni kâku in sa'ya ña ji'in Jacob ma.
01030006	Sani te ni jani ini Raquel ma: “Ni jini so'o Su'si ma, te ni sa'a ndaa ya ja kuu o, te ni taa ya in sa'ya o”, ka'án ña, te ni xnani ña i Dan.
01030007	Te ni ni'i sa'ya tuku Bilha ña'a jinukuechi nuu Raquel ma te ni kâku in-ka sa'ya ña ji'in Jacob ma.
01030008	Te Raquel ma, jani ini ña: “Suchi ya'a, te konani i Neftalí, vaa su'va su'va ka kuu o ji'in ku'u o ma, te ni kundee o”, ka'án ña.
01030009	Sani te nuu ni jini Lea ma ja ñatuu kúu-ka koo sa'ya ña ma, te ni tnii ña Zilpa ña'a jinukuechi nuu ña ma, te ni wa'a ña ña'a ma nuu Jacob ma ja na kavatuu de ji'in ña.
01030010	Te Zilpa ma, ni ni'i sa'ya ña, te ni kâku sa'ya ña ji'in Jacob ma.
01030011	Te Lea ma jani ini ña: “Naka va'a kúu ”, ka'án ña, te ni xnani ña i Gad.
01030012	Sani te Zilpa ma, ni ni'i sa'ya tuku ña, te ni kâku in-ka sa'ya ña ji'in Jacob ma.
01030013	Te sa'a jani ini Lea ma: “Naka sii ini iyo o, vaa vitna chi ndaka ña'a ma jin ka'an ja vava'a ja kúu o”, ka'án ña, te ni xnani ña i Aser.
01030014	In kivi te tiempu ka ndututu triu ma kúu, te ni ja'an Rubén sa'ya Lea ma itu ma, te ni ni'i i nde'ya nani mandrágora, te yinda'a i ni ndajaa i ja kaa si'i i ma, te ni jini Raquel ma, te jiña'a ña: ―Jikan-ta'vi xeen ri ja taa ro nde'ya yinda'a sa'ya ro a ja kaa ri ―kúu ña jiña'a ña.
01030015	Te ni ndakone'e Lea ma: ―¿Te jani ini ro ja masu nawa kúu ja ni xtandee ro yii ri ma? ¡Te vitna te kúni ro ja xtandee tuku ro nde'ya ni ndajaa ji'in sa'ya ri ma! ―kúu ña jiña'a ña. Sani te jiña'a tuku Raquel ma: ―Taa nde'ya ni ndajaa ji'in sa'ya ro ma, te jakuaa vitna te kusu maa ro ji'in Jacob ma ―kúu ña jiña'a ña.
01030016	Te nuu ni ndenda Jacob ma ja ni ja'an de yuku ma, te ni kenda-ni Lea ma, te jiña'a ña: ―Vitna chi ru'u ya kusu ji'in ro, vaa ni ken-nuu ña'a ri, te ni wa'a ri nde'ya mandrágora ja ni ndajaa ji'in Rubén ma ―kúu ña jiña'a ña. Te jakuaa yukan Jacob ma, ni kixi de ji'in Lea ma.
01030017	Te Su'si ma, ni jini so'o ya ja ni jiña'a Lea ma, te ni ni'i sa'ya ña, te ni kâku sa'ya ña suchi ku-u'un ma.
01030018	Te ka'án Lea ma: “Su'si ma ni taa in-ka sa'ya o ya, kuechi ja ni wa'a o ña'a jinukuechi nuu o ja ni kixi ña ji'in yii o ma”, ka'án ña, te ni xnani ña i Isacar.
01030019	Te ni ni'i sa'ya tuku Lea ma in-ka jichi, te ni kâku suchi ku-iñu ma.
01030020	Te ni jani ini ña: “Su'si ma, ni skuta'vi ña'a ya ja va'a xeen, vitna chi koo yii o ya ji'in o, vaa ni kuu iñu (6) sa'ya o ji'in de”, ka'án ña, te ni xnani ña suchi ku-iñu ma Zabulón.
01030021	Sani te ni ni'i sa'ya tuku ña, te ni kâku in sasi'i ña, te ni xnani ña i Dina.
01030022	Te ni ndaka'án Su'si ma Raquel ma, te ni sa'a ya sukan jikan-ta'vi ña nuu ya ma, te ni sa'a ya ja kuu koo sa'ya ña.
01030023	Te ni ni'i sa'ya ña, te ni kâku sa'ya ña ji'in Jacob ma, te jani ini ña: “Su'si ma ni xtandiyo ja kan-nuu o ma”, ka'an ña.
01030024	Te ni xnani ña sa'ya ña ma José, te ka'án ña: “Na taa-ka Su'si ma in-ka sa'ya o”, ka'án ña.
01030025	Nuu ni ya'a ja ni kâku José ma, te sa'a jiña'a Jacob ma nuu yuva xiso de Labán ma: ―Kachi ni, te vitna chi no'o sa ñuu sa ma,
01030026	te kona'a ni ja ki'in sa ji'in ñasi'i sa a ji'in sa'ya sa a, vaa na'a maa ni ja ni satniñu sa nuu ni, saa ni ni'i sa ña ―kúu de jiña'a de.
01030027	Te Labán ma, ni ndakone'e de: ―Jikan-ta'vi sa nuu ni ja kendoo ni, vaa jini sa ja ja maa ni, te kua'a ja ni ni'i sa ja ni skuta'vi ña'a Su'si ma.
01030028	Ka'an ni nde saa ko kuu ya'vi ni, te chúya'vi ña'a sa ―kúu de jiña'a de.
01030029	Te Jacob ma, ni ndakone'e de: ―Jini maa ni ja saña chi ñukuun satniñu sa nuu ni te jito va'a sa ndaka kiti ni ma,
01030030	vaa nuu ni kijaa sa ma chi jaku-ni kiti neva'a ni nkuu, te ni keja'a sa ni yo jito sa ti ma, te vitna chi kua'a xen-xeen ti ni nduu ja ni skuta'vi ña'a Su'si ma. ¿Kovaa saña, na kivi keja'a sa satniñu sa ja kuu maa sa ji'in sa'ya tata sa a? ―kúu de jiña'a de.
01030031	Te Labán ma, jiña'a de: ―¿Nde saa kúni ni ja chuya'vi ña'a sa? ―kúu de jiña'a de. Te ni ndakone'e Jacob ma: ―Ñatuu nawa kúni sa ja chuya'vi ña'a ni, kovaa nuna kachi maa ni sa'a ni sukan ka'an sa a, te ko koto-ka sa ndikachi ni a.
01030032	Jín ndakoto ndoso o kiti ni ma, te sasiin ni kiti pindu ma ji'in kiti tnuu ma ji'in kiti bayu ma ja ko kuu ti ya'vi sa.
01030033	Te sukan-va'a kivi ki'in o ma, te ni'i ini ni nde a ko kuu ya'vi sa ma, te kuni ni nú sa'a ndaa sa'a ndija sa. Vaa nú ne'un kiti sa ma te ndani'i ni in kiti masu kiti pindu xi in kiti masu tnuu ti xi in kiti masu bayu, te kuu ka'an ni ja ni sakui'na sa ti nuu ni ―kúu de jiña'a de
01030034	Sani te Labán ma, jiña'a de: ―Kó kuu sukan ká'an ni a ―kúu de jiña'a de.
01030035	Kovaa maa kivi yukan, te Labán ma, ni sasiin de ndixi'yu kiti pindu ma kiti tnuu ma ji'in kiti bayu ma, te ni wa'a de sa'ya de ma ja jin ko koto i ti.
01030036	Te ni tetniñu jika de i kuan koo i visi uni kivi ja kaka o. Te Jacob ma, ni ndoo de jito de jaku-ka ti ma.
01030037	Sani te Jacob ma, ni ja'nde de nda'a tnu kuijin ji'in nda'a tnu almendro ji'in nda'a tnu ndika, te ni skuii, ni skuii de tnu onde ni ka ndatuu ja kuijin yika tnu ma.
01030038	Sani te ni tnaa de tnu nuu ka ñu'u ndute ka ji'i kiti ma ndute ma, te ora ve koo ti ja jin ko'o ti ndute ma te ka tatna'a ti ma,
01030039	te ka jiso tna'a ti nuu ka ñu'u yutnu ni tnaa Jacob ma. Te sukan, te ndimaa kiti pindu, kiti tnuu ji'in kiti bayu ka kuu kolelu ka kâku ma.
01030040	Te Jacob ma ni sasiin de ti, te ora ni ka yo jiso tna'a ti ma, te ni yo xtnatna'a de ti ji'in kiti Labán ma kiti pindu ma ji'in kiti tnuu ma. Te sukan te ni kukua'a kiti Jacob ma, te ni ka iyo siin ti ji'in kiti Labán ma.
01030041	Te ora ni ka yo jiso tna'a kiti ka ndaa va'a ka ndaa ndatnu-ka ma, te ni yo chunee de yutnu ni skuii de ma nuu ka ji'i ti ndute ma, sukan-va'a jin konde'ya ti tnu ora ka jiso tna'a ti ma.
01030042	Kovaa ora ve koo kiti nda'vi-ka ka ndaa ma, te masu ni yo chunee de tnu. Te sukan, te nda'vi-ka ni ka yo ndaa kiti Labán ma, te ni ka yo ndaa va'a-ka kiti Jacob ma.
01030043	Te sukan ni kuxiku xeen Jacob ma, vaa kua'a ndikachi de ma ni ni'i de, te kua'a camello ji'in burru ni yo neva'a de, te suni kua'a ñayii ka jinukuechi nuu de ma ni yo neva'a de.
01031001	Sani te Jacob ma, ni jini de ja sa'ya Labán ma, sa'a ka ka'an i: “Jacob ma ni ndake'en de ndaka ja kúu kuenda yuva o ma, te chukan kúu ja ni kuxiku xeen de vitna a”, ka ka'an i.
01031002	Te suni ni jini tnuni Jacob ma ja Labán ma masu kunimani-ka de nuu de sukan ni yo kuu de onde xi'na-ka ma.
01031003	Sani te sa'a ni jiña'a Su'si ma nuu Jacob ma: ―Ndakokuiñi ni ñuu nuu ka iyo yuva ni ma ji'in tna'a ni ma, te maa sa koo ji'in ni ―kúu ya jiña'a ya.
01031004	Sani te Jacob ma, ni kana de Raquel ma ji'in Lea ma ja na jin koo ña nuu iyo de jito de kiti ma,
01031005	te sa'a jiña'a de: ―Jini tnuni ri ja yuva ro ma chi masu kuni mani-ka de nuu ri sukan ni yo kuu de onde xi'na-ka ma. Kovaa Su'si iya kúkanu ini yuva ri ma chi iyo ya ji'in ri.
01031006	Maa ro chi ka jini vii ka jini va'a ro ja ñukuun ni yo satniñu ri nuu yuva ro a,
01031007	kovaa maa de chi ni kuu uxi (10) jichi xnda'vi ña'a de, te ndimaa ndaxsama de ja ko kuu ya'vi ri ma. Kovaa Su'si ma, masu nde wa'a ya tnu'u ja sa'a ña'a de ja u'vi.
01031008	Vaa nú ka'an de ja kiti pindu ma ko kuu ya'vi ri ma, te ndimaa kiti pindu ni ka yo kâku. Te nú ka'an de ja kiti meku ma ko kuu ya'vi ri ma, te ndimaa kiti meku ni ka yo kâku.
01031009	Te sukan ni sa'a maa Su'si ma ja ni kendee ya kiti yuva ro ma, te ni ndataa ya ti nuu ri.
01031010	Te in kivi ka jiso tna'a kiti ma, te ni jani ri ja carneru ma, ndimaa kiti meku, kiti pindu, ji'in kiti bayu ka kuu ti.
01031011	Te ni kana ña'a ángel Su'si ma, te sa'a ká'an i: “Jacob”, kúu i. Te ni ndakone'e ri: “Ya'a iyo sa”.
01031012	Sani te ni ka'an ángel ma: “Ndonenuu, te kuni ro ja ndaka carneru ma, ndimaa kiti meku, kiti pindu, ji'in kiti bayu ka kuu ti. Vaa jini ri ndaka ja u'vi ja sa'a ña'a Labán a”, kuu i ka'an i.
01031013	Sani te ni ka'an ya ja maa ya kúu Su'si ma, te sa'a ká'an ya: “Maa sa kúu Su'si iya ni kenda ñuu Betel ma, nuu ni ke'en ni in yuu te ni chiso ni aceite ma te ni skuiso ni in ja sa'a ni ma. Vitna te ndokuiñi te ndee ni ñuu ya'a, te kuan no'o ni ñuu ni kâku ni ma.” Sa'a ni ka'an ya nuu ri ―kúu de jiña'a de.
01031014	Sani te Raquel ma ji'in Lea ma, ni ka ndakone'e ña: ―Ru'u ya, masu nawa ka ndetu-ka ri ja taa yuva ri ma ja jin kuta'vi ri.
01031015	Su'va sa'a ndeva'a ña'a de kuenda tnu'u ja masu ñayii ve'e-ka de ma ka kuu ri, vaa ni xiko ña'a de nuu ro ja jin ko kuu ri ñasi'i ro, te maa de ni jatniñu ja ni ni'i de ja ni xiko ña'a de ma.
01031016	Te ndaka ja ni ndaxtandee Su'si ma nuu yuva ri ma te ni ndataa ya ma chi kuenda tna ri ji'in kuenda sa'ya o a ka kuu. Te vitna te sa'a sukan ká'an Su'si ma nuu ro ―ka kuu ña ka jiña'a ña.
01031017	Sani te ni satu'va Jacob ma ja no'o de ñuu Canaán ma, te ni sonee de sa'ya de ma ji'in ñasi'i de ma siki camello ma,
01031018	te ni ndaxtutu de ndaka kiti ma ji'in ndaka ja kúu kuenda maa de ja ni ni'i de ñuu Padán-aram ma, te ni ndake'en ichi de te kuan no'o de ñuu Canaán nuu ka iyo yuva de ma.
01031019	Kivi ni ka ndekoo de ma chi ñatuu Labán ma iyo ve'e de ma chi kua'an de kuan ndasete de ndikachi de ma, te Raquel ma, ni sakui'na ña tna'a ja ka kuu su'si yuva ña ma, te kua'an ji'in ña.
01031020	Sukan ni xnda'vi Jacob ma Labán ma, vaa ni ndee yu'u de te kuan no'o de.
01031021	Te kua'an ji'in de ndaka ja ni ni'i de ja ni satniñu de ma. Te kuu-ni ni ndaya'a de yute Éufrates ma, sani te kua'an de ichi yuku ñuu Galad ma.
01031022	Te ni ya'a uni kivi sana ni jini Labán ma ja ni ndee yu'u Jacob ma te kuan no'o de ma.
01031023	Sani te Labán ma, ni jeka de tna'a de ma, te kua'an de kuan nunduku de tee ma, te uja (7) kivi ni ka jika de sana ni ka jan tna'a de tee ma onde yuku ñuu Galaad ma.
01031024	Te jakuaa yukan, te ni ka'an Su'si ma nuu Labán tee ñuu arameo ma, te sa'a jiña'a ya: ―Kava kuee ini ni te ka'an mani ni Jacob ma, te máko sa'a ndeva'a ni de ―kúu ya jiña'a ya
01031025	Sani te Labán ma, ni jan tna'a de Jacob ma onde yuku ñuu Galaad ma, vaa onde yukan ni ka jinkuiñi de ja jin ndatatu de. Te yatni yukan ni ka jinkuiñi tna Labán ma ji'in ndaka ñayii kua'an ji'in de ma ja jin ndatatu tna de.
01031026	Te sa'a jiña'a Labán ma nuu Jacob ma: ―¿Nava'a ni sa'a ni sa'a? ¿Te naku ni xnda'vi ña'a ni? ¿Nava'a ni jeka ni sasi'i sa a te vee ni ji'in i kuenda tnu'u ja ka kanaa o?
01031027	¿Nava'a ni xnda'vi ña'a ni te ni ndee yu'u ni te vee ni te ñatuu ni kaxtnu'u ni? Vaa nute ni kaxtnu'u ni chi jin ndakuan-ta'vi sii ini nuu tna'a o te jin koo tee jin tee yaa te jin kata de, te nde koo ni ndi koo ni nkuu.
01031028	Kovaa ni ñatuu ni taa ni tnu'u ja ndakuan-ta'vi ñukuun sa sasi'i sa a ji'in sañani sa a, te neé xeen ni sa'a ña'a ni.
01031029	Ja sukan ni sa'a ni a chi iyo sa ja sa'a ndeva'a ña'a sa nkuu, kovaa kuni ma ni ka'an Su'si iya kúkanu ini yuva ni ma, te sa'a ni ka'an ya nuu sa: “Kava kuee ini ni te ka'an mani ni Jacob ma, te máko sa'a ndeva'a ni de”, kúu ya ka'an ya.
01031030	Te nú ûni kaa-nka kúni ni ja no'o ni ve'e yuva ni ma te chukan kúu ja ve ndii ni a, ¿kovaa naku ni sakui'na ni su'si sa ma? ―kúu de jiña'a de.
01031031	Te ni ndakone'e Jacob ma: ―Vaa ni yu'u sa ja nasa yukan te ndaxtandee ni sasi'i ni a.
01031032	Kovaa vitna, te nú na in ni sakui'na su'si ni ma, te na kûu i. Te ndaka tna'a o ya jín ko kuu testigu, te nú nde a ni ndani'i ni ja ni ke'en sa ja kúu kuenda ni, te ndake'en ni. ―Sa'a ni jiña'a Jacob ma, vaa masu jini de ja Raquel ma ni sakui'na su'si kúkanu ini yuva ña ma.
01031033	Te ni kivi Labán ma ini ve'e sa'ma nuu iyo Jacob ma, ji'in ini ve'e sa'ma nuu iyo Lea ma ji'in ini ve'e sa'ma nuu ka iyo nduu ña'a ka jinukuechi nuu Lea ma, kovaa masu nawa ni ndani'i de. Te ni ndee de ve'e sa'ma nuu iyo Lea ma te ni kivi de ve'e sa'ma nuu iyo Raquel ma.
01031034	Kovaa Raquel ma, ni ke'en ña tna'a ja ka kuu su'si Labán ma, te ni chinee ña chii justi camello ma, te ni jinkoo ña siki i ma. Te nii ini ve'e sa'ma ma ni ndanduku Labán ma, kovaa masu nawa ni ndani'i de.
01031035	Sani te Raquel ma, jiña'a ña yuva ña ma: ―Máko ndakiti ini ni nuu sa ja masu kuu ndokuiñi sa nuu ni, vaa ndo'o sa sukan ka ndo'o ña'a ma ―kuu ña jiña'a ña. Te Labán ma, ni ndanduku de tna'a ja ka kuu su'si de ma ni-ka'nu ve'e ma, kovaa masu ni ndani'i de.
01031036	Te Jacob ma, ni ndakiti ini de, te sa'a jiña'a de nuu Labán ma: ―¿Nawa ni sa'a sa? ¿Na ja u'vi ni sa'a ña'a sa ja vee ni ve ndi nduku ña'a ni?
01031037	Vitna chi jâ ni ndanduku ni ni-ka'nu ve'e sa a, te nú nawa ni ndani'i ni ja kúu kuenda ni, te kaxtnu'u ni, te jín kuni ndaka tna'a o ya, te jín ka'an i na nde o iyo kuechi.
01031038	Vaa oko (20) kuiti kuiya ni satniñu sa nuu ni, kovaa ñatuu nama uun ni ka xnuu kiti ni ma sa'ya ti ma, vaa ni a in ti ñatuu ni skenaa sa. Vaa ni a in ti masu ni jaa sa.
01031039	Te ñatuu nama ni ndajaa sa ji'in kiti ni ka ja'ni ña'a kiti yuku ma, vaa maa sa ni yo ndachuya'vi ti. Te nú ni ka yo ndoñu'u kiti ni ma nduu ma xi jakuaa ma, te ndimaa ni yo ndake'en ya'vi ni ti nuu sa.
01031040	Ni yo ndo'o, ni yo neni sa ni yo jito sa kiti ma, nduu ma ni yo tna'a sa ka'ni, te jakuaa ma ni yo tna'a sa kajin, ¡vaa onde ja kusu sa ñatuu ni yo kuu ja vijin xeen ma!
01031041	Oko kuiya ni iyo sa ve'e ni ma, uxi kuun (14) kuiya ma ni jinukuechi sa nuu ni ja jin kuu nduu sasi'i ni a, te iñu (6) kuiya ni satniñu sa ja ni ni'i sa kiti sa a, te uxi (10) jichi ni xnda'vi ña'a ni te ndimaa ni ndaxsama ni ja ko kuu ya'vi sa ma.
01031042	Nute ñatuu ni iyo sa ji'in Su'si iya kúkanu ini yuva sa Isaac ma, iya kúkanu ini ta'nu sa Abraham ma ja chindee ña'a ya chi kuiti su'va kuiti-ni ndee sa ve'e ni ma nkuu ―kúu de jiña'a de.
01031043	Sani te sa'a ni ndakone'e Labán ma: ―Ña'a ya'a chi sasi'i maa sa ka kuu ña, te sa'ya ña a chi sañani maa sa ka kuu i, te kiti a kiti maa sa ka kuu ti, te ndaka ja nde'ya ni ja kúu kuenda ni a, chi kuenda maa sa kúu. Te saña, masu na ja u'vi sa'a sa sasi'i sa a ji'in sañani sa a, vaa sa'ya maa ña ka kuu i.
01031044	Va'a-ka na jin ndatnu'u mani o te jín skuiso o nuu Su'si ma in ja va'a ja jin ko kuu nduu o ―kúu de jiña'a de.
01031045	Sani te Jacob ma, ni ke'en de in yuu te ni sunkani de ja ko kuu in seña.
01031046	Te sa'a jiña'a de nuu tna'a de ma: ―Jin xtutu ni yuu ―kúu de jiña'a de. Sani te ni ka xtutu i yuu ma, te vivii ni ka jakin tna'a i, te maa yukan ni ka jaa de xita.
01031047	Te Labán ma, ni xnani de yukan Jegar Sahaduta sa'an maa de ma, te Jacob ma, ni xnani de Galaad sa'an maa tna de ma.
01031048	Te Labán ma, sa'a ni ka'an de: ―Yuu ni ka jakin o ya'a kó kuu testigu ja ni ka ndatnu'u nduu o ya ―kuu de jiña'a de. Chukan kúu ja Galaad nani yukan.
01031049	Te suni nani i Mizpa vaa sa'a ni ka'an labán ma: ―Maa Su'si Iya Tátnuni ma na ko ko koto ña'a nduu o vitna ja jin ndusiin o ya te ma jin kuni tna'a-ka o a.
01031050	Nuna sa'a ndeva'a ni sasi'i sa a, xi ndakueka ni in-ka ña'a, te visi ñatuu na in iyo ja kuni i ja ka ndatnu'u o ya, kovaa Su'si ma kúu iya nde'ya ja ka ndatnu'u o ya ―kuu de jiña'a de.
01031051	Te suni sa'a ni jiña'a-ka Labán ma nuu Jacob ma: ―Yuu ni ka jakin tutu o a ji'in yuu ni jani sa me'ñu nduu o a,
01031052	nduu cha'a jin ko kuu seña, te jin ko kuu i testigu ja ni masu ya'a ni ichi ya'a ja sa'a u'vi ña'a ni te ni masu ya'a sa ichi jiña ja sa'a u'vi ña'a sa.
01031053	Te maa Su'si iya ni ka yo kukanu ini ta'nu ni Abraham ji'in ta'nu sa Nacor ma, na ka'nde tniñu nduu o, nú ndee o na yanduu ya'a ja sa'a u'vi tna'a o ―kúu de jiña'a de. Sani te Jacob ma, ni skuiso de nuu Su'si Iya Tátnuni ma ja sukan ko kuu.
01031054	Sani te Jacob ma,, ni ja'ni de kiti ja ni ndakua'a de nuu Su'si ma, te ni kana de ndaka tna'a de ma ja jin kaa de xita. Ndaka de ni ka jaa xita te ni ka ndoo de yuku ma jakuaa yukan.
01031055	Te xtnee ne'e in-ka kii ma, ni ndakoo Labán ma, te ni ndakuan-ta'vi de nuu sasi'i de ma ji'in nuu sañani de ma. Sani te ni ka'an de ja vii ja va'a ja jin kuu i, te kuan no'o de ñuu de ma.
01032001	Sani te Jacob ma, ni ndatnii de ichi te kua'an tna de, te ichi kua'an de ma te ni kenda koo ángel Su'si ma.
01032002	Te nuu ni jini Jacob ma ángel ma te sa'a ni ka'an de: Ya'a chi nuu iyo maa Su'si ma kúu. Kúu de ká'an de. Te ni xnani de yukan Mahanaim.
01032003	Sani te ni tetniñu Jacob ma tee kuan koo ñuu Seir ma ja iyo i ichi ñuu Edoma ma ja jin kaxtnu'u de nuu Esaú ma ja ve ndii Jacob ma.
01032004	Te sa'a jiña'a Jacob ma: ―kuan koo ni te sa'a jin kuña'a ni ñani sa Esaú ma: Ñani ni Jacob ma iyo de ja sa'a de ja ka'an maa ni vi, Esaú, te sa'a ka'an de nuu ni: Ve'e tna'a o Labán ma ni iyo sa onde kivi ni kee sa kua'an sa ma te onde vitna.
01032005	Te neva'a sa xndiki, burru, ndikachi, ji'in ñayii ka jinukuechi nuu sa. Te ni tetniñu sa tee ya'a ja jin kaxtnu'u de ja ve ndii sa, te ndetu sa ja ndakuan-ta'vi ña'a ni te jin ndumani o.
01032006	Ni ka ndakokuiñi tee ni tetniñu de ma, te sa'a ka jiña'a de: ―Ni ka ka'an sa ji'in ñani ni Esaú ma, te vee de ve nditna'a ña'a de ji'in kuun ciento (400) tee.
01032007	Sani te Jacob ma ni yu'u xeen de te ni kuxii ini de, te ni sa'a de uu jichi ñayii ma jin ndaka kiti ve ndii ji'in de ma,
01032008	vaa jani ini de: Nú vee Esaú ma ja kanaa de ji'in o te nuna ni'i de in jichi ñayii ma ji'in kiti ma kovaa kâku in jichi-ka i ma.
01032009	Sani te ni jikan-ta'vi Jacob ma nuu Su'si ma, te sa'a jiña'a de ya: ―Su'si iya ni yo kukanu ini Abraham ma, iya ni yo kukanu ini yuva sa Isaac ma, sa'a ni ka'an maa ni nuu sa ma: Ndakokuiñi ni ñuu ni ma, nuu ka iyo tna'a ni ma, te sa'a sa ja vii ja va'a ja kuu ni.
01032010	Masu kaa masu iyo sa ja ni'i sa ndaka ja ni skuta'vi ña'a ni a, vaa kivi nuu ni ya'a sa yute Jordán ya chi yika-ni a yutnu yituu sa ma-ni yinda'a sa kua'an sa, kovaa vitna chi kua'a xeen ja ni skuta'vi ña'a ni.
01032011	Te vitna, jikan-ta'vi sa nuu ni ja sa'a ni ja na kâku sa nuu ñani sa Esaú ma, vaa yu'u sa nasa yukan te kenda de ja kanaa de ji'in sa te ka'ni de si'i sa'ya sa ya ji'in suchi kuechi a.
01032012	Vaa sa'a ni ka'an ni nuu sa ma: Sa'a sa ja vii ja va'a ja kuu ni, te sa'a sa ja kua'a xeen sa'ya tata ni ma ko kuu, sukan kua'a ñuti kaa yu'u mar ma ja masu kundee o ka'vi o ma.
01032013	Te yukan ni ndoo Jacob ma jakuaa yukan. Te ni sasiin de jaku kiti neva'a de ma ja kua'a de ñani de Esaú ma.
01032014	Uu ciento (200) viya, oko (20) tilu, uu ciento (200) ndikachi kiti si'i, oko (20)carneru,
01032015	oko uxi (30) camellu yika ni ka kâku sa'ya ti ji'in sa'ya ti ma, uu xiko (40) vaca, uxi (10) toro, oko (20) burra te uxi (10) burru.
01032016	Te in jichi in jichi ti ni ka kucargu ñayii ka jinukuechi nuu de ma, te sa'a jiña'a de: ―Jin jakoxtnuu ni nuu sa, te jika jika jin koo in jichi in jichi ti ―Kúu de jiña'a de.
01032017	Te sa'a jiña'a de tee kuan koo xinañu'u ma: ―Nú ni ka ndatna'a ni ji'in ñani sa Esaú ma, te nú jikan-tnu'u de ¿Nde in xi nuu satniñu ni? ¿Nde nuu ki'in ni? ¿Na in xi kiti ka kuu kiti vee ji'in ni a?
01032018	Te sa'a ndakone'e ni: Kiti skuta'vi ña'a ñani ni Jacob ma ka kuu ti, te ndándikin maa de vee de.
01032019	Te suni sukan ni tatnuni Jacob ma nuu tee kuan koo ja ku-uu ma ji'in tee kuan koo ja ku-uni ma, te suni sukan ni jiña'a de nuu te ka ndandikin-ka ma: ―Nú ni ka ndatna'a ni ji'in Esaú ma te suni sukan jin kuña'a ni,
01032020	te suni sa'a jin kuña'a ni: Ñani ni Jacob ma chi ndándikin de vee de. Kúu de jiña'a de. Sukan ni sa'a Jacob ma vaa jani ini de: Sa'a sa'a o sukan-va'a nuna kuni ñani o ma ja kua'a o a chi jâ ndukuee ini de sana ndatna'a o ji'in de, te koto xi ma ndakuan-mani ña'a de.
01032021	Sukan ni tetniñu de kiti kua'a de ñani de ma, te maa de chi ni ndoo de yukan jakuaa yukan.
01032022	Te jakuaa yukan, ni jeka Jacob ma nduu ñasi'i de ma, ji'in nduu ña'a ka jinukuechi nuu ña ma, ji'in ndi-uxi in sa'ya de ma te ni ka ya'a de yute nani Jaboc ma.
01032023	Te suni ni xsia'a de ndaka ja neva'a de ma,
01032024	tee maa-nka de ni ndoo yukan jakuaa ma. Sani te ni kenda Ángel maa Su'si ma kuenda tnu'u ja in tee, te niñu ni kanaa Jacob ma ji'in de, onde nuu ve ndii ma.
01032025	Ja ni jini tee kanaa ji'in Jacob ma ja kuenda tnu'u ja masu kundee de ma te ni tnii de nuu nukun-tna'a ka'a Jacob ma te ni koku'un xiñi de ma.
01032026	Sani te jiña'a tee ka kanaa ji'in Jacob ma: ―¡Xsiaa ña'a ni vaa ja ve ndii! Kovaa ni ndakone'e Jacob ma: ―Masu xsiaa ña'a sa nú ma skuta'vi ña'a ni ja vii ja va'a ja kuu sa.
01032027	Te tee kanaa ji'in Jacob ma, ni jikan-tnu'u de: ―¿Naxe nani? ―Kúu de jiña'a de. Te Jacob ma ni ndakone'e de: ―Jacob nani sa ―Kúu de jiña'a de.
01032028	Te tee kanaa ji'in Jacob ma, jiña'a de: ―Vitna te masu konani-ka ni Jacob, chi Israel nukonani ni, vaa ni kanaa ni ji'in Su'si ma ji'in ñayii ma te ni kundee ni.
01032029	Sani te Jacob ma ni jikan-tnu'u de: ―¿Te ndijin naxe nani ni? Kovaa te kanaa ji'in de ma ni ndakone'e de: ―¿Nava'a jikan-tnu'u ni naxe nani sa? Sani te ni ka'an ya ja vii ja va'a ja kuu Jacob ma.
01032030	Te ni xnani Jacob ma yukan Peniel, vaa ka'án de: Ni jini o Su'si ma ji'in nuu o te ni kâku o te ñatuu ni ji'i o.
01032031	Te jâ ve jinu kandii ma nuu ni kee de kua'an de Peniel ma, vaa jika cojo de ma.
01032032	Chukan kúu ja ñayii ñuu Israel ma chi ñatuu ka jaa i tuchi ndee ka'a kiti ma onde vitna, vaa tuchi ndee ka'a Jacob ma ni koku'un ja ni tnii Su'si ma.
01033001	Nuu ni ndonenuu Jacob ma te ni jini de ja vee Esaú ma ji'in kuun ciento (400) tee ka ndikin ña'a ma, sani te ni sasiin de mamaa suchi kuechi ma ji'in si'i i ma.
01033002	Te ni sonuu de ña'a ka jinukuechi ma ji'in sa'ya ña ma, sani te ka ndikin Lea ma ji'in sa'ya ña ma, te sandi'i-nka kua'an Raquel ma ji'in sa'ya ña José ma.
01033003	Sani te ni nukoxtnuu maa Jacob ma te kua'an de, te uja (7) jichi ni jakindeyi ni jakindeyi de onde nuu ñu'ú ma sana ni kenda de onde nuu iyo ñani de Esaú ma.
01033004	Kovaa Esaú ma, jinu de ni jan nukanu ni'ni de Jacob ma te ni chitu de yikinuu tee ma te ni ka nda'yu nduu nduu de.
01033005	Sani te ni ndonenuu Esaú ma te ni jini de ña'a ma ji'in suchi kuechi ma, te ni jikan-tnu'u de ¿Nde in ka kuu suchi ya'a? kúu de jiña'a de. Te ni ndakone'e Jacob ma: Suchi ya'a ka kuu sa'ya sa suchi ni taa Su'si ma. Kúu de jiña'a de.
01033006	Sani te ni jan koo ña'a ka jinukuechi ma ji'in sa'ya ña ma, te ni ka jakindeyi ña ji'in suchi kuechi ma nuu Esaú ma
01033007	Sani te ni jan koo Lea ma ji'in sa'ya ña ma, te ni ka jakindeyi ña ji'in suchi kuechi ma nuu Esaú ma, sani te ni jan koo tna Raquel ma ji'in José ma, te ni ka jakindeyi ña nuu Esaú ma.
01033008	Te jiña'a Esaú ma: ―¿Nawa jani ini ni ja ni tetniñu ni ndaka jichi ñayii ma ji'in ja kuan koo ji'in i ma? Te Jacob ma, ni ndakone'e de: ―Vaa kúni sa ja ndakuan-mani ña'a ni ―Kúu de jiña'a de.
01033009	Te Esaú ma, ni ndakone'e de: ―Ña'a, ñani, vaa kua'a xeen ja neva'a tna sa, te ndaka ja neva'a ni a chi kuenda maa ni kúu ―Kúu de jiña'a de.
01033010	Sani te Jacob ma jiña'a de: ―Nú kúni mani ni nuu sa te kuan-ta'vi ni ja skuta'vi ña'a sa a, vaa ja ni jini ña'a sa a chi kuenda tnu'u ja maa Su'si ma ni jini sa, vaa ni ndakuan-ta'vi sii ini ña'a ni.
01033011	Kuan-ta'vi ni ja yinda'a yija'a sa ja skuta'vi ña'a sa a, vaa maa Su'si ma ni skuta'vi ña'a ndaka ja neva'a sa a, te ñatuu nawa ja'ni ña'a i ja kuu sa ―Kúu de jiña'a de. Vaa ni xtetuu ni xtetuu Jacob ma ñani de ma saa ni jan-ta'vi tee ma ja ni wa'a de ma.
01033012	―Kúu nusaa, ―kóxtnuu sa te ki'in o ―Kúu Esaú ma jiña'a de.
01033013	Te ni ndakone'e Jacob ma: ―Jini maa ni, vi ñani, ja ka iyo suchi kuechi a ji'in lelu kiti yika ni ka kâku a ji'in cerru kiti yika ni ka kâku a, te nuna xnuu sa ti ja jin kaka ti chi jin kuita ti te in kii-ni te jin kûu ndaka ti.
01033014	Va'a-ka jakoxtnuu ni te jan koo kuee sa jin kiti a ji'in suchi kuechi a, te onde ñuu Seir ma jin ndatna'a o ―Kúu de jiña'a de.
01033015	Te jiña'a Esaú ma: ―Xndoo sa jaku tee vee ji'in sa a, te jan koo kuee ni ji'in de ―Kúu de jiña'a de. Te Jacob ma, ni ndakone'e de: ―Má ko ndi ini ni te jan koo kuee maa sa, va'a-nka kúu ja ni ndakuan-ta'vi ña'a ni, vi ñani ―Kúu de jiña'a de.
01033016	Sani te maa kivi yukan te kuan no'o Esaú ma ñuu Seir ma.
01033017	Te Jacob ma kua'an de ichi ñuu Sucot ma, te yukan ni sa'a de in ve'e de te suni ni sa'a de ve'e nda'a yutnu nuu jin kinee kiti de ma, chukan kúu ja ni xnani de yukan Sucot.
01033018	Sukan ni kuu ja ni ndee Jacob ma ñuu Padán-aram te ve ndii de ñuu Canaán ma, te vitna te ni ndenda vii ni ndenda va'a de, te ni kendoo de kuan ndaya'a ñuu Siquem ma.
01033019	Ñu'ú ni chuya'vi de ciento xu'un ja ni jaan de nuu sa'ya te kúu Hamor ma yuva tee kúu Siquem ma, te yukan ni sa'a de ve'e nuu jin koo de.
01033020	Sani te ni sa'a de in altar nuu ndachiñu'u de su'si ma, te ni xnani de Su'si, Su'si Israel ma.
01034001	In kivi te ni kee Dina sasi'i Jacob ma ji'in Lea ma ni jan koto i suchi si'i ka iyo ñuu yukan.
01034002	Te ni jini ña'a Siquem tee tátnuni ñuu yukan, ja kúu de sayii tee kúu Hamor tee ñuu heveo ma, te ni tnii de Dina ma te ni sau'vi de i.
01034003	Kovaa ni kuu ini xeen de nuu i te ni nduku xeen de ja na kuu ini tna i nuu de.
01034004	Te Siquem ma, sa'a ni jiña'a de nuu yuva de Hamor ma: ―Kuan kakan ni suchi si'i yukan, vaa kúni sa ja tnanda'a sa ji'in i ―Kúu de jiña'a de.
01034005	Kovaa ni jini Jacob ma ja Siquem ma, ni sau'vi de Dina ma, te ñatuu ni ka'an kuiti de onde ni ndenda koo sayii de ma ja ni jan koo i yuku ma ji'in kiti i ma.
01034006	Te Hamor yuva Siquem ma ni jan de ni ka ka'an de ji'in Jacob ma.
01034007	Nuu ni ndenda koo sayii Jacob ma ja ni jan koo i yuku ma, te ja ni ka jini i ja sukan ni kuu ma, ni ka kuxii ini i te ni ka ndakiti xeen ini i, vaa in ja kan-nuu xeen kúu ja kuu Israel ma ji'in sa'ya de ma ja sukan ni sau'vi Siquem ma sasi'i de ma. Vaa in ja masu sukan iyo ja ko kuu ma, te ni yo kuu.
01034008	Kovaa tee kúu Hamor ma ni ka'an te sa'a jiña'a de: ―Sayii sa Siquem ya chi kúu ini xeen i nuu sasi'i ni a, jin taa ni i te tnánda'a i ji'in sayii sa ma,
01034009	te jin ko kuu ni tna'a sa te jin ko kuu sa tna ni, te sasi'i ni ma jín tnanda'a i ji'in sayii sa ma, te sasi'i sa ma jín tnanda'a i ji'in sayii ni ma.
01034010	Te jin kendoo ni te jin koo o ñuu sa a, jin kuan ni ñu'ú te jin satniñu ni te jin ko kuu kuenda maa ni ―Kúu de jiña'a de.
01034011	Sani te sa'a jiña'a tna Siquem ma nuu yuva Dina ma ji'in nuu ku'va i ma: ―Jin kuan-ta'vi ña'a ni te taa sa nawa jin kakan maa ni.
01034012	Visi na jin kakan ya'vi xeen maa ni ja kuu i kovaa taa sa, te jin kachi ni ja na tnanda'a sa ji'in i ―Kúu de jiña'a de.
01034013	Kovaa kuechi ja ni sau'vi Siquem ma Dina ma, te sayii Jacob chi ni ka xnda'vi i Siquem ma ji'in yuva de ma.
01034014	Te sa'a ka jiña'a i: ―Masu kuu ja jin kua'a sa ku'va sa a ja tnanda'a i ji'in in tee ñatuu yitnuni, vaa chukan chi in ja kan-nuu xeen kúu ja jin kuu sa.
01034015	Kovaa nuna jin kachi maa ni ja ndaka tee ne'un ni a jin jakitnuni sukan ka sa'a sa maa sa a, te kuu tnanda'a ni ji'in ku'va sa a.
01034016	Te sukan te kuu jin tnanda'a sayii ni ma ji'in sasi'i sa ma, te kuu jin tnanda'a sayii sa ma ji'in sasi'i ni ma. Te kuu jin koo sa nuu ka iyo ni a te jin ko kuu o kuenda tnu'u ja in-ni ñuu.
01034017	Kovaa nú ma jin kachi ni ja jin jakitnuni ndaka tee ne'un ni a chi jin ndakueka sa ku'va sa a te jin koo sa in-ka lado ―Ka kuu sa'ya Jacob ma ka jiña'a i.
01034018	Te ni ka kendoo ini Hamor ma ji'in sayii de Siquem ma ja jin sa'a de sukan ni ka ka'an sayii Jacob ma.
01034019	Te Siquem chi ûni kúu ini xeen de nuu sasi'i Jacob ma chukan kúu ja sani te ni satu'va de ja jin jakitnuni de ma. Te ndaka ñayii ma ka ndaa respetu-ka nuu Siquem ma.
01034020	Sani te Hamor ma ji'in sayii de Siquem ma ni jan koo de ye'e nuu kivi o ini ñuu ma, te sa'a ka jiña'a de nuu ñayii ñuu ma:
01034021	―Tee ñuu Israel ma chi ñayii va'a ini ka kuu de, te kuu jin koo de ñuu o a te jin satniñu de ya'a, vaa ka neva'a kua'a o ñú'u nuu kuu jin koo de, te sukan te kuu jin tnanda'a sayii o ma ji'in sasi'i de ma te suni jin kua'a o sasi'i o ma ja jin tnanda'a i ji'in sayii de ma.
01034022	Tee ya'a chi ka ka'an de ja kuu jin koo de ñuu o a, kovaa ja ka kuni de kúu ja jin jakitnuni ndaka o ja ka kuu o tee ñuu ya'a sukan ka sa'a maa de ma, te sukan te jin ko kuu ndaka o ñayii in-ni ñuu.
01034023	Te sukan te ndaka kiti de ma ji'in ndaka ja ka neva'a de ma jin ko kuu kuenda tna o. Chukan kúu ja nuna jin kachi ndaka o ja ka kuu o tee a ja jin jakitnuni o, te tee ya'a chi jin kendoo de ja jin koo de ñuu o a ―Ka kuu Hamor ma ji'in sayii de Siquem ma ka jiña'a de nuu ñayii ñuu de ma.
01034024	Te ndaka tee ka ndatna'a ye'e nuu kivi o ini ñuu ma ni ka kendoo ini sukan ka ka'an Hamor ma ji'in sayii de Siquem ma, te ni ka jakitnuni ndaka ndikuyaa tee ñuu Siquem ma.
01034025	Kovaa kivi ku-uni ja ni ka jakitnuni ndaka tee ñuu Siquem ma, kivi inu-u'vi xeen-ka de ma, te Simeón ma ji'in Leví ma, nduu sayii Jacob ma ja ka kuu i ku'va Dina ma, ni ka ke'en i yuchi kúu espada i ma te ni ka kivi koo i ñuu Siquem te ni ka ja'ni i ndaka tee ma, vaa ñatuu na tnu'u ndee tnu'u ndatnu de ka iyo kivi yukan.
01034026	Te suni ni ka ja'ni tna i Hamor ma ji'in Siquem ma, te ni ka ndene'e i Dina ma ve'e tee kúu Siquem ma te kuan nu koo i ji'in suchi ma.
01034027	Te suni ni jan koo tna jaku-ka sayii Jacob ma te ni ka sakui'na i ndaka ja iyo ini ñuu ma vaa ni ka ndakiti ini i ja ni sau'vi Siquem ma ku'va i Dina ma.
01034028	Te ni ka jeka i ndikachi ma, xndiki ma, burru ma, ji'in ndaka ja iyo ñuu ma, ji'in ndaka ja ka iyo itu ma,
01034029	te ni ka sakui'na i ndaka ja ka iyo ve'e ma, te kuan koo i ji'in ndaka suchi kuechi ma ji'in ndaka ña'a ma.
01034030	Sani te Jacob ma, jiña'a de nuu Simeón ma ji'in Leví ma: ―¿Nava'a ni ka sa'a ro sa'a, te ni ka chunee ña'a ro nuu tnundo'o ya'a? Te vitna chi kuiti jin ndakiti ini ñayii cananeo ya ji'in ñayii ferezeo ya nuu o. Te nuna jin ndaxtutu tna'a ñayii a te ki koo i ja jin kanaa o ji'in i, chi jin ka'ni ña'a i ndaka o vaa masu kua'a o kúu ja jin kanaa o ―Kúu de jiña'a de.
01034031	Te sa'a ni ka ndakone'e sa'ya de ma: ―¿Te naku xi va'a-ni ja ni ka sa'a i ku'va sa a kuenda tnu'u ja in ña'a kunee ku-uun jani ini?
01035001	Sani te Su'si ma, sa'a jiña'a ya nuu Jacob ma: ―Ndokuiñi ni te kuan no'o ni Betel ma nuu ni kenda sa nuu ni nuu jinu ndee ni ñani ni Esaú ma, te koo ni yukan, te sa'a ni in altar nuu sa ―Kúu ya jiña'a ya
01035002	Sani te Jacob ma jiña'a de ndaka tna'a de ma ji'in ndaka ñayii ka iyo ji'in de ma: ―Jin xndoo ni ndaka ja masu Su'si ka kuu ma te ka chiñu'u ni ma, jin ndasavii jin ndasandoo ni maa ni te jin ndaxsama ni sa'ma ni.
01035003	Vitna te jin nu koo o Betel ma te yukan sa'a sa in altar nuu jin ndachiñu'u o Su'si ndija iya chíndee chítuu ña'a ora kénda tnundo'o tnuneni nuu sa ma, te yoxtnuu kua'an yoxtnuu vee ya nuu sa nde kua'an nde vee sa ma. ―Kúu de jiña'a de.
01035004	Te ndaka ñayii ma ni ka ndakua'a ja ka kuu su'si i ja ka neva'a i ma, ji'in siki ka yi'i so'o i ma. Te Jacob ma ni xtutu de ndaka te ni chinee de chii ñú'u ma xuu in tnu yaa núkoo yatni ñuu Siquem ma
01035005	Sani te ni ka kee koo de kuan koo de, te ni sa'a Su'si ma ja ñayii ka iyo ñuu yatni yukan ni ka yu'u xeen i te ñatuu ni ka sondikin i Jacob ma ji'in sa'ya de ma.
01035006	Sani te ni ka kenda koo Jacob ma Ñuu Nuu Tnúu Ñu'u ma ja nani i Betel ma ja iyo i ñuu Canaán ma.
01035007	Te yukan ni sa'a Jacob ma in altar ja ndachiñu'u de Su'si ma, te ni xnani de El Betel ja kúni ka'an "Iyo Su'si ma ñuu Betel ma", vaa yukan ni kenda Su'si ma nuu de nuu jinu ndee de ñani de ma.
01035008	Te ñuu Betel ma ni ji'i Débora ña'a ni yo jinukuechi ja ni yo jito ña Rebeca ma, te ni ka chu'u de ña xuu in tnu yaa núkoo yuñuu ma, te ni ka xnani de yukan "Tnuu Yaa Nuu ni ka Nda'yu o".
01035009	Nuu ni ndenda Jacob ma ñuu Betel ma ja ni ja'an de ñuu Padán-aram, te ni kenda tuku Su'si ma in-ka jichi nuu de te ni ka'an ya ja vii ja va'a ja kuu de,
01035010	te sa'a jiña'a ya: Vitna chi Jacob nani ni, kovaa masu konani-ka ni sukan, chi onde vitna te kivi ki'in o a te Israel nukonani ni.
01035011	Te suni sa'a jiña'a tna ya: Saña kúu Su'si iya kúu sa'a ndaka ma, sa'a sa ja koo kua'a sa'ya tata ni. Ja maa ni te jin ko kuu sa'ya tata ni ma in ñuu ka'nu, ji'in kua'a-ka ñuu. Te ne'un sa'ya tata ni ma jin koo rey ja jin ko tatnuni de.
01035012	Te ñu'u ni skuiso sa ja kua'a sa ta'nu ni Abraham ma ji'in nuu yuva ni Isaac ma ndataa sa nuu maa ni, te kuee-ka te ndakua'a sa nuu sa'ya tata ni ma.
01035013	Sani te kua'an Su'si ma te ni ndoo maa-nka Jacob ma.
01035014	Sani te ni ke'en de in yuu te ni jani de maa nuu ni iyo de ja ni ka'an Su'si ma nuu de ma, te ni chiso de aceite siki yuu ma.
01035015	Te ni xnani Jacob ma Betel vaa yukan ni ka'an su'si ma nuu de ma.
01035016	Sani te ni ka kee koo de ñuu Betel ma te kuan koo de, te jika-ka sana kenda koo de ñuu Efrata ma te ni keja'a Raquel ma ja kâku lulu ña ma te ni ndo'o xeen ña vaa ñatuu nde kúu kâku i.
01035017	Te nuu ndo'o xeen-ka ña ja sani te kâku i ma te sa'a jiña'a ña'a skâku lulu ma: ―Má koyu'u ni chi jâ ni kâku in suchi yii-ka ni ―Kúu ña jiña'a ña.
01035018	Kovaa Raquel ma chi yika-nka-ni ja ni kuu ni ka'an-nka ña ja Benoni konani sa'ya ña ma sani te ni ji'i ña. Kovaa yuva i Jacob ma chi Benjamín ni xnani de i.
01035019	Sa'a ni kuu ja ni ji'i Raquel ma te ni ka chu'u de ña ichi kuan koo de ñuu Efrata ma, ja kúu i Belén ma.
01035020	Te vivii ni sama Jacob ma nuu yinee Raquel ma, te na'a-ka onde vitna.
01035021	Sani te kuan koo-ka de te ni ka yanduu-ka de nuu nani Migdal-edar ma te yukan ni ka sa'a de ve'e sa'ma nuu jin koo de ma.
01035022	Te nuu ka iyo Jacob ma yukan, te sa'ya de Rubén ma ni ja'an i te ni kixi i ji'in Bilha ña'a ni iyo tna ji'in yuva i ma. Te nuu ni jini yuva i Jacob ma ja sukan ni sa'a i ma chi ni ndakiti xeen ini de. Uxi uu sa'ya Jacob ma ni yo kuu.
01035023	Te suchi ya'a ka kuu sa'ya de ji'in Lea ma: Rubén ma kúu sa'ya xinañu'u Jacob ma. Sani te Simeón ma, Leví ma, Judá ma, Isacar ma, ji'in Zabulón ma.
01035024	Te sa'ya de ji'in Raquel ma ka kuu José ma ji'in Benjamín ma.
01035025	Sa'ya Bilha ña'a jinukuechi nuu Raquel ma ka kuu Dan ma ji'in Neftalí ma.
01035026	Te sa'ya Zilpa ña'a jinukuechi nuu Lea ma ka kuu Gad ma ji'in Aser ma. Ndaka suchi ya'a ka kuu sa'ya Jacob ma suchi ni ka kaku ñuu Padán-Aram ma.
01035027	Sani te kuan no'o Isaac ma Mamre ma nuu iyo yuva de Isaac ma, ja suni nani i Arba xi Hebrón ma. Ñuu ya'a ni ka iyo Abraham ma ji'in Isaac ma.
01035028	Te ni yo teku Isaac ma ciento kuun xiko (180) kuiya.
01035029	Te ni kuu java'a xeen de sana ni ji'i de te [[kuan no'o de ji'in Su'si ma nuu ka iyo tna'a de ma]]. Te nduu sa'ya de Esaú ma ji'in Jacob ma ni ka chu'u ña'a.
01036001	Tee ya'a ka kuu sa'ya tata Esaú ma ja ni ka yo kuu de ñuu Edom ma.
01036002	Ña'a ñuu Canaán ma ni jeka Esaú ma ja jin ko kuu ña ñasi'i de, te ña'a ya'a ka kuu ña: Ada sasi'i Elón tee ñuu heteo ma, ji'in Aholibama sasi'i Aná tee kúu sayii Zibeón ma, tee ñuu heveo ma,
01036003	ji'in Basemat sasi'i Ismael ma ku'va Nebaiot ma.
01036004	Ada ma ni yo kuu si'i Elifaz ma, Basemat ni yo kuu si'i Reuel ma.
01036005	Te Aholibama ma ni yo kuu si'i Jeús ma, ji'in Jaalam ma, Ji'in Coré ma. Suchi ya'a ni ka yo kuu sa'ya Esaú ma ja ni ka kâku i ñuu Canaán ma.
01036006	Sani te ni jeka Esaú ma ñasi'i de ma ji'in ndaka sa'ya de ma ji'in ndaka ñayii ka iyo ve'e de ma, te suni ni jeka de ndaka kiti neva'a de ma te ni ke'en de ndaka ja neva'a de ve'e de ma te kua'an de in-ka lado ja koo de, sukan-va'a ma koo yatni de ji'in ñani de Jacob ma.
01036007	Vaa kua'a xeen ja ka neva'a nduu de ji'in ñani de ma, te kiti de ma chi kua'a xeen ti ka neva'a in in de te ñatuu kua'a nawa jin kaa kiti nduu de ma iyo yukan.
01036008	Chukan kúu ja Esaú ma chi kua'an de ichi yuku ñuu Seír ma ni iyo de. Esaú ma chi suni maa de kúu Edom ma.
01036009	Sa'ya tata Esaú ma ni ka yo kuu ñayii ñuu Edom ma, ja ni ka iyo i ichi yuku ñuu Seír ma.
01036010	Sa'a ka nani sa'ya Esaú ma: Elifaz ma kúu sa'ya Esaú ma ji'in ña'a kúu Ada ma, Reuel ma kúu sa'ya de ji'in ña'a kúu Basemat ma.
01036011	Sa'ya Elifaz ma ni yo kuu Temán ma, Omar ma, Zefo ma, Gatam ma ji'in Cenaz ma.
01036012	Elifaz ma ni iyo in sa'ya de ji'in ña'a nani Timna ma te ni yo nani i Amalec. Ndaka tee ya'a ni yo kuu sa'ya tata Esaú ma ji'in ñasi'i de Ada ma.
01036013	Sa'ya Reuel ma ni yo kuu Nahat ma, Zera ma, Sama ma ji'in Miza ma. Tee ya'a ni ka yo kuu sa'ya tata Esaú ma ji'in ñasi'i de Basemat ma.
01036014	Sa'ya Esaú ma ji'in ñasi'i de Aholibama ña'a kúu sasi'i Aná tee kúu sayii Zibeón ma ka kuu Jeús ma, Jaalam ma ji'in Coré ma.
01036015	Sa'ya Elifaz ma ja kúu de sa'ya xinañu'u Esaú ma ni ka yo kuu tee ka tatnuni nuu ñayii ñuu de ma, suu de ka kuu Temán ma, Omar ma, Zefo ma, Cenaz ma,
01036016	Coré ma, Gatam ma ji'in Amalec ma. Tee ya'a ka kuu sa'ya tata Esaú ma ji'in ñasi'i de Ada ma ja ni ka yo tatnuni de nuu ñayii ñuu de ma nuu ni ka iyo de ñuu Edom ma.
01036017	Te suni Náhat ma, Zérah ma, Samá ma ji'in Mizá ma ja kúu de sa'ya Reuel ma ja kúu de sa'ya Esaú ma suni ni ka yo tatnuni de nuu ñayii ñuu de ma nuu ni ka iyo de ñuu Edom ma. Tee ya'a chi sa'ya tata Esaú ma ji'in ñasi'i de Basemat ma ka kuu de.
01036018	Te Jeús ma, Jaalam ma ji'in Coré ma suni tee ni ka yo tatnuni nuu ñayii ñuu de ma nuu ni ka iyo de ñuu Edom ma ka kuu de, tee ya'a chi sa'ya Esaú ma ji'in ñasi'i de Aholibama ma ña'a kúu sasi'i Aná ma ka kuu de.
01036019	Ndaka tee ya'a ni ka yo kuu sa'ya Esaú ma ja kúu de Edom ma, ndaka de ni ka yo kuu tee ni ka yo tatnuni nuu ñayii ñuu de ma.
01036020	Ichi ñuu Edom ma ni iyo tee ni yo nani Seír ma te sa'ya de ma ka kuu: Lotán ma, Sobal ma, Zibeón ma, Aná ma,
01036021	Disón ma, Ezer ma ji'in Disán ma. Tee ya'a ni ka yo kuu sa'ya Seír ma ñuu Edom ma, te ni ka yo tatnuni de nuu ñayii ñuu de ma.
01036022	Sa'ya Lotán ma ni yo kuu Hori ma ji'in Hemam ma. Ku'va Lotán ma ni yo kuu Timna ma.
01036023	Sa'ya Sobal ma ni ka yo kuu Alván ma, Manahat ma, Ebal ma, Sefo ma ji'in Onam ma.
01036024	Sa'ya Zibeón ma ni yo kuu Aja ma ji'in Aná ma, te Aná ma kúu te ni ndani'i nuu ka too ndute ma nuu yikuu de jito de burru neva'a yuva de Zibeón ma.
01036025	Sayii Aná ma ni yo kuu Disón ma, te sasi'i de ma kúu Aholibama ma.
01036026	Sa'ya Disón ni ka yo kuu Hemdán ma, Esbán ma, Itrán ma ji'in Querán ma.
01036027	Sa'ya Ezer ma ni ka yo kuu Bilhán ma, Zaaván ma ji'in Acán ma.
01036028	Sa'ya Disán ma ni ka yo kuu Uz ma ji'in Arán ma.
01036029	Tee ñuu horeo ma ja ni ka yo tatnuni de nuu ñayii ñuu de ma ni ka yo kuu: Lotán ma, Sobal ma, Zibeón ma, Aná ma,
01036030	Disón ma, Ezer ma ji'in Disán ma; Tee ya'a ni ka yo tatnuni nuu ñayii ñuu horeo ma ja ni ka iyo i ichi Seír ma.
01036031	Nuu ñatuu koo-ka rey tatnuni nuu ñayii ñuu Israel ma, te ñuu Edom ma chi jâ iyo rey ni yo tatnuni nuu ñayii ñuu yukan.
01036032	Bela sa'ya Beor ma ni iyo de ñuu Dinaba ma te ni yo tatnuni de ñuu Edom ma.
01036033	Nuu ni ji'i Bela ma te ni nukuiñi Jobab sa'ya Zera tee ñuu Bosra ma ja ni yo kuu de rey.
01036034	Nuu ni ji'i Jobab ma te ni nukuiñi Husam tee ñuu Temán ma ja ni yo kuu de rey.
01036035	Nuu ni ji'i Husam ma te ni nukuiñi Hadad sa'ya Bedad tee ñuu Avit ma ja ni yo kuu de rey. Hadad ma kúu tee ni kundee nuu tee kúu Madián ma nuu ni ka kanaa de ñuu Moab ma.
01036036	Nuu ni ji'i Hadad ma te ni nukuiñi Samla tee ñuu Masreca ma ja ni yo kuu de rey.
01036037	Nuu ni ji'i Samla ma te ni nukuiñi Saul tee ñuu Rehobot ma ja ni yo kuu de rey. Ñuu Rehobot chi yu'u yute Éufrates ma iyo i.
01036038	Nuu ni ji'i Saul ma te ni nukuiñi Baal-hanán sa'ya tee kúu Acbor ma ja ni yo kuu de rey.
01036039	Nuu ni ji'i Baal-hanán sa'ya tee kúu Acbor ma te ni nukuiñi Hadar tee ñuu Pau ma ja ni yo kuu de rey. Te ñasi'i Hadar ma ni yo kuu Mehetabel ma ja kúu ña sasi'i Matred ma tee kúu de sa'ya Mezaab ma.
01036040	Tee ya'a ka kuu jaku-ka sa'ya tata Esaú ma ja ni ka yo tatnuni de nuu ñayii ñuu de ma: Timna ma, Alva ma, Jetet ma,
01036041	Aholibama ma, Ela ma, Pinón ma,
01036042	Cenaz ma, Temán ma, Mibzar ma,
01036043	Magdiel ma ji'in Iram ma. Tee ya'a ka kuu tee ni ka yo tatnuni nuu ñayii Edom ma, te yuva de ma kúu Esaú ma ja kúu de Edom ma.
01037001	Te ni iyo Jacob ma nuu ni iyo yuva de ma ñuu Canaán ma.
01037002	Sa'a ni ndo'o Jacob ma ji'in sa'ya de ma: Nuu yi'i José ma ja'un uu kuiya ma, ni ka yo jito i ji'in ñani i ma ndaka kiti yuva i ma, sa'ya Bilha ma ji'in sa'ya Zilpa ma, ña'a ni ka iyo ji'in yuva i ma. Te José ma ni yo ndakani i nuu yuva i ma ndaka ja masu ja va'a ka sa'a ñani i ma.
01037003	Te ni yo kutoo xeen-ka Israel ma sa'ya de José ma sana ndaka-ka sa'ya de ma, vaa jâ ni kuu nija'nu de nuu ni kâku i ma. Te ni sa'a de in sa'ma ita vivii ni yo ndii i.
01037004	Te ni ka jini ñani i ma ja kútoo xeen-ka ña'a yuva i ma sana maa i ma, te ni ka ndakiti xeen ini i nuu José ma, te ñatuu ni ka yo ka'an vii-ka i nuu suchi ma.
01037005	Ni jani José ma, te ni ndakani i nuu ñani i ma, te vi'i-ka ni ka ndakiti ini i nuu suchi ma,
01037006	Vaa sa'a jiña'a José ma: ―Jin konini so'o, te ndakani ri ja ni jani ri ma.
01037007	Ni jani ri ja ka ju'ni o triu itu ma, te ja ni ju'ni ri ma ni nukuiñi ndaa i, te ndaka tna'a ja ni ka ju'ni ro ma ni ka ndakonduu i ja ni ju'ni ri ma, te ni ka jakindeyi i nuu ja ni ju'ni ri ma ―kúu i jiña'a i.
01037008	Te ka jiña'a ñani i ma: ―¿Ja sukan, ro'o tatnuni nuu ndaka ri? ―ka kuu i ka jiña'a i. Te ni ka ndakiti xeen-ka ini i nuu José ma, kuechi ja sukan ni ndakani i ja ni jani i ma.
01037009	In-ka tuku jichi ni jani José ma, te ni ndakani i nuu ñani i ma. Te sa'a jiña'a i: ―Ni jani ri in-ka jichi ja kandii ma ji'in yoo ma ji'in uxi in tiuxini ma ni ka jakindeyi i nuu ri ―kúu i jiña'a i.
01037010	Te ni ndakani i nuu yuva i ma ji'in nuu ñani i ma, te ndónda yuva i ma, te jiña'a de: ―¿Nawa kúu ja ni jani ro a? ¿Xi ki koo ri ji'in si'i ro ma ji'in ñani ro a tejin jakindeyi ri nuu ro? ―kúu de jiña'a de.
01037011	Sani te ñani José ma ni ka kukueñu ini i nuu José ma, kovaa yuva i ma chi jani ini de nawa kúu ja ni jiña'a i ma.
01037012	Sani te in kivi te ñani José ma ni jan ko i ni ka yo jito i kiti neva'a yuva i ma ichi ñuu Siquem ma.
01037013	Te Israel ma ja ni yo nani de Jacob ma, jiña'a de nuu José ma: ―Ichi ñuu Siquem ma ka jito ñani ro ma ndikachi ma. Ne'e, te tetniñu ña'a ri ki'in ro jin tna'a ro i ―kúu de jiña'a de. Te ni ndakone'e i: ―Ya'a iyo sa ―kúu i jiña'a i.
01037014	Jiña'a Israel ma: ―Kua'an, te koto ro naxe ka iyo ñani ro ma ji'in kiti ma, te ki ndikaxtnu'u ro ―kúu de jiña'a de. Onde ndu'va Hebrón ma ka iyo de ji'in José ma, te ni tetniñu de i kua'an i ichi ñuu Siquem ma.
01037015	Ichi kua'an i ma te ni ski'in i maa i ichi yuku ma te ni ndatna'a i ji'in in tee te ni jikan-tnu'u de i: ―¿Nawa ndúku ro? ―kúu de jiña'a de.
01037016	Te ni ndakone'e José ma, te jiña'a i: ―Ñani sa ma ndánduku sa, te jikan-ta'vi sa nuu ni ja kaxtnu'u ni ndenu ka iyo i ka jito i kiti sa ma ―kúu i jiña'a i.
01037017	Te ni ndakone'e tee yukan, te jiña'a de: ―Jâ kuan koo i in-ka lado, te ni jini so'o ri ja ka ndatnu'u i: “Jín koo o ichi ñuu Dotán ma”, ka kuu i ka ka'an i ―kúu de jiña'a de. Sani te kua'an José ma kuan nunduku i ñani i ma, te ni ndani'i i suchi ma onde ñuu Dotán ma.
01037018	Jika-ka kua'an José ma, te ni ka jini ña'a ñani i ma, te ni ka ndatnu'u tna'a i sukan jin ka'ni i suchi ma.
01037019	Te ka ndatnu'u i: ―Ya'a vee suchi jáni ja masu ka jatna ini o ma.
01037020	Ne'e koo, te jín ka'ni o i, te jín chinee o i in yavi, te jín ka'an o ja in kiti xeen ni jaa ña'a, te jin kuni o naxe ko kuu ndaka ja ni jani i ma ―ka kuu i ka ka'an i.
01037021	Nuu ni jini so'o Rubén ma sukan, te ja'nu ndee i ja jin sa'a i suchi ma sukan, te jiña'a i: ―Má jin ka'ni o i.
01037022	Máko jin kati o niñi i ma. Jín chinee o i in yavi iyo nuu ñatuu na ve'e ñayii ka ndaa ma, te má jin xtnakue'e o i ―kúu i jiña'a i. Sukan-ni ni ka'an i, sukan-va'a kaku José ma nuu nda'a ñani i ma, te kuu ndakokuiñi i nuu yuva i ma.
01037023	Kovaa nuu ni kenda José ma nuu ka iyo ñani i ma, ni ka xtandee i sa'ma ita vivii ndii i ma,
01037024	te ni ka tnii i suchi ma, te ni ka skêe ña'a i yavi ma. Kovaa yavi ma chi iyo yichi vaa masu na ndute ñu'u.
01037025	Te ni ka jinkoo i ja jin kaa i xtatila, sani te ni ka ndonenuu i, te ni ka jini i kua'a tee ka kuu ismaelitas ma ja ve koo de ichi ñuu Galaad ma. Te camello de ma ka ndiso ti ndute jaxiko asi ji'in suja jaxiko asi ja jin koo de jin sia'a de ñuu Egipto ma.
01037026	Sani te jiña'a Judá ma ñani i ma: ―¿Nawa jin ni'i o ja nuna jin ka'ni o ñani o ma te jin xnda'vi o yuva o ma?
01037027	Ne'e koo, te jín xiko o i nuu tee ka kuu tna'a Ismael ma, te má jin ko nde kuechi o i, vaa ñani o kúu i, te in-ni niñi o ji'in i ―kúu Judá ma jiña'a i. Te ni ka kendoo ini ñani i ma sukan.
01037028	Te nuu ni ka kenda koo tee ka kuu ismaelitas ja ka iyo de ñuu Madián ma ja ka jaan de ndatniñu te ka ndaxiko de ma, te ni ka ndatava i José ma yavi ma, te ni ka xiko i suchi ma nuu tee ka kuu ismaelitas ma, te oko (20) xu'un plata ni ka wa'a de, te kuan koo de ji'in José ma ñuu Egipto ma.
01037029	Sani te nuu ni ja'an Rubén ma ni jan koto i yavi ma, te ñatuu ni ndani'i i José ma, te ni kachi i sa'ma i ma ja ni kuxii ini i.
01037030	Te kuan no'o i nuu ka iyo ñani i ma, te jiña'a i: ―Masu nde iyo José ma, ¿te vitna nawa sa'a ri? ―kúu i jiña'a i.
01037031	Sani te ni ka ke'en ñani i ma sa'ma ita vivii ni yo ndii José ma, te ni ka ja'ni i in ndixi'yu, te ni ka chi'i i niñi ti ma nuu sa'ma vivii ma.
01037032	Te ni ka ndatetniñu i sa'ma ita vivii ma nuu yuva i ma, te ka jiña'a i: ―Cha'a ni ka ndani'i sa. Ndakuni ni, te nú sa'ma vivii ni yo ndii José ma kúu, xi ña'a ―ka kuu i ka jiña'a i.
01037033	Te ni ndakuni de ja suu kúu, te jiña'a de: ―Sa'ma ni yo ndii sa'ya ri ma kúu. In kiti xeen ni jaa ña'a, te ni sakuechi ni salikin ña'a ti ―kúu de jiña'a de.
01037034	Sani te Jacob ma ni kachi de sa'ma de ma, te ni iyo xii ini de kua'a xeen kivi ja ni ji'i sa'ya de ma.
01037035	Te ndaka sa'ya de ma ni ka yo ndaka'an mani i de, kovaa maa de masu ni yo kachi de, te jiña'a de: ―Onde vitna te onde kivi kûu ri ma kuxii ini ri ja ni ji'i sa'ya ri ma ―kúu de jiña'a de, te nda'yu de.
01037036	Te tee ka kuu madianitas ma ni ka ndaxiko de José ma ñuu Egipto ma nuu tee nani Potifar ma tee jinukuechi nuu Faraón ma, te tátnuni de nuu soldado ma.
01038001	Te Judá ma ni xndoo de ñani ma te kua'an de ñuu Adulam ma te ni iyo de ve'e in te nani Hira.
01038002	Te ñuu yukan ni jini de sasi'i tee kúu Súa ma te ni tnanda'a de ji'in ña.
01038003	Te ni iyo in sa'ya de ji'in ña te ni xnani de i Er.
01038004	Te ni iyo in-ka sa'ya de ji'in ña te ni xnani de i Onán.
01038005	Te sani te ni iyo in-ka sa'ya de ji'in ña te ni xnani de i Sela, suchi ya'a chi ni kâku i nuu iyo de ñuu Quezib ma.
01038006	Sani te ni xtnanda'a Judá ma Er sayii de suchi xinañu'u ma ji'in ña'a nani Tamar ma.
01038007	Kovaa Su'si Iya Tátnuni ma ñatuu ni jatna ini ya ja u'vi ni yo sa'a Er ma te ni sa'a ya ja ni ji'i de.
01038008	Te Judá ma sa'a ni jiña'a de nuu Onán, sa'ya de suchi ku-uu ma: ―Ndakueka ñasi'i ñani ro ma sukan ká'an tnu'u tátnuni Su'si ma, sukan-va'a sa'ya ro jin ña ma te jin ko kuu i sa'ya tata ñani ro ma ―Kúu de jiña'a de.
01038009	Te Onán ma chi visi ni ndakueka i ñasi'i ñani i ma kovaa jâ jini i ja nuna koo sa'ya i ji'in ña ma chi masu sa'ya tata maa i jin ko kuu suchi ma, te visi ni yo kixi i ji'in ñasi'i ñani i ma kovaa ñatuu ni yo kuni i ja ni'i sa'ya ña.
01038010	Ja sukan ni yo sa'a Onán ma te Su'si ma chi ñatuu ni yo jatna ini ya te suni ni sa'a ya ja ni ji'i tna i.
01038011	Sani te Judá ma sa'a ni jiña'a de nuu janu de Tamar ma: ―Kuan no'o ve'e yuva ro ma te koo maa in-ni ro onde nú ni ja'nu sa'ya ri Sela a te tnanda'a ro ji'in i ―Kúu de jiña'a de. Kovaa masu ndija de vaa jani ini de ja nuna tnanda'a Sela ma ji'in janu de ma chi suni kûu tna i. Sani te kuan no'o Tamar ma ve'e yuva ña ma te yukan ni iyo ña.
01038012	Ni ya'a jaku kuiya te ni ji'i Súa ña'a ni yo kuu ñasi'i Judá ma. Nuu ni ya'a ja ni kuxii ini Judá ma ja ni ji'i ñasi'i de ma te kua'an de ji'in tee nani Hira tee ñuu adulamita tee ka ketna'a ini ji'in de ma ñuu Timnat ma nuu ka iyo tee ka sete ndikachi de ma.
01038013	Nuu ni jini Tamar ma ja kua'an yuva xiso ña ma ñuu Timnat ma ja jin sete ndikachi de ma,
01038014	sani te ni tava ña sa'ma ni yo ne'nu ña ja kúu ña ña'a ni ndoo ja ni ji'i yii ña ma, te ni jasi ña in sa'ma nuu ña ma sukan-va'a ñatuu na in ndakuni ña'a, te ni jinkoo ña ye'e nuu kivi o ini ñuu Enaim ma ja iyo i ichi nuu ki'in o ñuu Timnat ma. Sukan ni sa'a ña vaa jini ña ja Sela sa'ya Judá ma, chi jâ iyo i ja kuu tnanda'a i, kovaa ñatuu ká'an Judá ma ja tnanda'a ña ji'in i.
01038015	Nuu ni jini Judá ma ja núkoo ña ma te ni jani ini de ja in ña'a kúnee ku-uun kúu ña vaa ndesi sa'ma ma nuu ña ma.
01038016	Te ni kee de yu'u ichi nuu núkoo ña ma, te jiña'a de: ―Kachi ro te jin kava tuu o ―Kúu de jiña'a de ―vaa masu nde jini de ja janu de ma kúu ña. Te Tamar ma jiña'a ña: ―¿Nawa taa ni nuna jin kava tuu o? ―Kúu ña jiña'a ña.
01038017	Te Judá ma ni ndakone'e de: ―Tetniñu ri nuu ro in litu ri ma ―Kúu de jiña'a de. Te maa ña chi jiña'a ña: ―Kuu nusaa, kovaa nawa taa ni vitnañu'ni, te nú ni tetniñu ni litu ma te ndataa sa ―Kúu ña jiña'a ña.
01038018	Te Judá ma ni ndakone'e de: ―¿Nawa kúni ro ja taa ri? ―Kúu de jiña'a de. Te Tamar jiña'a ña: ―Taa ni sellu ni a ji'in yu'va nu'ni a, te suni taa ni carroti yinda'a ni a ―Kúu ña jiña'a ña. Te ni wa'a Judá ma ja ni jikan ña ma, te ni katuu de jin ña te ni ni'i sa'ya ña.
01038019	Sani te kuan no'o Tamar ma ve'e yuva ña ma te ni ndinuu ña sa'ma ne'nu ña ja kúu ña ña'a ni ndoo ja ni ji'i yii ña ma.
01038020	Ni tetniñu Judá ma tee ñuu adulamita ma ja kuan xsia'a de litu ma sukan-va'a ndakone'e ña ja ni wa'a Judá ma, kovaa tee ñuu adulamita ma chi ñatuu ni ndani'i de ña.
01038021	Te sa'a ni jikan-tnu'u de tee ka iyo yatni yukan: ―¿Ndenu iyo ña'a kúnee ku-uun, ña'a núkoo yu'u ichi ñuu Enaim ma? ―Kúu de jiña'a de. Te tee ka iyo yukan ni ka ndakone'e de: ―Masu nama uun ka jini sa ja koo in ña'a kúnee ku-uun ―Ka kuu de ka jiña'a de.
01038022	Sani te tee ñuu adulamita ma, ni ndakokuiñi de te sa'a jiña'a de nuu Judá ma: ―Masu nde ni ndani'i sa ña ―te tee ka iyo yatni yukan chi ka ka'an de ja masu nama uun ka jini de in ña'a kúnee ku-uun yatni yukan ―Kúu de jiña'a de.
01038023	Te Judá ma ni ndakone'e de: ―Nusaa te ndóo ma ña ji'in ja ni wa'a sa ma, kuu-nka ja masu na kuechi saña vaa ni tetniñu sa litu ma te ñatuu ni ndani'i ni ña ja ndoo ña ji'in ti ―Kúu de jiña'a de.
01038024	Nuu ni ya'a visi uni yoo ma, te sa'a ni ka jiña'a ñayii ma nuu Judá ma: ―Tamar ña'a kúu janu ni ma ni kivi nduu ña ji'in tee kuenda tnu'u ja in ña'a kúnee ku-uun te vitna chi ñu'u sa'ya ña ―Ka kuu i ka jiña'a i. Te Judá ma ni ndakone'e de: ―¡Jin kene'e ni ña, te jin ka'mi ni ña! ―Kúu de jiña'a de.
01038025	Nuu ka yikuu ñayii ma kene'e i Tamar ma, te jiña'a ña: ―Jin kuña'a ni yuva xiso sa ma ja tee xi kuenda ka kuu ndatniñu ya'a kúu yuva sa'ya sa a. Te jin kuña'a ni de xi ma ndakuni de na in xi kuenda kúu sellu ya'a ji'in yu'va nu'ni a, ji'in carroti ya'a ―Kúu ña jiña'a ña.
01038026	Nuu ni yo nde'ya Judá ma ndatniñu ma te ni ndakuni de te ni ka'an de: Ña'a ya'a chi va'a-ka ni sa'a ña sana saña, vaa ñatuu ni ndaxtnanda'a sa sa'ya sa Sela ma ji'in ña. Kúu de ka'an de. Te ñatuu nama ni katuu-ka de ji'in Tamar ma.
01038027	Kivi ni kenda ja ni kâku sa'ya Tamar ma, te kuati ka kuu i.
01038028	Nuu yikuu ña kâku sa'ya ñama, te in lulu ma ni kene'e i nda'a i ma, te ña'a skâku lulu ma ni ju'ni ña nda'a i ma in yu'va kua'a te ká'an ña: suchi ya'a kâku xinañu'u. Kúu ña ká'an ña.
01038029	Te maa ora yukan te ni ndachi'i i nda'a i ma te ni kâku ñani i ma, te ña'a skâku lulu ma ni ka'an ña: Ro'o chi ni june ro ichi te ni kâku ro xinañu'u-ka. Kúu ña ká'an ña. Te ni xnani ña i Fares.
01038030	Sani te ni kâku ñani i suchi ni ju'ni ña nda'a i ma ji'in yu'va kua'a ma, te ni xnani ña i Zara.
01039001	Nuu ni jan koo tee ka kuu ismaelitas ma ji'in José ma ñuu Egipto ma, te tee nani Potifar tee jinukuechi nuu Faraón ma te tátnuni de nuu soldado ma, ni ndakuaan de José ma.
01039002	Te Su'si Iya Tátnuni ma iyo ya ji'in José ma, te chíndee ya i ja ndaka ja sa'a ja kúu i ma kée vava'a nuu jinukuechi i ve'e tee ñuu Egipto ma.
01039003	Te ni jini de ja iyo Iya Tátnuni ma ji'in i, te ndaka ja sa'a i ma Iya Tátnuni ma chíndee ña'a.
01039004	Te sukan ni jatna ini de ndaka ja sa'a José ma, te ni jinukuechi i nuu de, te ni tatnuni de ja suu i tatnuni nuu ndaka ja iyo ve'e de ma.
01039005	Te kuu-ni ni wa'a de ndaka ja neva'a de ja iyo ve'e de ma ja ko koto José ma, te Iya Tátnuni ma ni sa'a va'a ndaka ja iyo ve'e tee ñuu Egipto ma ji'in ndaka ja iyo itu de ma ja kuechi ja iyo José ma.
01039006	Te ni xndoo de ndaka ja neva'a de ma nuu nda'a José ma, te ni ñatuu ni yo ndii ini-ka de ni-in ja iyo ve'e de ma, yika ja kaa-nka de ma-ni. Te José ma vivii jito i, te vivii kaa i.
01039007	Te ñasi'i tee nani Potifar ma, ni kuu ini ña nuu José ma, te jiña'a ña: ―Katuu ji'in ri ―kúu ña jiña'a ña.
01039008	Te ñatuu ni kuni i, te jiña'a i: ―Masu kuu, vaa ñasi'i tee xi nuu jinukuechi sa a kúu ni, te nuu nda'a sa ni xndoo de ndaka ja iyo ve'e ni ya. Te masu ndii ini-ka de, vaa iyo sa ya.
01039009	Masu na in iyo-ka ja tátnuni i ve'e ya, nú masu a maa in-ni sa. Te ni-in ndatniñu ñatuu ja'nu ndee de nuu sa, nú masu a ndijin, vaa ñasi'i de kúu ni. ¿Nava'a kúni ni ja sa'a sa ja u'vi te kuiso kuechi sa nuu Su'si ma? ―kúu i jiña'a i.
01039010	Ndaka kivi jiña'a ña José ma ja kava tuu i ji'in ña, kovaa masu nde ni kandija i.
01039011	Te ni kenda in kivi, te ni kivi i ini ve'e ma ja satniñu i, te ni-in ñayii ñatuu ka iyo ve'e ma.
01039012	Te ni tnii ña sa'ma i ma, te jiña'a ña: ―Kava tuu ji'in ri ―kúu ña jiña'a ña. Te ni tnuñu ki'vi i te ni yaa i te ni ndoo sa'ma i ma nuu nda'a ña ma, te ni jinu i kua'an i.
01039013	Nuu ni jini ña ja sa'ma-nka i ma ni ndoo nuu nda'a ña ma te ni jinu i kua'an i ke'e ma,
01039014	te ni kana ña ñayii ka jinukuechi ve'e ña ma, te jiña'a ña: ―Jin konde'ya ja ni kii de ni ki xsia'a de in suchi ñuu hebreo ma ja xnda'vi ña'a i. Vaa ni kii i ka'an i ja kava tuu ri ji'in i, te ni kayu'u ri.
01039015	Te nuu ni jini i ja ni'i-ka káyu'u ri ma, te ni xndoo i sa'ma i ma nuu iyo ri ya, te ni kee i, te kua'an i ―kúu ña jiña'a ña.
01039016	Te ni jakin-tuu ña sa'ma José ma nuu iyo ña ma, onde nuu ni ndenda yii ña ma.
01039017	Te suni maa tnu'u yukan ni ndakuña'a ña: ―Suchi hebreo jinukuechi ni kijaa ji'in ro ma, ni kii i nuu iyo ri ya, ja sa'a u'vi ña'a i.
01039018	Te nuu ni keja'a ri káyu'u nini'i ri ma, te ni xndoo i sa'ma i a nuu iyo ri ya, te ni jinu i kua'an i ―kúu ña jiña'a ña.
01039019	Te nuu ni jini so'o tee xi nuu jinukuechi José ma tnu'u ndákani ñasi'i de ma ja sukan ni sa'a José ma, te ni ndakiti xeen ini de.
01039020	Te ni tnii de José ma, te ni chinee de i vekaa nuu ka yinee suchi ni ka yo jinukuechi nuu rey ma, te yukan ni ka yinee i.
01039021	Kovaa Iya Tátnuni ma iyo ji'in José ma, te ni kunda'vi ini ya i, te ni sa'a ya ja tee netniñu vekaa ma ni jatna ini de sukan sa'a sukan kúu i ma.
01039022	Te ni jiña'a de José ma ja ko koto i ndaka ñayii ka yinee vekaa ma. Te maa José ma ni yo tatnuni ndaka ja ni ka yo sa'a i yukan.
01039023	Masu nde ni yo jito-ka tee netniñu vekaa ma ni-in-ka ja ni wa'a de ja ko koto José ma, vaa Iya Tátnuni ma iyo ji'in José ma, te ja ni yo sa'a i ma, Iya Tátnuni ma ni yo chindee ña'a.
01040001	Te nuu ni jinu ndaka sukan ni kuu ma, te ni ndakiti ini tee kúu rey tátnuni ñuu Egipto ma nuu tee ka jinukuechi nuu de ma. In de ma chi tee wa'a ndute nde'ya nani uva ma kúu de, te in-ka de ma chi tee sa'a xtatila ma kúu de.
01040002	Te Faraón tee kúu rey tátnuni ñuu Egipto ma, ni ndakiti xeen ini de nuu nduu tee ka jinukuechi nuu de ma, tee tátnuni nuu tee ka wa'a ndute nde'ya nani uva ma ji'in tee tátnuni nuu tee ka sa'a xtatila ma,
01040003	te ni jasi va'a de tee ma ve'e tee tátnuni nuu soldado ma nuu iyo vekaa nuu yinee José ma.
01040004	Te tee tátnuni nuu soldado ma ni xndoo de tee ma nuu nda'a José ma, te ni yo jinukuechi i nuu de. Te kua'a kivi ni ka yinee i vekaa ma.
01040005	Te nduu tee ni ka yo jinukuechi nuu rey ma, tee ni yo wa'a ndute nde'ya nani uva ma ji'in tee ni yo sa'a xtatila ma, ka yinee de vekaa ma, te nduu de ni ka jani in-ni jakuaa, te siin siin ja ni ka jani in in de, te siin siin ja kúni ka'an ja ni ka jani in in de ma.
01040006	Kii yutnee ma ni ja'an José ma nuu ka iyo de ma, te ni jini i ja ka kuxii xeen ini de.
01040007	Te ni jikan-tnu'u i nuu tee ni ka yo jinukuechi nuu Faraón ma, tee ka yinee ji'in i vekaa ma: ―¿Nava'a ka kuxii xeen ini ni vitna? ―kúu i jiña'a i.
01040008	Te ka jiña'a de: ―Kuechi ja ni ka jani ri, te ñatuu na in iyo ja kaxtnu'u i nawa kúni ka'an ―ka kuu de ka jiña'a de. Te ni ndakone'e José ma, te jiña'a i: ―¿Masu maa Su'si ma kúu iya ndákaxtnu'u nawa kúni ka'an? Jin ndakani ni sukan ni ka jani ni ma ―kúu i jiña'a i.
01040009	Sani te tee tátnuni nuu tee ka wa'a ndute nde'ya nani uva ma ni ndakani de nuu José ma sukan ni jani de ma, te jiña'a de: ―Ru'u ya chi ni jani ri ja núkoo in tnu uva nuu ri ma,
01040010	te yika tnu ma ka iyo uni nda'a tnu, te nuu ka kana koo nda'a tnu ma te jáa ita. Sani te ve jin kuaan uva tnu ma.
01040011	Te nuu nda'a ri ma yoxtnee copa Faraón ma, te tníi ri uva ma, te ju'ni ri nuu copa ma, te wa'a ri nuu nda'a Faraón ma ―kúu de jiña'a de.
01040012	Te jiña'a José ma: ―Cha'a kúu ja kúni ka'an ja ni jani ni ma: Uni nda'a tnu ma chi uni kivi kúu.
01040013	Nuu uni kii ma, te ndene'e ña'a Faraón ma, te ndakunu kuechi ni nuu de, te kua'a ni ndute nde'ya nani uva ma nuu nda'a de ma, sukan ni yo sa'a ni nuu ni yo jinukuechi ni nuu de ma,
01040014	te jikan-ta'vi sa ja ndaka'án ña'a ni kivi ndenda ni nuu de ma te koo va'a ni ma, te kunda'vi ini ña'a ni, te ndakani ni nuu Faraón ma ja kuu sa, te sukan-va'a sa'a ni ja kene'e ña'a de ve'e ya'a.
01040015	Vaa ni ka sakui'na ña'a i ñuu hebreo ma, te vitna chi masu na kuechi sa te ni ka chinee ña'a i vekaa ya ―kúu i jiña'a i.
01040016	Ja ni jini tee tátnuni nuu tee ka sa'a xtatila ma sukan ni kaxtnu'u i ja va'a ja kuu in-ka de ma, te jiña'a tna de nuu José ma: ―Ru'u ya chi ni jani tna ri ja uni chika kuijin ka yoxtnee xini ri ya.
01040017	Nuu chika sukun-ka ma ka ñu'u ndaka nuu xtatila vixi kuenda Faraón ma, te ka jaa lasaa ma nuu chika yoxtnee xini ri ma ―kúu de jiña'a de.
01040018	Te ni ndakone'e José ma, te jiña'a i: ―Sa'a kúni ka'an: Uni chika ma chi uni kivi kúu.
01040019	Nuu uni kii ma, te xtandoso Faraón ma xini ni, te kata kaa ña'a de in nuu yutnu, te lasaa ma jin kaa kuñu ni ma ―kúu i jiña'a i.
01040020	Nuu uni kii ma ni ndi'i Faraón ma in kuiya-ka, te ni sa'a de in viko ka'nu nuu ndaka ñayii ka jinukuechi nuu de ma, te ni ndene'e de tee tátnuni nuu tee ka wa'a ndute nde'ya nani uva ma ji'in tee tátnuni nuu tee ka sa'a xtatila ma.
01040021	Te ni ndakua'a Faraón ma tniñu tee wa'a ndute nde'ya nani uva ma, te maa kivi yukan ni ndakua'a de copa ma nuu nda'a Faraón ma, te ni ndakunu kuechi tuku de nuu tee ma.
01040022	Kovaa ni jata kaa de tee sa'a xtatila ma, te ni yo kuu sukan ni jiña'a José ma.
01040023	Te tee wa'a ndute nde'ya nani uva ma, masu ni ndaka'án de José ma, su'va ni ndunaa de i.
01041001	Ni ya'a uu kuiya ja ni kuu sukan ma, te Faraón ma, ni jani de ja yuyute ma iyo de,
01041002	te yute ma ni ka kana koo uja (7) xndiki na'nu na'nu te vivii ka ndaa ti, te ka jaa ti yi'i yuyute ma.
01041003	Te suni ni ka kana koo tna uja (7) xndiki yiki xen-xeen, te kini xeen ka ndaa ti, te ni ka jinkuiñi ti nuu ka iyo xndiki na'nu vivii yuyute ma.
01041004	Te kiti inuyiki ma ni ka kokon ti kiti na'nu vivii ma. Sani te ni ndoto Faraón ma.
01041005	Te ni ndakusu tuku de te ni jani tuku de in-ka jichi, ja in-ni yutnu triu te ni ka kana koo uja (7) yoko triu vivii ka ndaa i ja ni ka chitu i.
01041006	Sani te ni ka kana koo uja-ka yoko kuiñi ni ka yichi-nka ja kuechi tachi yi'i ichi nuu kána kandii ma.
01041007	Te yoko kuiñi ni ka yichi-nka ma ni ka kokon i yoko na'nu vivii ni ka chitu triu ma. Sani te ni ndoto Faraón ma, te ni jini de ja ja ni jani de kúu.
01041008	Kii yutnee ma ndíi ini xeen de, te ni kana de ndaka tee ka jini tnuni ma ji'in ndaka tee ka jini-ka tnu'u ndichi ñuu Egipto ma. Te ni ndakani Faraón ma ja ni jani de ma. Kovaa ni-in de ñatuu ni kuu ndakaxtnu'u nawa kúni ka'an.
01041009	Sani te sa'a jiña'a tee tátnuni nuu tee ka wa'a ndute nde'ya nani uva ma nuu tee kúu Faraón ma: ―Vitna ni ndaka'án sa ja masu nde ni sa'a sa ja va'a.
01041010	Kivi ni ndakiti ini ni nuu sa ji'in nuu tee ni yo tatnuni nuu tee ka sa'a xtatila ma, te ni chinee ña'a ni vekaa ma ja iyo ve'e tee tátnuni nuu soldado ma.
01041011	Te ni ka jani sa ji'in de in-ni jakuaa, te ja ni ka jani in in sa ma mamaa ja kúni ka'an.
01041012	Nuu ni ka iyo sa ma, iyo in suchi ñuu hebreo ma suchi jinukuechi nuu tee tátnuni nuu soldado ma, te ni ka ndakani sa ja ni ka jani sa ma, te ni ndakaxtnu'u i sukan kúni ka'an ja ni ka jani sa ma.
01041013	Te sukan ni ka'an i ma ni yo kuu. Saña chi ni nukuiñi sa nuu tniñu sa a, te in-ka de ma chi ni jata kaa ni de ―kúu de jiña'a de.
01041014	Sani te Faraón ma ni tatnuni de ja ni ka jan nundene'e i José ma vekaa ma, te ni ndasete ixi xini i, te ni nukone'nu va'a i, te ni ja'an i nuu iyo Faraón ma.
01041015	Te jiña'a Faraón ma: ―Ru'u ya chi ni jani ri, te ni ñatuu na in kúu ndakaxtnu'u nawa kúni ka'an, kovaa ni jini so'o ri ja ro'o chi nuna konini so'o ro ja ni jani ri ma chi kuu ndakaxtnu'u ro nawa kúni ka'an ―kúu de jiña'a de.
01041016	Te ni ndakone'e José ma nuu Faraón ma, te jiña'a i: ―Masu saña ka'an, nú masu ja maa Su'si ma ndakaxtnu'u sukan kúni ka'an ja ni jani ni ma ―kúu i jiña'a i.
01041017	Sani te jiña'a Faraón ma nuu José ma: ―Nuu ni jani ri ma, ni jini ri a yuyute ma iyo ri,
01041018	te ni ka kana koo uja (7) xndiki na'nu na'nu te vivii ka ndaa ti, te ka jaa ti yi'i ma,
01041019	te suni ni ka kana koo in jichi uja-ka xndiki yiki kini xeen ka ndaa ti. Ni masu nama uun jini ri xndiki kiti kini xeen ka ndaa ni-ka'nu ñuu Egipto a sukan ka ndaa kiti yukan.
01041020	Te xndiki yiki kini xeen ka ndaa ma ni ka kokon ti kiti na'nu vivii ma.
01041021	Te visi ni ka kokon ti kiti ma, kovaa masu nde ni jakona'a, vaa saa-ni ka ndaa yiki maa ti sukan ka ndaa ti onde xinañu'u ma. Te ni ndoto ri.
01041022	Te ni ndakusu tuku ri, sani te ni jani ri in-ka tuku jichi, ja in-ni yutnu triu te ni ka kana koo uja (7)yoko triu, te vivii ka ndaa i ja ni ka chitu i.
01041023	Sani te ni ka kana koo tuku uja (7) yoko kuiñi-ni ja masu nawa ka yi'i, ni ka xii-nka i ja kuechi tachi yi'i ichi nuu kána kandii ma.
01041024	Te yoko masu nawa ka yi'i ma, ni ka kokon i ndi-uja yoko ka ndaa vivii ma. Te ni ndakani ri nuu tee ka jini tnuni ma, kovaa masu nde de ka ndani'i de nawa kúni ka'an ―kúu de jiña'a de.
01041025	Sani te ni ndakone'e José ma, te jiña'a i: ―Nduu ja ni jani ni ma suni maa i kúu. Su'si ma káxtnu'u nuu ni sukan sa'a ni.
01041026	Ndi-uja xndiki vivii ka ndaa ma chi uja (7) kuiya kúu. Suni ndi-uja tna yoko vivii ka ndaa ma uja (7) tna kuiya kúu. Ja ni jani ni ma suni maa i kúu.
01041027	Suni uja (7) xndiki yiki kini xeen ka ndaa ma, kiti ni ka kana koo kuee-ka ma, uja (7) kuiya kúu. Suni uja (7) tna yoko triu kuiñi ni ka xii kuechi ja tachi yi'i ichi nuu kána kandii ma, suni uja (7) tna kuiya kúu ja koo tnama.
01041028	Ja ká'an sa nuu ni kúu ja Su'si ma chi sa'a ya jâ ni kaxtnu'u ya nuu ni a.
01041029	Uja (7) kuiya kuu ndaka itu ka iyo ñuu Egipto a.
01041030	Sani te uja (7) kuiya koo tnama, te ndaka ja jin kuu itu ñuu Egipto a ndi'i, te tnama ma xndi'i ndaka ja iyo ñuu Egipto a.
01041031	Te ndaka ja jin kuu itu ma masu jin jakuu i ja kuechi tnama xeen kii ma.
01041032	Te ûni ndija ja kaxtnu'u Su'si ma ja sa'a ya ma, chukan kúu a ni jani ni uu jichi ma, te masu kua'a-ni te sa'a ya sukan.
01041033	’Chukan kúu ja nduku ni in tee ndichi tee jani va'a ini, te sukan-va'a ko koto va'a de ni-ka'nu ñuu Egipto a.
01041034	Sa'a ni sa'a, te sunkoo ni tee jin tatnuni ndaka ñuu, te ndaxtutu ni vala vala ndi-uja kuiya ma.
01041035	Te kuña'a ni, te jín ndaxtutu de triu yukan ndi-uja kuiya kuu i ma, te jín ndataa de triu ma nuu nda'a ni, sukan-va'a tava'a ni, te koo ja jin kaa ndaka ñuu ma.
01041036	Te jin ndaxtutu ni te kóo va'a i, sukan-va'a koo ja jin kaa ñayii ma ndi-uja kuiya kii tnama ñuu Egipto ya, sukan-va'a ma jin kûu i ―kúu José ma jiña'a i.
01041037	Te ni ka jani ini Faraón ma ji'in tee ka jinukuechi nuu de ma ja va'a xeen-ni kúu ja ni ka'an José ma,
01041038	te jiña'a Faraón ma nuu tee ka jinukuechi nuu de ma: ―¿Xi nde jin ni'i-ka o in-ka tna'a tee ya'a ja iyo Xtumani Ndios ma ini anua de? ―kúu de jiña'a de.
01041039	Faraón ma jiña'a de José ma: ―Cha'a chi maa Su'si ma ni kaxtnu'u nuu ni, vâa ni-in tee ndichi ni masu jáku'ni ini de sukan jáku'ni ini maa ni.
01041040	Vitna te ndijin tatnuni ve'e sa ya, te maa ni tatnuni nuu ndaka ñuu sa ya. Te maa in-ni sa ja kúu sa rey ya tatnuni nuu ni ―kúu de jiña'a de.
01041041	Suni jiña'a Faraón ma nuu José ma: ―Te vitna súnkoo ña'a sa ja tatnuni ni ni-ka'nu ñuu Egipto ya ―kúu de jiña'a de.
01041042	Sani te ni tava Faraón ma xe'e ñu'u nda'a de ma, te ni chu'un de nda'a José ma. Te ni tatnuni de ja jín skone'nu i José ma sa'ma va'a sa'ma vivii te jín skondeku i de in yo'o siki oro.
01041043	Te ni jiña'a de ja jin kaa José ma nuu carru ndandikin yata carru de ma, te ni sonuu de jaku ñayii nuu de ma, te ni tatnuni de ja jín kayu'u i nuu ñayii ma ja jin kune i ichi ma. Te sukan ni kuu ja ni kunda'a José ma ni-ka'nu ñuu Egipto ma.
01041044	Te jiña'a Faraón ma nuu José ma: ―Saña kúu Faraón, te ni-in ñayii ñuu Egipto a masu nawa kuu sa'a i, nú masu ja tatnuni maa ni ―kúu de jiña'a de.
01041045	Te ni ndaxnani Faraón ma José ma Zafenat-panea. Te ni wa'a de sasi'i tee nani Potifera tee kúu sutu ñuu On ma ja tnanda'a i ji'in José ma. Te ni tatnuni José ma ni-ka'nu ñuu Egipto ma.
01041046	Oko uxi (30) kuiya yi'i José ma nuu ni kenda de ja keja'a de kunukuechi de nuu Faraón tee kúu rey ñuu Egipto ma. Sani te ni kee de nuu iyo Faraón ma, te kua'an de, te ni ndakonduu de ni-ka'nu ñu'u Egipto ma.
01041047	Ndi-uja kuiya ma ni ka kuu va'a ndaka itu ñuu Egipto ma.
01041048	Te José ma ni ndaxtutu de jaku jaku ja ni ka kuu ndaka itu ñuu Egipto ma ndi-uja kuiya ma, te ni tnaa va'a de sukan-va'a koo ja jin kaa ñayii ma. Te mamaa ñuu ma ni tnaa va'a de ndaka ja ni ka kuu itu yu'u ñuu ma.
01041049	Kua'a xeen triu ni ndaxtutu José ma kuenda tnu'u ja ñuti kaa yu'u mar ma, ûni ja masu ni'i o ka'vi o.
01041050	Nuu ñatuu kenda-ka tnama xeen ma te ni ka iyo uu sa'ya José ma ji'in ña'a nani Azenat sasi'i tee nani Potifera tee kúu sutu ñuu On ma.
01041051	Te ni xnani José ma sa'ya de suchi xinañu'u ma Manasés, vaa ka'án de: “Su'si ma ni sa'a ja ni ndunaa o ndaka tnundo'o ni yo tna'a o ma ji'in ve'e yuva o ma.”
01041052	Te suchi ku-uu ma ni xnani de Efraín, vaa ka'án de: “Su'si ma ni sa'a ja kenda koo sa'ya o ñuu nuu ni yo ndo'o ni yo neni o a.”
01041053	Sukan sani te ni ndi'i ndi-uja kuiya ni ka kuu itu ñuu Egipto ma.
01041054	Te ni keja'a ndi-uja kuiya tnama xeen ma, sukan ni ka'an José ma. Te ni iyo tnama ndaka-ka ñuu ma, kovaa ñuu Egipto ma chi ni iyo ja jin kaa ñayii ma.
01041055	Nuu ni kenda tnama xeen ma ni-ka'nu ñuu Egipto ma te ni jan koo ñayii ma nuu Faraón ma ka jikan i ja jin kaa i, te jiña'a de ndaka ñayii ñuu Egipto ma: ―Kuan koo ni nuu José ma, te jin sa'a ni sukan ka'an de ma ―kúu de jiña'a de.
01041056	Te nuu ni kenda tnama xeen ma ni-ka'nu ñuu Egipto ma, sani te ni ndakune José ma yaka nuu ni tnaa va'a de triu ma, te ni xiko de nuu ñayii ñuu Egipto ma, vaa tnama iyo ñuu Egipto ma chi ndi-kivi ndi-kivi te ve kuka'vi-ka.
01041057	Te ndaka-ka ñuu ma ni jan koo i nuu José ma ni ka jan kuaan i triu, vaa tnama xeen kúu ja iyo ni-ka'nu ñuu ñayivi ma.
01042001	Nuu ni jini Jacob ma ja iyo ja jin kaa de ñuu Egipto ma, te ni jiña'a de sa'ya de ma: ―¿Nawa ka sa'a ro ja ñatuu ka nduku ro ja jin kaa o?
01042002	Te jini so'o ri ja iyo ja jin kaa o ñuu Egipto ma. Kuan koo yukan, te jin kuaan ro ja jin kaa o, sukan-va'a jin koteku o, te ma jin kûu o ―kúu de jiña'a de.
01042003	Te kuan koo ndi-uxi ñani José ma kuan kuaan i triu ñuu Egipto ma.
01042004	Kovaa Jacob ma ñatuu ni tetniñu de Benjamín ñani José ma ja ki'in i ji'in ñani i ma, vaa ni jani ini de: Nasa yukan te nawa kuu i, ka'án de.
01042005	Te ne'un ñayii kuan koo ma, kuan koo tna sa'ya Israel ma kuan kuaan i triu, vaa iyo tnama xeen ñuu Canaán ma.
01042006	Te José ma kúu tee tátnuni ñuu Egipto ma, te suu de xiko triu nuu ndaka ñayii ñuu ma. Te ni ka kenda koo ñani de ma, te onde nuu ñu'ú ma ni ka jakindeyi i nuu de.
01042007	Te José ma, nuu ni jini de ñani de ma, te ni ndakuni de i, kovaa ni sa'a de ja ñatuu jini de i, te ni ka'an ni'i xeen de, te jiña'a de: ―¿Te ro'o, ndende ve koo ro? ―kúu de jiña'a de. Te ni ka ndakone'e i: ―Onde ñuu Canaán ma ve koo sa ja jin kuaan sa ja jin kaa sa ―ka kuu i ka jiña'a i.
01042008	José ma ni ndakuni de ñani de ma, kovaa maa i masu nde ni ka ndakuni i de.
01042009	Sani te ni ndaka'án José ma sukan ni jani de i ma, te sa'a jiña'a de: ―Ñayii ka jito yu'u ka kuu ro. Yika ja ve koo ro ve koto ro ndenu ñatuu na ñayii ka jito ñuu ya ―kúu de jiña'a de.
01042010	Te ni ka ndakone'e i: ―Señor, ña'a, chi saña chi yika-ni ja ve koo sa ja jin kuaan sa ja jin kaa sa.
01042011	Ndaka saña chi sa'ya in-ni tee ka kuu sa, te tee va'a ini ka kuu sa. Masu nama uun ka jito yu'u sa ―ka kuu i ka jiña'a i.
01042012	Kovaa jiña'a José ma: ―Ña'a, ro'o chi ve koo ro ja jin kuni ro ndenu ñatuu na in jito ñuu ya'a ―kúu de jiña'a de.
01042013	Te ni ka ndakone'e i: ―Saña chi uxi uu tna sa kúu. Sa'ya in-ni tee ñuu Canaán ma ka kuu sa. Te suchi lule-ka ma iyo i ji'in yuva sa ma vitna, te in-ka i ma chi masu na nde ndenda-ka i ―ka kuu i ka jiña'a i.
01042014	Kovaa José ma jiña'a de: ―Sukan ká'an ri, te ndija ja ñayii ka jito yu'u ka kuu ro.
01042015	Te onde kii ñani ro suchi lule-ka ma, sana kutnuni, te kuu jin nde koo ro ya'a. Te ûni ká'an ndija ri ja sukan ko kuu.
01042016	Jin tetniñu in ñani ro a jin nukueka i in-ka ñani ro ma. Te ro'o chi jin kendoo ro vekaa ma, te kutnuni ja nú ndija sukan ni ka ka'an ro a xi ña'a. Te nú ñatuu chi kaji a ñayii ka jito yu'u ka kuu ro ―kúu de jiña'a de.
01042017	Sani te ni chinee tutu de i vekaa ma uni kii.
01042018	Nuu uni kii ma, te sa'a jiña'a José ma: ―Jin sa'a sa'a, te jin koteku ro. Ru'u a chi kándija ri Su'si ma.
01042019	Nú ndija ro a tee ka jani va'a ini ka kuu ro, kéndoo in ñani ro a vekaa ya, te ndaka-ka ro jin nukoo ve'e ro ma ji'in triu a ja jin kaa ro.
01042020	Kovaa ki koo ro ji'in ñani ro suchi lule-ka ma, sukan-va'a kuni ri nú ka ka'an ndaa ro, te ma jin kûu ro ―kúu de jiña'a de. Te sukan ni ka'an José ma ni ka sa'a i.
01042021	Te ka ndatnu'u i: ―Ja ndaa ndija kúu ja ni ka jiso kuechi o ja ni ka sa'a o ñani o ma, vaa ni ka jini o sukan kúxii ini i nuu ni ka sa'a ndeva'a o i ma, te ni masu ni ka yo nini so'o o ja ka'an i ma. Chukan kúu ja vitna, te ka ndani'i ka ndatna'a o a ―ka kuu i ka ka'an i.
01042022	Sani te Rubén ma ni ndakone'e i, te jiña'a i: ―¿Masu ni ka'an ri ma “Mako jin kuiso kuechi ro siki suchi ya'a?" Kovaa masu ni ka jaku'un ini ro. Te vitna, te ka ndachunaa o kuechi o ja ni ji'i i ma ―kúu i jiña'a i.
01042023	Kovaa masu ka jini i ja jaku'un ini José ma ja ka ndatnu'u i ma, chi vaa sa'an hebreo ma ka ka'an i, te iyo in tee ndákaxtnu'u nuu José ma sa'an ñuu Egipto ma ndaka tnu'u ka ka'an i ma.
01042024	Te ni jandiyo José ma in lado nuu ka iyo i ma, te ni nda'yu de. Sani te ni ndenda de nuu ka iyo i ma, te ni kuu ni ka ndatnu'u de ji'in i, te ni tnii de Simeón ma nuu ndaka i ma, te ni chinee de i vekaa ma.
01042025	Sani te ni tatnuni José ma ja jín xchitu de triu nuu kostali i ma, te jín ndachunee de nuu kostali mamaa i ma xu'un ni ka chuya'vi i ma, te jín kua'a de ja jin kaa i ichi jin nukoo i ma. Te sukan ni ka sa'a de ji'in i.
01042026	Te ni ka tee i triu i ma yata burru i ma, te kuan nukoo i.
01042027	Kovaa nuu ni ka kenda koo i nuu jin ndoo i ma te in i ma ni ndakune yu'u kostali i ma ja kua'a i ja kaa burru i ma, te ni jini i ja ñunee xu'un i ma nuu kostali i ma.
01042028	Te jiña'a i nuu ñani i ma: ―Xu'un ri a chi ni ka ndakone'e de, te ñunee nuu kostali ri ya ―kúu i jiña'a i. Sani te ni ka yu'u xeen i, te ka ndatnu'u ndi-in ndi-in i: ―¿Nawa kúu cha'a ja sa'a ña'a Su'si ma? ―ka kuu i ka ka'an i.
01042029	Te nuu ni ndenda koo i ñuu Canaán ma nuu iyo yuva i Jacob ma te ni ka ndakani i ndaka sukan ni ka ndo'o i ma, te ka jiña'a i:
01042030	―Tee tátnuni ñuu yukan ni ndonda de, te ni ka'an de ja ñayii ka jito yu'u ñuu yukan ka kuu sa.
01042031	Te saña chi ni ka jiña'a sa: “Tee ka jani va'a ini ka kuu sa. Masu nama uun ka jito yu'u sa.
01042032	Uxi uu tna sa kúu sa'ya yuva sa ma. Te in ñani sa ma masu nde ndenda-ka i, te suchi lule-ka ma chi yuva sa ma iyo ji'in i ñuu Canaán ma vitna”, ka kuu sa ka jiña'a sa.
01042033	Sani te tee tátnuni ñuu yukan, sa'a ni ka'an de: “Jin sa'a sa'a, te kuni ri nú tee ka jani va'a ini ka kuu ro: Jin xndoo in ñani ro a nuu iyo ri a, te jin ke'en triu ja jin kaa tna'a ro ma, te kuan nukoo ve'e ro ma,
01042034	te ki koo ro ji'in ñani ro suchi lule-ka ma, sukan-va'a kuni ri ja masu ñayii ka jito yu'u ka kuu ro, nú masu a tee ka jani va'a ini ka kuu ro, sukan-va'a ndaxsiaa ri ñani ro a, te kuu ko ki koo ro ichi ñuu ya'a”, kúu de ká'an de. ―Sukan ni ka ndakani i nuu yuva i ma.
01042035	Te ni kuu a nuu ni ka kochu'un i kostali i ma, te ni ka jini i ji'in yuva i ma ja ka ñunee xu'un i ma nuu kostali mamaa i ma, te ni ka yu'u xeen i.
01042036	Sani te yuva i Jacob ma jiña'a de: ―Ro'o chi ka kendee ro sa'ya ri a, vaa José ma masu ndee ndenda-ka i, te Simeón ma suni ñatuu i, te vitna te jin koo tuku ro ji'in Benjamín a ka kuni ro. Te ndimaa tnu'u xii ini ka taa ro ―kúu de jiña'a de.
01042037	Te ni ka'an Rubén ma nuu yuva i ma, te jiña'a i: ―Xndoo ni Benjamín a nuu nda'a sa te kúcargu maa sa i, te nú ma ndakone'e sa i nuu ni te ka'ni ni nduu sa'ya sa ma ―kúu i jiña'a i.
01042038	Te jiña'a yuva i ma: ―Masu ki'in koo ro ji'in sa'ya ri a. Vaa ni ji'i ñani i José ma, te maa in-nka i ni ndoo. Te nú nawa na kuu i ichi jin koo ro ji'in i ma, chi kuechi maa ro jin ko kuu ja kûu ri kue'e xii ini ―kúu de jiña'a de.
01043001	Te tnama ka'nu xeen kúu ja iyo ñuu yukan,
01043002	te nuu ni ndi'i ni ka jaa i triu ni jan koo i ni jan kuaan i ñuu Egipto ma, te jiña'a yuva i ma: ―Kuan koo tuku ñuu Egipto ma, te jin kuaan ro jaku-ka ja jin kaa o ―kúu de jiña'a de.
01043003	Te ni ndakone'e Judá ma, te jiña'a i: ―Tee tátnuni ñuu yukan, sa'a ni ka'an kaji de: “Nú ma ki koo ro ji'in ñani ro suchi lule-ka ma, máko ki koo-ka ro nuu iyo ri a”, kúu de ká'an de.
01043004	Nuna kachi ni ja jin koo sa ji'in ñani sa a, te kuu jin koo sa jin kuaan-ka sa ja jin kaa o.
01043005	Kovaa nú ma kachi ni ja jin koo sa ji'in i chi ma jin koo-ka sa, vaa tee yukan chi sa'a ni ka'an kaji de: “Masu ki koo-ka ro nuu iyo ri a, nú ma ki koo ro ji'in ñani ro ma” ―kúu i jiña'a i.
01043006	Sani te jiña'a yuva i Israel ma: ―¿Nava'a ni ka jiña'a ro ja iyo in-ka ñani ro, te ni ka sa'a ña'a ro ja u'vi a? ―kúu de jiña'a de.
01043007	Te ka jiña'a i: ―Vaa maa de ni jikan-tnu'u nasaa tna'a sa kúu ve'e o ya. Te ka'an de: “¿Teku-ka yuva ro ma? ¿Iyo-ka in-ka ñani ro?” Te ni ka ndakone'e sa sukan ni jikan-tnu'u ña'a de ma. ¿Xi ka jini tnuni sa ja ka'an de nuu sa ja jin koo sa ji'in in-ka ñani sa a? ―ka kuu i ka jiña'a i.
01043008	Sani te jiña'a Judá ma nuu yuva i Israel ma: ―Nú ka kuni o ja jin koteku o, kachi ni, te ki'in koo sa ji'in ñani sa a, te kucargu maa sa i, te ki'in koo sa vitnañu'ni, sukan-va'a ma jin kûu o ji'in suchi kuechi a.
01043009	Te maa sa kucargu i. Nuu maa sa ndakan ni kuenda. Nú ma ndi koo sa ji'in i, te kuechi maa sa ko kuu ni-kani ni-jika nú ma ndenda sa ji'in i nuu ni.
01043010	Vâa jâ ni ka ndenda koo sa uu jichi, nute ñatuu ni ka sunkani tna'a xeen o ya ―kúu i jiña'a i.
01043011	Sani te yuva i Israel ma jiña'a de: ―Sukan kó kuu, vaa masu naxe sa'a-ka o. Jin ke'en nuu ndaka ja va'a ni kee ñuu o a, te jin tnaa ro nuu kostali ro a, te jin skuta'vi ro nuu tee yukan. Jin kinda'a vala suja balsamo ji'in vala nduxi ji'in ndute jaxiko asi ji'in suja mirra ji'in nuez ji'in almendra.
01043012	Suni jin kinda'a uu jichi xu'un, te jin ndakua'a ro nuu nda'a maa de xu'un ni ka ndikone'e de nuu kostali ro ma, nú masu sa ni ka ya'a nduu ini de.
01043013	Jin kueka ñani ro a, te kuan koo ji'in i in-ka jichi nuu iyo tee yukan.
01043014	Te maa Su'si Iya Kúu Sa'a Ndaka Ma, sa'a ya ja na kunda'vi ini ña'a de, sukan-va'a ndaxsiaa de in-ka ñani ro ma ji'in Benjamín a. Te ru'u ya, te nú iyo ja skenaa ri sa'ya ri a, te sukan kó kuu ―kúu de jiña'a de.
01043015	Sani te ni ka ke'en i ndaka ja jin skuta'vi i tee yukan ji'in uu jichi xu'un ma, te ni ka jeka i Benjamín ma, te kuan koo i ñuu Egipto ma. Te nuu ni ka kenda koo i nuu iyo José ma,
01043016	te ni jini José ma ja ni kenda koo i ji'in Benjamín ma, te ni tatnuni de nuu tee netniñu ve'e de ma, te jiña'a de: ―Kua'an ni ji'in ndaka suchi yukan ve'e sa ma, te ka'ni ni in xndiki ma, te satu'va ni ja jin kaa o, vaa suchi ya'a chi jin kuxe'ñu sa ji'in i ―kúu de jiña'a de.
01043017	Te tee netniñu ma, ni jeka de ndaka i, te kuan koo de ji'in i ve'e José ma, te ni sa'a de sukan ni tatnuni José ma.
01043018	Kovaa ka yu'u xeen i, vaa nuu kuan koo i ji'in de ve'e José ma, te ka ndatnu'u i: ―Kuechi a xu'un ni ka ndachunee de nuu kostali o ma nuu ni ki koo o xinañu'u ma kúu, chukan kúu a ni ka jeka ña'a de ve koo o ya'a, te jin tnii ña'a de, sukan-va'a jin kunukuechi o nuu de ji'in kiti o a ―ka kuu i ka ka'an i.
01043019	Te nuu ni kenda koo i ye'e ma, ni ka jan tu'va i tee netniñu ve'e José ma,
01043020	te ka jiña'a i: ―Señor, konekanu ini ni, ja ndaa ndija kúu ja xi'na ma chi ni ki koo sa ni ki kuaan sa triu.
01043021	Te nuu ni ka kenda koo sa nuu jin ndoo sa ma te ni ka ndakune sa kostali sa ma, te nuu kostali mamaa sa ma ka ñunee xu'un sa ma, te vitna te ka yinda'a sa ve koo sa sukan-va'a jin ndataa sa.
01043022	Te suni ka yinda'a sa jaku-ka xu'un ja jin kuaan sa jaku-ka triu ja jin kaa sa. Kovaa masu ka jini sa na in ni ndachunee xu'un sa ma ini kostali sa ma kivi ni kii koo sa xinañu'u ma ―ka kuu i ka jiña'a i.
01043023	Te tee netniñu ma ni ndakone'e de: ―Jin koo sii ini ni, te má jin koyu'u ni. Su'si ka kandija ni ji'in yuva ni ma ni ndachunee xu'un ma nuu kostali ni ma. Vaa maa sa ni tnii xu'un ni ka chuya'vi ni ma ―kúu de jiña'a de. Te ni ndene'e de Simeón ma te ni ka ndatna'a i ji'in ñani i ma.
01043024	Sani te ni kivi de ji'in ndaka i ve'e José ma, te ni wa'a de ndute ni ka ndakate i ja'a i ma, te suni ni wa'a de ja jin kaa burru i ma.
01043025	Te maa i chi ni ka satu'va i ja jin skuta'vi i José ma, vaa ni ka jini so'o i ja ndajaa de yukan jin kuxe'ñu de ji'in i.
01043026	Te ni ndenda José ma ve'e de ma, te ni ka skuta'vi i de ndaka ja ka yinda'a i ma, te onde nuu ñu'ú ma ni ka jakindeyi i nuu de.
01043027	Sani te ni jikan-tnu'u José ma naxe ka kuu i, te jiña'a de: ―¿Yuva ro ma, tee nija'nu ka ka'an ro ma, iyo va'a de? ¿Teku-ka de? ―kúu de jiña'a de.
01043028	Te ni ka ndakone'e i: ―Yuva sa ma tee kuu kunukuechi nuu ni a, iyo va'a de, te teku-ka de ―ka kuu i ka jiña'a i. Te onde nuu ñu'ú ma ni ka jakindeyi tuku i nuu José ma.
01043029	Te ni ndonenuu José ma, te ni jini de Benjamín suchi kúu ñani de ja in yuva in si'i de ma, te jiña'a de: ―¿Suchi ya'a kúu ñani ro suchi lule-ka ka ka'an ro ma? ―kúu de jiña'a de. Sani te jiña'a de: ―Chindee ña'a Su'si, sa'ya ri ―kúu de jiña'a de.
01043030	Sani te José ma ni kusii ini xeen de, kuechi ja ni jini de ñani de ma, te ni nduku de ndenu kuu konda'yu de. Te ni ndivi kunuu de ve'e de ma, te ni keja'a de nda'yu de.
01043031	Te nuu ni jinu ni nda'yu de ma, ni ndakate de nuu de ma, te ni kee de, te jiña'a de: ―Jin tnaa ni ndeyu jin kaa sa ―kúu de jiña'a de.
01043032	Te ni ka tnaa siin de ja kaa José ma in lado, te siin ni ka tnaa de ja jin kaa sa'ya Jacob ma, te siin ni ka tnaa de ja jin kaa tee ñuu Egipto ma tee ka jinkoo ka jaa ji'in José ma, vaa tee ñuu Egipto ma masu kuu jin kaa kaa de ji'in tee ka kuu hebreo ma.
01043033	Te ni ka jinkoo ñani José ma nuu ni jiña'a de ja jin kunukoo i ma. Te xinañu'u ma suchi java'a-ka ma ni jinkoo. Sani te ni jinkoo in-ka i ma onde ni kenda suchi lule-ka ma. Te ni ka sa'vi ini i ja sukan ni ka jinkoo i ma, te ka nde'ya tna'a ndi-in ndi-in i.
01043034	Te ni wa'a José ma ja jin kaa mamaa i, kovaa u'un jichi kua'a-ka ni wa'a de Benjamín ma sana ndaka-ka i ma. José ma ji'in ñani de ma ni ka kusii ini de ja ni ka yo nukoo kaa de ni ka jaa de xita ma.
01044001	Nuu ni jinu ni ka jaa de ma, te ni tatnuni José ma nuu tee netniñu ve'e de ma, te jiña'a de: ―Xchitu ni triu kostali i a, sukan kuu jin nukoo ji'in i, te ndachunee ni xu'un mamaa i ma nuu kostali i ma.
01044002	Suni chunee tna ni kaa kuijin ñu'u ndute nde'ya uva ji'i sa ma nuu kostali suchi lule-ka ma ji'in xu'un ni chuya'vi i triu i ma ―kúu de jiña'a de. Te ni sa'a de sukan ni tatnuni José ma.
01044003	Nuu ni ndii ma, ni wa'a José ma tnu'u kuan nukoo ñani de ma ji'in burru i ma.
01044004	Ñatuu jin nduu jika-ka i ñuu Egipto ma, sani te ni tatnuni José ma nuu tee netniñu ve'e de ma, te jiña'a de: ―Ndikin ni suchi yukan, te kua'an ni. Nú ni jan tna'a ni i, te kuña'a ni: “¿Nava'a ka ndakone'e ro ja u'vi nuu ja va'a ma?
01044005	¿Nava'a ni ka sakui'na ro nuu ñu'u ndute nde'ya uva ji'i tee xi nuu jinukuechi ri ma? Vaa cha'a kúu a jatniñu tee xi ve'e nuu netniñu ri ma, te kúu jini tnuni de nawa kúu ndaka ma. In ja masu va'a kúu a ni ka sa'a ro a”, kuña'a ni ―kúu de jiña'a de.
01044006	Te tee netniñu ve'e José ma nuu ni jatna'a de i ma, suni maa tnu'u ya'a ni jiña'a de nuu i.
01044007	Te ni ka ndakone'e i: ―¿Nava'a ká'an ni nuu sa sukan? Ni masu nama uun kuiti ka sa'a sa sukan.
01044008	¿Xi masu onde ñuu Canaán ma ve koo sa ja jin ndakone'e sa xu'un ni ka ndani'i sa nuu kostali sa ma? ¿Naxe jin sakui'na sa kaa kuaan xi kaa kuijin ve'e tee xi nuu netniñu ni a?
01044009	Nusaa te ndee sa xi nuu kostali ndani'i ni ja ñu'u ndute nde'ya uva ma te na kûu maa sa, te suni jín ko kuu sa ñayii jin satniñu nuu ni, nú ni ndani'i ni ya'a ―ka kuu i ka jiña'a i.
01044010	Sani te ni ndakone'e de, te jiña'a de: ―Kó kuu sukan ka ka'an ro a, kovaa maa in-ni suchi xi nuu kostali ndani'i ri ja ndanduku ri a ko kuu suchi satniñu nuu ri, te ndaka-ka ro a chi kuu jin nukoo maa ro ―kúu de jiña'a de.
01044011	Sani te ndaka i ni ka nune'e vitna vitna kostali i ma nuu ñu'ú ma, te ni ka ndakune i.
01044012	Te ni keja'a de ni ndanduku de nuu kostali suchi java'a-ka ma te sukan ni ndanduku de onde nuu kostali suchi lule-ka ma. Te ja ñu'u ndute nde'ya uva ma ni ndani'i de nuu kostali Benjamín ma.
01044013	Sani te ni ka kachi i sa'ma i, te ni ka ndaskuiso i burru i ma, te ni ka ndakokuiñi i ini ñuu Egipto ma.
01044014	Te iyo-ka José ma nuu ni ka ndenda koo Judá ma ji'in ñani i ma ve'e de ma. Te onde nuu ñu'ú ma ni ka jakindeyi i nuu José ma.
01044015	Te jiña'a José ma: ―¿Nawa kúu a ni ka sa'a ro a? ¿Ñatuu ka jini ro ja ru'u ya chi jinitnuni ri ndaka? ―kúu de jiña'a de.
01044016	Sani te jiña'a Judá ma: ―Señor, masu naxe jin ka'an-ka sa nuu ni. Masu kuu naxe jin sa'a-ka sa ja kuni ni ja masu na kuechi sa. Su'si ma ni ndani'i ña'a nuu kuechi sa ya. Ya'a ka iyo sa ja jin kunukuechi sa nuu ni ji'in suchi xi kostali ni ndani'i ja ñu'u ndute nde'ya uva ji'i ni ma ―kúu i jiña'a i.
01044017	Kovaa jiña'a José ma: ―Masu kuu ja sa'a ri sukan. Nú masu a maa in-ni suchi xi nuu kostali ni ndani'i ja ñu'u ndute nde'ya uva ji'i ri ma ko kuu suchi kunukuechi nuu ri. Ndaka-ka ro a chi kuu jin nukoo sii ini ro ve'e yuva ro ma. Masu na in xtna'a-ka ña'a ―kúu de jiña'a de.
01044018	Sani te Judá ma ni jan tu'va i de, te jiña'a i: ―Señor maa sa, jikan-ta'vi xeen ja kachi ni ká'an sa in tnu'u nuu maa in-ni ni. Te masu ko ndakiti ini ni nuu sa. Vaa sukan kúu Faraón ma kuu ni, jani ini sa.
01044019	Señor, maa ni ni jikan-tnu'u nú iyo yuva sa xi in ñani sa,
01044020	te saña ni ka ndakone'e sa ma ja iyo-ka yuva sa ma, te in tee nija'nu kúu de, te iyo in-ka ñani sa suchi jaa suchi ni kâku nuu jâ ni kunija'nu yuva sa ma. Te maa in-nka i iyo, vaa ñani i ja in-ni si'i i ma chi ni ji'i i. Chukan kúu a kútoo xeen de suchi ya'a.
01044021	Sani te maa ni ni ka'an ma ja ki koo sa ji'in i, sukan-va'a kuni ni i.
01044022	Te saña chi ka ka'an sa ja masu kuu xndoo i yuva i ma, vaa nuna xndoo i de chi kûu de.
01044023	Te ni ka'an ni nuu sa: “Nú ma ki koo ro ji'in ñani ro ma, masu ko ki koo-ka ro nuu iyo ri a.”
01044024	Sani te nuu ni ndenda koo sa nuu iyo yuva sa tee kuu kunukuechi nuu ni a, te ni ka ndakani sa sukan ni ka'an ni ma.
01044025	Sani te yuva sa ma ni tatnuni de: “Kuan koo in-ka jichi kuan kuaan jaku-ka triu ja jin kaa o”, kúu de ká'an de.
01044026	Te saña chi ka jiña'a sa: “Masu kuu ki'in koo-ka sa nú masu a onde ki'in ñani sa suchi lule-ka a. Vaa nú ma ki'in koo sa ji'in i chi masu kuu kivi koo-ka sa nuu iyo tee yukan”, kuu sa jiña'a sa.
01044027	Sani te yuva sa tee kuu kunukuechi nuu ni a ni ka'an de: “Ka jini maa ro ja uu-ni sa'ya ñasi'i ri ma ni taa ña.
01044028	In i ma chi ni kee i te kua'an i, te onde kivi yukan te onde vitna masu nde jini-ka ri i. Ja ndaa ja jani ini ri ja in kiti xeen ni sakuechi ni salikin ti i.
01044029	Te nú jin kueka ro in-ka sa'ya ri ya te jin koo ro ji'in i, te nú nawa na kuu i chi kuechi maa ro jin ko kuu ja kûu tee nija'nu ya'a kue'e xii ini”, kúu de ká'an de.
01044030	’Vaa tee kuu kunukuechi nuu ni ma chi ni kaan xeen de suchi ya'a, te nú ma jin nukoo sa ji'in i
01044031	chi kûu de, nú ma kuni de suchi ya'a, te kuechi maa sa ko kuu ja kûu yuva sa ma kue'e xii ini.
01044032	Te maa sa ja kuu kunukuechi sa nuu ni a ni kucargu sa suchi ya'a nuu yuva sa ma, vaa suni ni jiña'a sa de: “Nú ma ki ndi sia'a sa i nuu nda'a ni a, kuechi maa sa ko kuu ni-kani ni-jika”, kúu sa jiña'a sa.
01044033	Chukan kúu a jikan-ta'vi sa nuu ni ja kendoo maa sa kunukuechi sa nuu tniñu suchi ya'a, te kua'a ni tnu'u, te no'o maa i ji'in ñani i a.
01044034	Vaa ¿naxe no'o sa nuu iyo yuva sa ma nú ma no'o sa ji'in suchi ya'a? ¡Vaa masu kundee ini sa konde'ya sa yuva sa ma ja ndo'o neni de! ―kúu i jiña'a i.
01045001	Masu ni kundee-ka ini José ma, te káyu'u de ni tatnuni de nuu ndaka tee ka jinukuechi nuu de ma: ―¡Kuan koo ndaka ni ke'e ma! ―kúu de jiña'a de. Te ni-in-ka tee ka jinukuechi nuu de ma ka iyo nuu ni jiña'a de nuu ñani de ma na in kúu de.
01045002	Sani te káyu'u de nda'yu de, te ni ka jini so'o ndaka tee ñuu Egipto ma, te onde ve'e Faraón ma ni kenda tnu'u ja sukan ni kuu ma.
01045003	Te José ma jiña'a de nuu ñani de ma: ―Ru'u ya kúu José ma. ¿Teku-ka yuva ri ma? ―kúu de jiña'a de. Kovaa masu nde kuu jin ndakone'e ñani de ma, vaa ka yu'u xeen i ka iyo i nuu de ma.
01045004	Sani te jiña'a José ma nuu ñani de ma: ―Vitna, ne'e koo kí tu'va-ka ña'a ―kúu de jiña'a de. Te nuu ni ka jan tu'va-ka i de ma, te jiña'a de: ―Ru'u ya kúu ñani ro José suchi ni ka xiko ro nuu tee ñuu Egipto a.
01045005	Kovaa máko jin kuxii ini ro, ni a ko jin ndakiti ini ro nuu maa ro ja ni ka xiko ña'a ro ma, vaa maa Su'si ma ni tetniñu ña'a xi'na-ka sana ni kenda koo ro a, sukan-va'a jin kaku kua'a ñayii,
01045006	vaa jâ ni kuu uu kuiya iyo tnama ni-ka'nu ñuu a, te kuni-ka u'un-ka kuiya ja koo-ka tnama, te visi na in na chi'i itu i ma, kovaa masu nawa ndaxtutu i.
01045007	Kovaa maa Su'si ma ni tetniñu ña'a xi'na-ka sana ro'o, te sukan ni sa'a ya ja vii ja va'a, sukan-va'a jin koo-ka tna'a o ñuu ñayivi a, te jin koteku o ji'in i.
01045008	Chukan kúu a masu ro'o ka kuu suchi ni ka tetniñu ña'a ñuu ya'a, nú masu ja maa Su'si ma ni tetniñu ña'a, te maa ya ni jani ña'a ja ka'an so'o ri nuu Faraón ma, te jito ri ni-ka'nu ve'e de ma, te tátnuni ri ni-ka'nu ñuu Egipto a.
01045009	Kuan nu koo kunu nuu iyo yuva ri ma, te sa'a jin kuña'a ro de: “Sa'a ka'an sa'ya ni José ma: Maa Su'si ma ni jani ña'a, sukan-va'a ko koto sa ni-ka'nu ñuu Egipto a. Ne'e kunu ni nuu iyo sa ya. Máko kukuee ni.
01045010	Te koo ni ji'in sa'ya ni a ji'in sañani ni a ji'in ndaka kiti ni a ji'in ndaka ja neva'a ni a ñuu Gosén ma, sukan-va'a koo yatni ni nuu iyo sa ya.
01045011	Te ya'a ko taa sa ja jin kaa ni ji'in sa'ya tata ni a ji'in ndaka ñayii ka iyo ji'in ni a, sukan-va'a ñatuu nawa ko ka'ni ña'a i, vaa kuni-ka u'un-ka kuiya ja ko kuu tnama a”, sa'a jin kuña'a ro de.
01045012	Testigu ka kuu ro ji'in ñani ri Benjamín a ja maa ri ni ka'an sa'a.
01045013	Jin ndakani ro nuu yuva ri ma sukan tátnuni ri ñuu Egipto a ji'in ndaka ja ni ka jini ro a. Ñama, te kuan nu koo kuan nu kueka yuva ri ma ―kúu de jiña'a de.
01045014	Ni ndakanu ni'ni José ma ñani de Benjamín ma, te ni keja'a de nda'yu de. Suni Benjamín ma chi nda'yu tna i, nuu ñuni'ni ña'a José ma.
01045015	Sani te José ma ni chitu de yiki nuu ndaka ñani de ma, te ni ndakanu ni'ni de i, te ni nda'yu de. Sani te ni ka kusaa ini i, te ni ka ka'an i nuu de.
01045016	Te ni kenda tnu'u ma ve'e Faraón ma ja ni kenda koo ñani José ma, te ni ka kusii ini Faraón ma ji'in tee ka netniñu nuu de ma, ja ni ka jini de sukan ma.
01045017	Te jiña'a Faraón ma nuu José ma: ―Kuña'a ñani ro a, te jín skuiso i burru i a triu, te jín nu koo i ñuu Canaán ma,
01045018	te kí koo i ji'in yuva ro ma ji'in tna'a ro ma ya'a. Te kua'a ri ndaka ja va'a-ka iyo ñuu Egipto a, te jin kaa i ndaka ja iyo ñuu ya'a.
01045019	Tatnuni ja jin koo i ji'in carreta ñuu ya'a, te kí koo i ji'in ñasi'i i ma ji'in sa'ya i ma ji'in yuva tna ro ma.
01045020	Te má jin ko ndii ini i ja jin xndoo i ja ka neva'a i yukan, vaa kuenda maa i jin ko kuu ja va'a-ka iyo ñuu Egipto ya ―kúu de jiña'a de.
01045021	Sukan ni ka sa'a sa'ya Israel ma, te ni wa'a José ma carreta sukan ni tatnuni Faraón ma ji'in ja jin kaa i ichi jin nu koo i ma.
01045022	Te suni ni wa'a tna de in in moda sa'ma jaa ja jin ndaxsama i maa i, kovaa Benjamín ma chi ni wa'a de uni ciento xu'un plata ji'in u'un moda sa'ma jaa.
01045023	Te nuu yuva de ma ni tetniñu de uxi burru ka ndiso ti ja va'a-ka ja iyo ñuu Egipto ma ji'in uxi-ka burru ka ndiso ti triu ji'in xtatila ji'in ja kaa yuva de ma ichi kii de ma.
01045024	Te nuu ni ndakuan-ta'vi José ma nuu ñani de ma, ni tatnuni de ja máko jin kanaa i ichi jin nu koo i ma. Sani te kuan nu koo i.
01045025	Ni ka nde koo i ñuu Egipto ma, te nuu ni ka ndenda koo i ñuu Canaán ma nuu iyo yuva i Jacob ma,
01045026	ni ka ndakani i nuu Jacob ma ja teku José ma te suu i tátnuni ñuu Egipto ma, te masu nde ni'i ini de nawa sa'a de ni a nawa ká'an de, vaa masu nde kandija de ja ka ndakani i ma.
01045027	Te ni ka ndakani i ndaka sukan ni jiña'a José ma, te ja nde'ya de carreta ni tetniñu José ma sukan-va'a jin koo de ma, te ni kutachi xeen de, te ni nduu sii ini xeen de.
01045028	Sani te jiña'a de: ―Ni kuu na. Jâ ni jini ri ja teku sa'ya ri José ma, te ki'in ri jin koto ri i xi'na-ka sana kûu ri ―kúu de jiña'a de.
01046001	Ni xtutu Israel ma ndaka ja neva'a de ma, te ni ke'en de ichi, te kua'an de. Nuu ni kenda de ñuu Beerseba ma, te ni ja'mi de in kiti ni ndakua'a de nuu Su'si iya ni yo kandija yuva de Isaac ma, te sukan ni ndachiñu'u de ya.
01046002	Te jakuaa yukan ni jini nuu Israel ma ja ni ka'an Su'si ma. Ni kana ya de sukan nani de ma. Te Jacob ma ni ndakone'e de: ―Ya'a iyo sa ―kúu de jiña'a de.
01046003	Te jiña'a ya: ―Saña kúu Su'si iya ni yo ndachiñu'u yuva ni ma. Má koyu'u ni ja ki'in ni ñuu Egipto ma, vaa yukan te sa'a sa ja sa'ya tata ni ma te jin ko kuu i in ñuu ka'nu xeen.
01046004	Te ki'in maa sa ji'in ni ñuu Egipto ma, te maa sa ndene'e sa'ya tata ni ma yukan. Suni kivi kûu ni ma, nuu nda'a José ma kûu ni ―kúu ya jiña'a ya.
01046005	Sani te ni kee Jacob ma ñuu Beerseba ma, te ni ke'en de ichi, te kua'an de. Te sa'ya de ma ni ka skaa i de ji'in ñasi'i i ma ji'in sa'ya i ma nuu carreta ni tetniñu Faraón ma, sukan-va'a jin koo i ma.
01046006	Ni ka jeka i kiti i ma, te ni ka ke'en i ndaka ja ka neva'a i ñuu Canaán ma. Sukan kua'an Jacob ma ji'in sa'ya tata de ma ñuu Egipto ma.
01046007	Kua'an de ji'in ndaka sayii de ma ji'in ndaka sasi'i de ma ji'in ndaka sañani de ma. Ndaka sa'ya tata de ma kua'an ji'in de.
01046008	Sa'a ka nani tee ñuu Israel ma ja ka kuu de sa'ya Jacob ma: Rubén ma kúu sa'ya de suchi xinañu'u ma.
01046009	Te sa'ya Rubén ma ka kuu: Hanoc ma, Falú ma, Hezrón ma ji'in Carmi ma.
01046010	Te sa'ya Simeón ma ka kuu: Jemuel ma, Jamín ma, Ohad ma, Jaquín ma, Zohar ma, ji'in Saúl sa'ya de ji'in ña'a ñuu Canaán ma.
01046011	Te sa'ya Leví ma ka kuu: Gersón ma, Coat ma ji'in Merari ma
01046012	Te sa'ya Judá ma ka kuu: Er ma, Onán ma, Sela ma, Fares ma ji'in Zara ma; kovaa Er ma ji'in Onán ma chi ni ka ji'i i maa ñuu Canaán ma. Te sa'ya Fares ma ka kuu: Hezrón ma ji'in Hamul ma.
01046013	Te sa'ya Isacar ma ka kuu: Tola ma, Fúa ma, Job ma ji'in Simrón ma.
01046014	Te sa'ya Zabulón ma ka kuu: Sered ma, Elón ma ji'in Jahleel
01046015	Ndaka tee ya'a ka kuu sa'ya tata Jacob ma ji'in Lea ma ja ni ka kâku ñuu Padán-aram ma, te suni sasi'i de Dina tna ma. Te oko uxi uni (33) sa'ya tata de ji'in Lea ma ka kuu.
01046016	Te sa'ya Gad ma ka kuu: Zifión ma, Hagui ma, Ezbón ma, Suni ma, Eri ma, Arodi ma ji'in Areli ma.
01046017	Te sa'ya Aser ma ka kuu: Imna ma, Isúa ma, Isúi ma, Bería ma, ji'in Sera sasi'i de ma. Te sa'ya Bería ma ka kuu Heber ma ji'in Malquiel ma.
01046018	Ndaka tee ya'a ka kuu sa'ya tata Jacob ma ji'in Zilpa ña'a ni wa'a Labán ma ja kunukuechi ña nuu sasi'i de Lea ma. Ja ndaka sa'ya tata de ji'in Zilpa ma chi ja'un in (16) i ka kuu.
01046019	Te sa'ya Jacob ma ji'in Raquel ñasi'i de ma ka kuu José ma ji'in Benjamín ma.
01046020	Te sa'ya José ma ji'in Asenat sasi'i Potifera tee kúu sutu ñuu On ma ka kuu Manasés ma ji'in Efraín ma ja ni ka kâku i ñuu Egipto ma.
01046021	Te sa'ya Benjamín ma ka kuu: Bela ma, Bequer ma, Asbel ma, Gera ma, Naamán ma, Ehi ma, Ros ma, Mupim ma, Hupim ma ji'in Ard ma.
01046022	Ndaka tee ya'a ka kuu sa'ya tata Jacob ma ji'in Raquel ma. Ja ndaka i chi uxi kuun (14) i ka kuu.
01046023	Te sa'ya Dan ma kúu Husim ma.
01046024	Te sa'ya Neftalí ma ka kuu: Jahzeel ma, Guni ma, Jezer ma ji'in Silem ma.
01046025	Tee ya'a ka kuu sa'ya tata Jacob ma ji'in Bilha ña'a ni wa'a Labán ma ja kunukuechi ña nuu sasi'i de Raquel ma. Te ndaka sa'ya tata de ji'in Bilha ma chi uja (7) i ka kuu.
01046026	Ndaka sa'ya tata Jacob ma ja ni jan koo ji'in de ñuu Egipto ma, chi uni xiko iñu (66) i ja maa ve'e de ma kúu. Te siin ka kuu janu de ma.
01046027	Te ka iyo uu sa'ya José ma ja ni ka kâku i ñuu Egipto ma. Jacob ma ji'in ndaka sa'ya tata de ma ja ni ka kivi koo de ñuu Egipto ma, uni xiko uxi (70) de kúu.
01046028	Jacob ma ni tetniñu de Judá ma ja jakoxtnuu i ki'in i jin kaxtnu'u i nuu José ma, ja ki koto de yuva de ma ñuu Gosén ma. Te ni ka kenda koo de ñuu Gosén ma,
01046029	te José ma ni tatnuni de ja jin satu'va i carreta de ma, sukan-va'a ki'in de jin tna'a de yuva de ma ñuu Gosén ma. Nuu ni ka ndatna'a de ma, ni kanuni'ni de yuva de ma, te ni nda'yu nana'a de.
01046030	Sani te Israel ma jiña'a de José ma: ―Vitna ja ni jini ña'a ri ja teku ro a, te jâ kuu kûu ri ―kúu de jiña'a de.
01046031	José ma jiña'a de ñani de ma ji'in ndaka ñayii ve'e yuva de ma: ―Kí'in sa jín kaxtnu'u sa nuu Faraón ma, te kuña'a sa de: “Ñani sa ma ji'in yuva sa ma ji'in ñayii ve'e de ma jâ ka iyo de ñuu Canaán ma, jâ ni kijaa koo de nuu iyo sa ya ja jin koo de”, kuña'a sa.
01046032	Te kuña'a sa ja tee ka jito kiti ka kuu ni, te ni kijaa koo ni ji'in ndikachi ni a ji'in xndiki ni a ji'in ndaka ja ka neva'a ni ma.
01046033	Te ora kana ña'a Faraón ma, te kakan-tnu'u ña'a de na tniñu ka sa'a ni,
01046034	te jin kuña'a ni ja ndimaa kiti ma ka jito ni sukan ni ka yo kuu tna'a o ñayii jana'a ma, sukan-va'a kuu jin kendoo ni ñuu Gosén a. Vaa ñayii ñuu Egipto a chi ka saxiko i ndaka ñayii ka jito kiti ma ―kúu de jiña'a de.
01047001	José ma ni ja'an de ni jan kaxtnu'u de nuu Faraón ma, te jiña'a de: ―Yuva sa ma ji'in ñani sa ma ji'in ndikachi de ma ji'in xndiki de ma ji'in ndaka ja ni ka yo neva'a de ñuu Canaán ma jâ ni kijaa koo ji'in de ñuu Gosén ma ―kúu de jiña'a de.
01047002	José ma ni kaji de u'un ñani de ma, sukan-va'a kaxtnu'u de i nuu Faraón ma.
01047003	Te Faraón ma ni jikan-tnu'u de nuu ñani José ma: ―¿Nde tniñu ka sa'a ro? ―kúu de jiña'a de. Te ka jiña'a i: ―Saña ja kuu jin kunukuechi sa nuu ni a, tee ka jito kiti ka kuu sa sukan ni ka yo kuu tna'a sa ñayii jana'a ma.
01047004	Te suni ka jiña'a i: ―Ve koo sa ja jin koo sa ñuu ni a, vaa iyo tnama xeen ñuu Canaán ma, te ñatuu-ka na kuii iyo ja jin kaa kiti sa ma. Te ka jikan-ta'vi sa nuu ni ja kachi ni ja jin kendoo sa ñuu Gosén ma ―ka kuu i ka jiña'a i.
01047005	Sani te Faraón ma jiña'a de José ma: ―Yuva ni ma ji'in ñani ni a ve koo i ja jin koo i nuu iyo ni a.
01047006	Ñu'ú Egipto a nuu nda'a ni iyo. Kua'a ni ñu'ú Gosén ma ja jin koo i, vaa ñu'ú va'a-ka kúu. Te nú jini ni ja iyo in i ne'un ndaka i a ja kuu i, te sacargu ni i ja ko koto i kiti maa sa ma ―kúu de jiña'a de.
01047007	Suni ni ja'an José ma ji'in yuva de Jacob ma nuu Faraón ma ja na kuni ña'a Faraón ma. Te Jacob ma tnu'u respetu ni wa'a de nchuxi Faraón ma.
01047008	Te Faraón ma ni jikan-tnu'u de: ―¿Nasaa kuiya yi'i ni? ―kúu de jiña'a de.
01047009	Te ni ndakone'e Jacob ma: ―Jaku-ni kúu. Jâ iyo sa ciento oko uxi (130) kuiya ja kua'an vee sa ya'a yukan kúu sa va'a xi u'vi, kovaa masu nde kenda-ka sa sukan ni ka yo teku tna'a sa ñayii jana'a ma ―kúu de jiña'a de.
01047010	Tnu'u va'a tnu'u respetu ni ndakuan-ta'vi Jacob ma nuu Faraón ma. Sani te ni ndee de nuu iyo tee ma.
01047011	Te ni wa'a José ma ñu'ú va'a-ka iyo ñuu Egipto ma ja jin koo ñani de ma ji'in yuva de ma, sukan ni tatnuni Faraón ma. Te ñani José ma ji'in yuva de ma ni ka ni'i de ñu'ú ñuu Ramesés ma.
01047012	Te suni ni yo wa'a José ma ja jin kaa ñani de ma ji'in yuva de ma ji'in ndaka ñayii ve'e yuva de ma, sukan ni ka yo jiniñu'u in in de ma.
01047013	Te tnama iyo ñuu Egipto ma ji'in ñuu Canaán ma chi tnama ka'nu xeen kúu. Te masu nawa iyo-ka ja jin kaa ñayii ma ni-in-ka ñuu ma. Sani te jin kûu i ka kuni i ja masu ka kanda-ka i.
01047014	José ma ni ndaxtutu de ndaka xu'un ja ni ka chuya'vi ñayii ñuu Egipto ma ji'in ñuu Canaán ma ja ni ka jaan i triu ma, te ni ndatava'a de ve'e Faraón ma.
01047015	Nuu ñatuu-ka na xu'un ka neva'a ñayii ñuu Egipto ma ji'in ñuu Canaán ma, ni jan koo ñayii ñuu Egipto ma ka jiña'a i nuu José ma: ―¡Taa ni ja jin kaa sa! ¡Masu va'a-ni ja kua'a ni tnu'u ja jin kûu sa soko kuechi ja ni ka ndi'i xu'un sa ma! ―ka kuu i ka jiña'a i.
01047016	José ma ni ndakone'e de: ―Nú ñatuu na xu'un-ka ka neva'a ni, ki koo ni ki sia'a ni kiti ni ma te sama sa ti ji'in triu ―kúu de jiña'a de.
01047017	Te ñayii ñuu Egipto ma ni jan koo i ni ka jan sia'a i kiti na'nu ka neva'a i ma ji'in ndikachi i ma ji'in xndiki i ma ji'in burru i ma, te ni wa'a José ma ja jin kaa i nii kuiya yukan.
01047018	Te in-ka kuiya ma ni jan koo tuku i nuu José ma ka jiña'a i: ―Ja ndaa ndija kúu ja ñatuu-ka na xu'un ka neva'a sa, te ndaka kiti sa ma chi kuenda maa ni ni ka nduu ti. Masu nawa ka neva'a-ka sa ja jin taa sa, nú masu a ñu'ú sa ma ji'in maa-nka sa-ni ka iyo.
01047019	Ndakuaan ña'a ni ji'in ñu'ú sa ma, sukan-va'a taa ni triu ja jin kaa sa, te jin koteku sa, te visi ñayii jin kunukuechi nuu Faraón ma na jin ko kuu sa, cuentu kúu ja na taa ni triu sukan-va'a jin koteku sa nú ña'a te jin kûu sa te maa-ni-nka ñu'ú a ndoo ―ka kuu i ka jiña'a i.
01047020	Te sukan ni ndakuaan José ma ndaka ñu'ú ñuu Egipto ma, te ni nduu kuenda Faraón ma, vaa ndaka ñayii ñuu Egipto ma, ka kuni i xi ñatuu ka kuni i, te ni ka ndaxiko i ñu'ú i ma, kuechi ja iyo tnama ka'nu xeen ma. Te sukan ni kuu a ni nduu kuenda Faraón ma ndaka ñu'ú ma.
01047021	Te ndaka ñayii ñuu Egipto ma ni ka kendoo i ka jinukuechi i nuu Faraón ma.
01047022	Te maa in-nka ñu'ú tee ka kuu sutu ma ñatuu ni ndakuaan José ma. Vaa Faraón ma chi ni yo wa'a de sukan-ni ni ka yo jaa tee yukan. Chukan kúu a ñatuu ni ka ndaxiko de ñu'ú de ma.
01047023	Sani te ni jiña'a José ma nuu ñayii ma: ―Ndaka ni ji'in ñu'ú ni a vitna chi ni ka nduu ni kuenda Faraón ma, vaa ni ndakuaan ña'a sa. Ya'a iyo triu a, te jin saka ni nuu ñu'ú ma.
01047024	Te kivi jin ndaxtutu ni ma te jin ndakua'a ni in jichi triu ma nuu Faraón ma, te kuun jichi ma jin kendoo ji'in ni ja jin kaa ni ji'in sa'ya ni ma ji'in ndaka ñayii ka iyo ji'in ni ma, sukan-va'a jin koteku ni, te jin ni'i ni ja jin saka ni nuu ñu'ú ma ―kúu de jiña'a de.
01047025	Te ñayii ma ni ka ndakone'e i: ―Ndijin chi in tee va'a xeen ini kúu ni. Ni sa'a ni ja jin koteku sa. Te jin kunukuechi sa nuu Faraón ma ―ka kuu i ka jiña'a i.
01047026	Te sukan ni sa'a José ma ja ndaka ñayii ñuu Egipto ma jin ndakua'a i nuu Faraón ma in jichi triu ja jin ndaxtutu i itu i ma, te kuun jichi ma jin ndake'en maa i. Te sukan ni kendoo onde vitna. Te maa in-nka ñu'ú tee ka kuu sutu ma ñatuu ni nduu kuenda Faraón ma.
01047027	Te ni ka kendoo ñayii ñuu Israel ma ñuu Egipto ma, te ni ka ni'i i ñu'ú Gosén ma ja jin koo i.
01047028	Ni iyo Jacob ma ja'un uu (17) kuiya ñuu Egipto ma, te ndaka kuiya ni yo teku de ma kúu ciento uu xiko uja (147) kuiya.
01047029	Nuu sani te kûu Jacob ma, ni kana de sa'ya de José ma, te jiña'a de: ―Nú ndija ro ja kútoo ña'a ro, chinee nda'a ro a chii ja'a ri a, te skuiso ja sa'a ro sukan kakan ri nuu ro a. ¡Ja jikan-ta'vi ri kúu ja máko chu'u ña'a ro ñuu Egipto ya!
01047030	Nuna kûu ri te ndatatu ri sukan ka ndatatu tna'a o ñayii jana'a ma, ndene'e ña'a ro ñuu Egipto ya, te jin nu chu'u ña'a ro nuu ka yinee tna'a o ñayii jana'a ma ―kúu de jiña'a de. Te jiña'a José ma: ―Sa'a sa sukan jikan ni a ―kúu de jiña'a de.
01047031	―Skuiso, te nú ûni ndija ro ja sa'a ro sukan ―kúu Jacob ma jiña'a de. Te ni skuiso José ma ja sa'a de sukan. Sani te ni kukanu ini Jacob ma, te ni nukatuu de nuu jito kixi de ma.
01048001	Ni ya'a jaku kivi te ni ka kaxtnu'u i nuu José ma ja yuva de ma chi ku'u de. Sani te ni jeka José ma sa'ya de Manasés ma ji'in Efraín ma te kua'an de kuan koto de yuva de ma.
01048002	Nuu ni ka kaxtnu'u i nuu Jacob ma ja ni kenda sa'ya de José ma ja kuan koto ña'a de ma, te ni kundee ini de te ni nukoo de nuu jito de ma.
01048003	Te sa'a ni jiña'a Jacob ma nuu sa'ya de José ma: ―Su'si iya kúu sa'a ndaka ma ni kenda ya nuu ri ñuu Luz ma ja iyo i ñuu Canaán ma, te ni ka'an ya ja vii ja va'a ja kuu ri.
01048004	Te sa'a ni ka'a ya nuu ri: Saña chi sa'a sa ja kua'a xeen sa'ya ni ko kuu, te ja maa ni te kua'a xeen ñuu koo ñuu ñayivi a. Te kua'a sa ñú'u iyo nii ñuu Canaán a ja jin ko kuu ta'vi sa'ya tata ni ma ni-kani ni-jika. Sa'a ni ka'an Su'si maa nuu ri.
01048005	Sani te jiña'a Jacob ma nuu José ma: ―Sa'ya ro Efraín a ji'in Manasés a ja ni ka kâku i ñuu Egipto ya nuu ñatuu kijaa-ka ri ma chi sa'ya maa ri jin ko kuu i, kuenda tnu'u ja sa'ya ri Rubén ma xi Simeón ma.
01048006	Te sa'ya ro suchi jin kâku kuee-ka ma te jin ko kuu i sa'ya maa ro, te ja jin kuta'vi Efraín a ji'in Manasés a te jin ko kuu ta'vi tna suchi jin kenda koo kuee-ka ma.
01048007	Nuu ni ndee ri ñuu Padán-aram ma te ve ndii ri ma, te ichi ma nuu sani te ndenda ri ñuu Efrata ma ja iyo i ñuu Canaán ma te ni ji'i si'i ro Raquel ma, te ni chu'u ri ña ichi nuu ki'in o ñuu Efrata ma ja kúu i Belén ma ―Kúu de jiña'a de.
01048008	Sani te nde'ya Jacob ma sa'ya José ma te jiña'a de nuu José ma: ―¿Te suchi ya'a, nde suchi ka kuu i ―Kúu de jiña'a de.
01048009	Te José ma ni ndakone'e de: ―Suchi ya'a ka kuu sa'ya sa ja ni taa Su'si ma ja ni ka kâku i ñuu Egipto ya ―Kúu de jiña'a de. Sani te jiña'a yuva de Jacob ma: ―Kí xsia'a i ya'a, sukan-va'a ká'an ri ja vii ja va'a ja jin kuu i ―Kúu de jiña'a de.
01048010	Ni xtu'va-ka José ma sa'ya de ma vaa Jacob ma chi jâ ni kuu java'a de te ñatuu kundijin va'a-ka nuu de. Te ni kanuni'ni Jacob ma suchi kuechi ma te ni chitu de yikinuu i.
01048011	Te jiña'a de nuu José ma: ―Ni jani ini ri ja kuiti masu kuni-ka ña'a ri nkuu, kovaa Su'si ma ni chindee ña'a te ni sa'a ya ja onde sa'ya ro a ni jini ri ―Kúu de jiña'a de.
01048012	Sani te ni nune'e José ma sa'ya de ma nuu jiti Jacob ma te ni jakindeyi de onde nuu ñu'ú ma.
01048013	Sani te ni tnii José ma nduu sa'ya de ma te ni sunkani de i nuu Jacob ma, Efraín ma ni tnii de ji'in nda'a kua'a de ma te ni sunkani de i ichi nda'a satni Jacob ma, te Manasés ma ni tnii de ji'in nda'a satni de ma te ni sunkani de i ichi nda'a kua'a Jacob ma.
01048014	Te nuu ni sonee Jacob ma nda'a de xini sa'ya José ma te ñukuun ni chunenu de ni sonee de nda'a de ma xini sa'ya José ma. Nda'a kua'a de ma ni sonee de xini Efraín ma visi suchi luluu-ka kúu i ma, te nda'a satni de ma ni sonee de xini Manasés ma visi suu i kúu suchi java'a-ka ma.
01048015	Sani te sa'a ni ka'an Jacob ma ja vii ja va'a ja kuu José ma ji'in sa'ya de ma: Maa Su'si iya ni ka kukanu ini ta'nu ri Abraham ma ji'in yuva ri ma Isaac ma, iya ni yo jito ña'a onde kivi nuu ni kâku ri ma te onde vitna.
01048016	Iya ni sa'a ja ni kaku ri nuu ndaka ja u'vi ma, maa ya na skuta'vi suchi kuechi ya'a ja vii ja va'a. Te maa i ji'in sa'ya tata i ma jín sa'a ja ko jin ndakune'e ña'a ñayii ma ru'u ya ji'in ta'nu ri Abraham ma ji'in yuva ri Isaac ma. Te na jin koo kua'a sa'ya i te na jin ndakaya i ni-ka'nu ñuu ñayivi a. Kúu de ká'an de.
01048017	Ja ni jini José ma ja xini Efraín ma ni sonee yuva de ma nda'a kua'a de ma, te ni jani ini de ja masu va'a-ni chukan kúu ja ni tnii de nda'a kua'a Jacob ma sukan-va'a ndasonee de xini Manasés ma.
01048018	Te jiña'a de nuu yuva de Jacob ma: ―Ma sa'a ni sukan taa, su'va xini Manasés ya sonee ni nda'a kua'a ni a, vaa suu i kúu suchi java'a-ka ―Kúu de jiña'a de.
01048019	Kovaa yuva de Jacob ma chi ñatuu ni kachi de te jiña'a de: ―Sa'ya maa ri, jini ri ja ká'an ro a, kovaa Manasés a suni kenda i ko kuu i ñuu ka'nu tna. Kovaa ñani i suchi lule-ka a chi kenda i ko kuu i in ñuu ka'nu-ka, te sa'ya tata i ma jin ko kuu kua'a ñuu ñuu ñayivi a ―Kúu de jiña'a de.
01048020	Kivi yukan, sa'a ni ka'an Jacob ma ja vii ja va'a ja jin kuu sa'ya José ma: Ñayii ñuu Israel ya chi kivi jin ka'an i ja vii ja va'a ja kuu in-ka ñayii ma, chi sa'a jin ka'an i: Na skuta'vi ña'a Su'si ma ja vii ja va'a sukan ni sa'a ya ja jin kuu Efraín ma ji'in Manasés ma. Kúu de ká'an de. Sukan ni sa'a Jacob ma ja ni sonuu de Efraín ma nuu Manasés ma.
01048021	Sani te jiña'a Jacob ma nuu José ma: ―Ru'u ya chi sani te kûu ri, kovaa Su'si ma chi koo ya ji'in ro, te kenda in kivi ja ndakueka ña'a ya ja jin nukoo ro ñuu Canaán ma, nuu kúu ñuu tna'a o ñayii jana'a-ka ma.
01048022	Te ru'u ya chi ni taa ri kua'a-ka ja ko kuu ta'vi ro sana ñani ro ma, ni taa ri ñuu Siquem ma ja ni kundee ri nuu ñayii ñuu yukan nuu ni kanaa ri ji'in i ma ―Kúu de jiña'a de.
01049001	Ni kana Jacob ma ndaka sa'ya de ma, te jiña'a de: ―Ne'e koo ndaka ro te ká'an ri sukan jin koo kuu ro kivi ki'in o a.
01049002	Ndaka ro ja kuu ro sa'ya maa ri ja kúu ri Jacob a, ne'e koo te jin konini ro ja ka'an ri ja kúu ri yuva ro a:
01049003	Ro'o Rubén, ja kúu ro sa'ya ri suchi xinañu'u ma, ja ni kâku ro nuu iyo tnu'u ndee tnu'u ndatnu ri ma, ro'o kúu xinañu'u ja ni ni'i ro tnu'u ndee tnu'u ndatnu.
01049004	Kovaa masu ro'o ko kuu-ka xinañu'u, vaa kuenda tnu'u ja in yute ka'nu nuu jika kua'a ndute, sukan kúu ro. Te ni sa'a ro in ja kayu'u ja kan-nuu ja ni kivi nduu ro ji'in ña'a ndeka ri ma.
01049005	Ro'o Simeón ji'in Leví, inuu kuiti ka kuu ro. Ndimaa ja jin kanaa ro te jin sa'a ndeva'a ro ka ñu'u ini ro.
01049006	Ñatuu kúni ri ja koo ri nuu ka ndatna'a ro ma, vaa sukan ni ka sa'a ro ja ni ka ndakiti ini ro te ni ka ja'ni ro tee ma, te ja vii kúu ka jini ro te ni ka ja'nu ro ja'a xndiki ma.
01049007	Ja u'vi kúu ja sukan ka ndakiti ini ro te ka sa'a ndeva'a ro ma. Ja sukan ka sa'a ro ja u'vi ma te jin kuite nuu ro ni-kanu ñuu Israel ma.
01049008	Ro'o Judá, ñani ro ma chi jin kuatnu'u ini ña'a i te jin ka'an vii jin ka'an va'a i nuu ro. Ndaka ñayii ñatuu ka kuni mani nuu ro ma chi kundee ro nuu i, te onde ñani ro ma jin kuandetu nuu ro.
01049009	Ro'o chi kuenda tnu'u ja in sa'ya ndika'a kúu ro, ja nú ni jinu ni jaa ti kiti ni ni'i ti ma sani te nukavatuu ti kuenda tnu'u ja in ndika'a ka'nu te ni masu na in xtna'a-ka ña'a.
01049010	Masu na in kundee ja xtandee i tnu'u ndee tnu'u ndatnu nuu nda'a Judá a. Masu na in kundee ja xtandee i yutnu yinda'a Judá a ja tátnuni i a, onde kenda maa tee iyo ja tatnuni ma, te tee yukan chi ndaka ñayii ñuu ñayivi a iyo ja jin kuandetu i nuu de. [[ Masu na in kundee ja xtandee i tnu'u ndee tnu'u ndatnu nuu nda'a Judá a. Masu na in kundee ja xtandee i yutnu yinda'a Judá a ja tátnuni i a, onde kenda maa iya iyo ja tatnuni ma, te iya yukan chi ndaka ñayii ñuu ñayivi a iyo ja jin kuandetu i nuu ya ]].
01049011	Iya ku'ni burru ya ma tnu uva ma, iya ndakate sa'ma ndii ya ma ji'in ndute uva ma.
01049012	Iya kua'a-ka nduchi nuu ya sana ndute nde'ya uva ma, te kuijin-ka nu'u ya ma sana lechi ma.
01049013	Te ro'o Zabulón chi ichi yu'u mar ma koo ro, nuu kuu kenda koo barcu ma. Te onde yatni ñuu Sidón ma ko kuu kuenda ro.
01049014	Te ro'o Isacar, kúu ro sukan kúu in burru ja jiso ndee ti, sani te jínkavatuu ti ndatatu ti.
01049015	Te ja ni jini ti ja va'a kúu ja ndatatu ti ma ji'in ja iyo kua'a ja kaa ti ñuu yukan te ni ja'nde ini ti ja kunukuechi ti te ndimaa kondiso ti.
01049016	Te ro'o Dan, ja kúu ro sa'ya tata Israel a chi suni tatnuni ro nuu ñayii ñuu ro ma.
01049017	Ro'o Dan chi ko kuu ro sukan kúu koo ma, ja tuu ti nda'a caballu ma te jinkava yata tee yoso ti ma.
01049018	¡Su'si maa sa, kúkanu ini sa ja sa'a ni ja kaku sa!
01049019	Te Ro'o Gad, chi kenda koo ñayii ja jin kanaa ro ji'in i, kovaa kundee ro nuu i te sondikin ro i.
01049020	Ro'o Aser, chi koneva'a kua'a ro ja kaa ja ko'o ro, te koo ja kaa ro sukan kaa jaa tee ka kuu rey ma.
01049021	Ro'o Neftalí, chi sukan kúu in isu kiti si'i ja iyo uun ti te ka iyo kua'a sa'ya ti, sukan kúu ro.
01049022	Ro'o José chi sukan kúu in yutnu núkoo yu'u ndute ma kúu ro, ja kúun kua'a nde'ya tnu ma te sukun sukun ka kaa koo nda'a tnu ma.
01049023	Ni ka kiti ini i nuu ro te ndimaa ka kuni i ja jin sa'a ña'a i ja u'vi, sukan ka kuu tee ka kani ka kani flecha ma ka kuu i.
01049024	Kovaa ro'o chi iyo-ka tnu'u ndee tnu'u ndatnu ro te ni kundee ro ji'in kuji ro ma. Su'si iya jito ña'a ma, iya kúkanu ini Jacob ma ni chindee ña'a.
01049025	Maa Su'si iya kúkanu ini yuva ro a na chindee ña'a, Su'si Iya Kúu Sa'a Ndaka ma na skuta'vi ña'a ja vii ja va'a. Na skuta'vi ña'a ya ja vii ja va'a iyo onde andivi ma ji'in onde kunu ma. Te ndaka ña'a ka iyo sa'ya te ka skaxi ña i ma na skuta'vi ya ña ja vii ja va'a.
01049026	Sukan ni skuta'vi ña'a Su'si ma ja vii ja va'a nuu maa ri ji'in nuu yuva ri ma, te na skuta'vi ña'a ya kua'a-ka ja va'a ro'o ja kúu ro in tee tátnuni a.
01049027	Ro'o Benjamín, kúu ro sukan kúu in lobo kiti xeen, ja xtnee maa jaa ti kiti ni ni'i ti ma te onde jañini ma sana wa'a ti ja ni ndoo-ka ma ja jin kaa jaku-ka kiti ma. ―Kúu de jiña'a de.
01049028	Ndaka tee ya'a ni ka yo kuu ndi uxi uu sa'ya Jacob ma, te sukan ni ka'an de ja vii ja va'a ja jin kuu in in de ma.
01049029	Suni ni tatnuni Jacob ma nuu sa'ya de ma, te jiña'a de: ―Masu kua'a-ka, te kûu ri, te jin chu'u ña'a ro maa nuu ka yinee tna'a o ñayii jana'a ma, yavi iyo ñu'ú tee nani Efrón ma tna'a tee ka kuu hitita ma
01049030	ja iyo ñuu Canaán ma, tna'a ja iyo Macpela ma, kuan ndaya'a nuu iyo Mamre ma, tna'a ja ni jaan Abraham ma yatni ñu'ú tee nani Efrón ma, sukan-va'a ko kuu i nuu jin kuyu'u ndaka tna'a o ma.
01049031	Yukan ni ka chu'u i Abraham ma ji'in ñasi'i de Sara ma ji'in Isaac ma ji'in ñasi'i de Rebeca ma. Suni yukan ni chu'u ri Lea ma.
01049032	Ñu'ú ma ji'in yavi iyo yukan kúu a ni ka jaan de nuu tna'a tee ka kuu hitita ma ―kúu de jiña'a de.
01049033	Nuu ni jinu ni tatnuni Jacob ma sukan nuu sa'ya de ma, sani te ni nukatuu va'a de te ni ji'i de.
01050001	Sani te ni kanuni'ni José ma ñunde'yu yuva de ma, te ni nda'yu de, te ni chitu de yiki nuu yuva de ma.
01050002	Te ni tatnuni José ma nuu tee tatna ka jinukuechi nuu de ma ja jin chi'i de in ndute nani balsamo ñunde'yu Jacob ma, sukan-va'a ma tivi i te ma jaxiko kini i. Te sukan ni ka sa'a de.
01050003	Uu xiko (40) kivi ni ka yo kuu de ja ni ka chi'i de tee ma ndute balsamo ma, vaa sukan kivi ka jatniñu de. Te tee ñuu Egipto ma chi ni ka iyo xii ini de uni xiko uxi (70) kivi ja kuechi ja ni ji'i Israel ma.
01050004	Nuu ni ya'a kivi ja ni kuxii ini José ma, ni ka'an de nuu ñayii ve'e Faraón ma, te jiña'a de: ―Nú ndija ja ka kuni mani ni nuu sa, jin kuña'a ni nuu Faraón ma
01050005	ja nuu sani te kûu yuva sa ma ni sa'a de ja ni skuiso sa ja chu'u sa de nuu iyo yavi ni satu'va maa de ñuu Canaán ma. Chukan kúu a jikan-ta'vi xeen sa ja taa ni tnu'u, te no'o sa jin nu chu'u sa yuva sa ma, te sana ndii sa ―kúu de jiña'a de.
01050006	Te Faraón ma ni ndakone'e de: ―Kua'an ni kuan nu chu'u ni yuva ni ma sukan ni skuiso ni ja sa'a ni ma ―kúu de jiña'a de.
01050007	Sani te kuan no'o José ma kuan nu chu'u de yuva de ma, te ni jan koo tna ndaka tee ka jinukuechi nuu Faraón ma, na ko ka'an o ja ndaka tee ka kuu ja'nu ka iyo ve'e de ma, ji'in tee nija'nu ka iyo ñuu Egipto ma.
01050008	Suni ni jan koo tna ndaka tna'a ñayii ve'e José ma ji'in ñani de ma ji'in ñayii ve'e yuva de ma. Yika-nka-ni ja sa'ya de suchi kuechi-nka ma ji'in kiti tata de ma ni ka xndoo de ñuu Gosén ma.
01050009	Suni ni jan koo tna carreta ji'in tee ka yoso caballu ma, te ni kuu kua'a xeen ñayii ma kuan koo.
01050010	Nuu ni kenda koo de onde nuu ka jaxi i triu ñuu Hatad ma, ja iyo yatni yute nani Jordán ma, ni ka nda'yu xeen de ja ka kuxii xeen ini de. Uja kivi ni kuxii ini José ma yukan, kuechi ja ni ji'i yuva de ma.
01050011	Te nuu ni ka jini ñayii ka iyo ñuu Canaán ma ja ka nda'yu xeen ñayii ka iyo nuu ka jaxi i triu ñuu Hatad ma te ka ka'an i: Ñayii ñuu Egipto ma ka kuxii xeen ini i, ka kuu i ka ka'an i. Chukan kúu a ni ka xnani i nuu ni ka iyo de ma Abel Misrayin; ja kuni ka'an: “Ni Ka Kuxii Ini Ñayii Ñuu Egipto Ma”, ja iyo i in-ka lado yuyute nani Jordán ma.
01050012	Te sa'ya Jacob ma ni ka sa'a i de sukan ni ka'an de ma:
01050013	Ni jan nu koo i ji'in de ñuu Canaán ma, te ni ka chu'u i de yavi iyo yuku nani Macpela ma kuan ndaya'a nuu iyo Mamre ma, tna'a ñu'ú ni jaan Abraham ma nuu Efrón tee kúu hitita ma, sukan-va'a ko kuu i nuu jin kuyu'u ndaka tna'a de ma.
01050014	Sani te nuu ni jinu ni chu'u José ma yuva de ma, ni ndakokuiñi de kuan no'o de ñuu Egipto ma ji'in ñani de ma ji'in ndaka ñayii ni jan koo ji'in de ma.
01050015	Ja ni ka jini ñani José ma ja ni ji'i yuva i ma, ka ndatnu'u tna'a i: Nu masu sa ndakiti ini José ma nuu o, te ndasa'a ña'a de ja u'vi sukan ni ka sa'a o de ma. Ka kuu i ka ka'an i.
01050016	Chukan kúu a ni ka tetniñu i in ñayii ja kuña'a i nuu José ma: Sa'a ni tatnuni yuva ni ma xi'na-ka sana kûu de ma:
01050017	Sa'a kuña'a ni nuu José ma: ja konekanu ini xeen de ja u'vi ni ka sa'a ña'a ñani de ma. Chukan kúu a sakanu ini xeen ni ja u'vi ni ka sa'a tee kuu jin kunukuechi nuu Su'si yuva ni ma. Kúu i jiña'a i. Nuu ni jini so'o José ma tnu'u yukan, ni keja'a de nda'yu de.
01050018	Sani te ni kenda koo ñani de ma nuu iyo de ma, te onde nuu ñu'ú ma ni ka jakindeyi i nuu de ma, te ka jiña'a i: ―Ya'a ka iyo sa ja kuu jin kunukuechi sa nuu ni ―ka kuu i ka jiña'a i.
01050019	Te ni ndakone'e José ma: ―Má jin koyu'u ro. ¿Xi kuu ka'an ri nuu tniñu Su'si ma?
01050020	Ja ndaa ndija kúu ja ni ka jani ini ro ja jin sa'a ña'a ro ja u'vi, kovaa Su'si ma ni ndaxsama ja u'vi yukan, te ni nduu i ja va'a, te sukan ni sa'a ya sukan-va'a jin koteku kua'a ñayii a sukan ka nde'ya o vitna a.
01050021	Chukan kúu a má jin koyu'u ro. Maa ri ko ndii ini naxe jin kaa ro ji'in sa'ya ro ma ―kúu de jiña'a de. Te sukan sani te ni ka nduu sii ini ñani José ma ji'in tnu'u vii tnu'u va'a ja ni jiña'a de i ma.
01050022	José ma ji'in ndaka tna'a yuva de ma ni ka iyo de ñuu Egipto ma, te ni kenda de ciento uxi (110) kuiya.
01050023	Te ni jini-ka de ja ni kenda koo onde sasukua Efraín ma. Suni nuu ni ka kâku sa'ya Maquir ma sayii Manasés ma, te ni ndakuan-sa'ya de i kuenda tnu'u ja sa'ya maa de ka kuu i.
01050024	Ni kuu kii ja ni kuu sukan ma, sani te José ma ni jiña'a de nuu ñani de ma: ―Ru'u ya chi iyo ri ja sani te kûu ri. Kovaa jin kona'a ro ja kii Su'si ma ki chindee ña'a ya, te ndene'e ña'a ya ñuu ya'a, te jin nu koo ro ñu'ú nuu ni skuiso ya nuu Abraham ma nuu Isaac ma ji'in nuu yuva o Jacob ma ―kúu de jiña'a de.
01050025	Sani te ni sa'a José ma ja jin skuiso sa'ya de ma, te jiña'a de: ―Jin kona'a ro ja Su'si ma ki chindee ña'a te ndene'e ña'a ya ñuu ya'a. Kivi ko kuu sukan ma, jin kona'a ro ja jin ndake'en ro yiki ri ma, te jin nu koo ji'in ro ―kúu de jiña'a de.
01050026	Te nuu yi'i José ma ciento uxi (110) kuiya ma, sani te ni ji'i de ñuu Egipto ma. Te ni ka chi'i i ñunde'yu de ma ndute nani balsamo ma sani te ni ka chunee i de in nuu jatnu.
19001001	¡Naka vii naka va'a kúu ñayii ja ñatuu jika i ichi ka jika ñayii ka sa'a ja masu játna ini Su'si ma, ni a jínkuiñi i ichi nuu ka iyo ñayii ka sa'a ja u'vi ma, ni a jínkoo i nuu ka nukoo ñayii ka jakundee ñayii ka sa'a ja va'a ma!
19001002	Su'va ja játna ini i kúu ja kandija i sukan ká'an Iya Tátnuni ma, te nduu ñuu ndáa ndívi ini i tnu'u tátnuni ya ma.
19001003	Te ja sukan sa'a i ma, te ko kuu i sukan kúu yutnu núkoo yu'u yute ma, ja kúun nde'ya tnu ma yoo iyo ja kuun i ma, te ni‑kani ni‑jika iyo kuii nda'a tnu ma. Te chukan kúu ja ndaka ja sa'a ñayii yukan chi kee va'a.
19001004	Kovaa masu sukan ka iyo ñayii ka sa'a ja u'vi ma, chi su'va sukan kúu paja ma ora yi'i tachi ma ja ndáva ja ndéchi i ma, sukan‑ni ka kuu ñayii yukan.
19001005	Chukan kúu ja ñayii ka sa'a ja masu játna ini Su'si ma chi masu jin kundee ini i kivi ndakan Su'si ma kuenda nuu i ma, te chukan kúu ja ñayii ka sa'a ja u'vi ma chi masu kuu jin konukuiñi i nuu ka ndatna'a ñayii ka sa'a ja va'a ja ndaa ma.
19001006	Te Iya Tátnuni ma chi jito va'a ya ñayii ka sa'a ja va'a ja ndaa ma ndenu kuan koo ve koo i ka kuu i ma, kovaa ñayii kuan koo ichi u'vi ma chi jin skenaa i maa i.
19002001	¿Nava'a ka ndaxtutu tna'a ñayii ndi‑in ndi‑in ñuu ma te ka ndatnu'u tna'a i tna'a ja masu nde jiniñu'u ma?
19002002	Tee ka kuu rey ja ka tatnuni de ndi‑in ndi‑in ñuu ma, ji'in tee ka kuu gobiernu ma, ka ndututu de, te ka ndatnu'u tna'a de ja masu jin kandija de ja ká'an Su'si ma, ji'in ja ká'an Sa'ya ya ni sunkoo ya ja tatnuni ya ma.
19002003	Te ka ka'an de: “Jín sakuechi jín salikin o yo'o kaa yinda'a ya a, sukan‑va'a jín yaa o te máko jin kunukuechi‑ka o nuu ya ma”, ka kuu de ka ka'an de.
19002004	Kovaa Iya Tátnuni iyo onde andivi ma chi jakundee‑ni ya ñayii ka ka'an sukan.
19002005	Sani te nuna ndakiti ini ya te ndonda ya nuu i chi jin koyu'u xen‑xeen i, vaa îyo xeen ndonda ya nuu i.
19002006	Te kuña'a ya: “Saña chi ni satu'va sa Rey sa ma ja tatnuni ya ñuu Sion ma nuu iyo yuku ii ma.”
19002007	Sa'a ká'an Sa'ya ya ma: “Saña chi kaxtnu'u sa sukan ká'an Iya Tátnuni ma. Maa ya chi sa'a ká'an ya ja kuu sa: Ro'o kúu Sa'ya ri, te vitna te maa ri kúu Yuva ro.
19002008	Kakan‑ta'vi nuu ri, te taa ri ja nduta'vi ro ni‑ka'nu ñuu ñayivi a, te kuenda maa ro ko kuu ndaka ñuu a.
19002009	Te maa ro tatnuni ji'in tnu'u ndee tnu'u ndatnu kinda'a ro a, te na in ma kandija ja tatnuni ro ma chi iyo tnu'u ndee tnu'u ndatnu ro ja xnaa ro i sukan tá'vi kisi ñu'ú ma ja kukuechi kulikin i te naa i ma‑ni, kúu ya ká'an ya.”
19002010	Ndijin ja ka kuu ni rey ma ji'in gobiernu ja ka tatnuni ni ñuu ñayivi a, jin koniniso'o ñukuun ni ja ká'an sa a, te jin jaku'ni ini ni sukan káxtnu'u sa a.
19002011	Jin kunukuechi ni nuu Iya Tátnuni ma, te jin koyu'u ni ya, vaa ndakan ya kuenda naxe ka sa'a ka kuu ni ma. Chukan kúu ja jin koo sii ini ni, te jin ndachiñu'u ni ya.
19002012	Vivii jin ndachiñu'u ni Sa'ya ya ma, nasa yukan te ndakiti ini ya, nú ma sa'a o sukan kúni ya ma, te xnaa ña'a ya ichi kuan koo ni ma, vaa masu yii‑ni kúu ja ndakiti ini ya ma. Kovaa ndaka ñayii ka kukanu ini ja suu ya ko koto va'a ña'a ma chi sii ini xeen ka iyo i.
19003001	Su'si maa sa, ni ka ndukua'a xeen ñayii ñatuu ka kunimani nuu sa a. Kua'a xeen i ñatuu ka jatna ini sukan sa'a sukan kúu sa nuu ni a.
19003002	Kua'a xeen i chi sa'a ka ka'an i ja kuu sa, vi Su'si: “Masu chindee ña'a Su'si i ma ja kaku i”, ka kuu i ka ka'an i.
19003003	Kovaa ndijin, vi Su'si Iya Tátnuni, maa ni kúu nuu kuu kaku sa. Maa ni kúu iya sa'a ja koo jayiñu'u sa. Maa ni kúu iya ndátaa tnu'u ndee tnu'u ndatnu ini anua sa a, vi Su'si maa sa.
19003004	Saña chi káyu'u sa jikan‑ta'vi sa nuu Iya Tátnuni ma ja na chindee ña'a ya, te maa ya chi onde nuu yuku ii iyo ya ma, te ni ndakone'e ya ja ni jikan‑ta'vi sa ma.
19003005	Te sii ini‑ni jínkavatuu sa, te kixi sa, te sii ini‑ni ndóto sa, vaa maa Iya Tátnuni ma jito ña'a.
19003006	Masu koyu'u sa, visi uxi mil soldado ni ka ndakonduu ña'a nuu iyo sa ma ja jin ka'ni ña'a de ma, vaa saña chi kúkanu ini sa ya, te kuña'a sa ya sa'a:
19003007	“Iya Tátnuni, ndokuiñi ni, te chindee ña'a ni ja na kaku sa nuu tnundo'o tnuneni a. Su'si maa sa, maa ni kua'a yikinuu ñayii ñatuu ka kunimani nuu sa ma, te kaku sa, te ta'vi ni nu'u ñayii ka sa'a ja u'vi ma.
19003008	Iya Tátnuni, maa ni kúu iya sa'a ja jin kaku ñayii ñuu ni a nuu ja u'vi ma. Te maa ni kua'a ja vii ja va'a ja jin kuta'vi i, vi Su'si.”
19004001	Su'si maa sa, ndakone'e ni ora jikan‑ta'vi sa ma, vaa maa ni chi iya sa'a ndaa sa'a ndija kúu ni. Vaa maa ni ni ndasava'a ña'a nuu kúxii kúnda'vi ini sa ja ku'u sa ma. Te vitna, kunda'vi ini tuku ña'a ni, te koniniso'o ni ja jikan‑ta'vi sa nuu ni a, vi Su'si.
19004002	Te sa'a ká'an ya: “Ndaka ni ja ka kuu ni sa'ya ñayii a, ¿Na saa‑ka kivi jin sa'a ni ja u'vi a, te jin ka'an ndeva'a ñayii ma ja kuu sa? ¿Te na saa‑ka kivi, ma jin ndachiñu'u ña'a ni? ¿Nava'a ka saxiko ña'a ni te ka ndachiñu'u ni tna'a ja masu Su'si ka kuu ma te ka xnda'vi ni maa ni?”, kúu ya ká'an ya.
19004003	Kovaa jin kona'a ni ja Su'si ma chi játna ini ya ñayii sa'a sukan kúni ya ma te ndí ini i ja ko kuu i ñuu maa ya ma. Te chukan kúu ja saña chi nuna kakan‑ta'vi sa nuu ya ma chi koniniso'o ya ja kuña'a sa ya ma, vaa sa'a sa sukan kúni ya ma.
19004004	Jin koyu'u ni ya, te má jin kua'a ni tnu'u ja jin ndakiti ini ni, nasa yukan, te jin kuiso kuechi ni nuu Su'si ma. Te ora ka ndatuu ni ka ndatatu ni jakuaa ma, te na'ñi na'ñi‑nka iyo ma, te jin ndasa'a ni kuenda, te jin ndakani jin ndaka'vi ini ni nuu Su'si ma.
19004005	Onde sukan jin sa'a ni ma, te ko kuu ja va'a ja ndaa ja jin ndakua'a ni nuu Su'si ma, te jin kukanu ini ni Iya Tátnuni ma.
19004006	Kua'a xeen ñayii ma ka ka'an: “¿Na in iyo ja sa'a i ja va'a ñuu ñayivi a ja jin kuni o?”, ka kuu i ka ka'an i. Iya Tátnuni, sa'a ni ja saña, te jín sa'a sa ja vii ja va'a, sukan‑va'a jin kuni i ja iyo ni, vi Su'si.
19004007	Maa ni sa'a ja iyo sii ini ini anua sa a, te iyo sii ini xeen‑ka sa sana ndaka‑ka ñayii ka ni'i ka tna'a ndaka ja ka neva'a i ma, vi Su'si.
19004008	Te chukan kúu ja sii ini‑ni jínkavatuu sa te sii ini‑ni kixi sa. Vaa maa ni, vi Iya Tátnuni, sa'a ni ja iyo sii ini sa te kúkanu ini ña'a sa, vi Su'si.
19005001	Su'si Iya Tátnuni, koniniso'o ni tnu'u ká'an sa nuu ni a, te katanuu ña'a ni, vaa tnána u'vi tnána u'vi sa ja ndó'o néni sa a.
19005002	Su'si maa sa, koniniso'o ñukuun ni ja jikan‑ta'vi jikan‑ta'vi sa nuu ni a, vaa nuu maa ni ndáka'an ndákachi sa sukan ndó'o néni sa a, vaa maa ni kúu rey sa.
19005003	Iya Tátnuni, ndaka xtnee ne'e ma koniniso'o ni ja ká'an sa nuu ni a, vi Su'si. Te ndaka xtnee ne'e ma jinkuiñi jiti sa nuu ni, te ka'an sa nawa jiniñu'u sa ma, te kondetu sa ja ndakone'e ni ja ká'an káchi sa nuu ni ma, vi Su'si.
19005004	Vaa ndijin, vi Su'si, chi masu játna ini ni ja u'vi ka sa'a ñayii ma, te chukan kúu ja masu kua'a ni tnu'u ja koo ñayii sa'a ja u'vi ma nuu iyo ni a, vi Su'si.
19005005	Vaa nuu iyo ni a chi masu nde iyo in nuu kúu jin koo ñayii ka jani ini ja maa i ka kuu‑ka ma te ñatuu ka kandija i ja tátnuni ni ma. Vaa ndijin chi saxiko ni ndaka ñayii ka sa'a ja u'vi ma.
19005006	Te xnaa ni ndaka ñayii ka ka'an tnu'u ma, ji'in ndaka ñayii ka xnda'vi tna'a ma, ji'in ndaka ñayii ka ja'ni tna'a ma, te masu kuan‑ta'vi ni i nuu iyo ni a, vi Iya Tátnuni.
19005007	Kovaa saña chi ja kútoo xeen ña'a ni a, te kuu kivi sa onde nuu iyo ni a, te jinkuiñi jiti sa, te ni‑yu'u ni‑ini sa ndachiñu'u ña'a sa ini ve'e nuu ka ndatna'a sa ja ka ndachiñu'u ña'a sa a, vi Su'si.
19005008	Iya Tátnuni, skaka ña'a ni ichi va'a ma, te kaxtnu'u ni nuu sa ja na sa'a sa ja va'a ja ndaa ma, sukan‑va'a ñayii ñatuu ka kunimani nuu sa ma, máko jin kundee i ja jin xnda'vi ña'a i, vi Su'si.
19005009	Vaa tnu'u ka ka'an i ma, másu inundija i, vaa onde ini anua i ma nanimaa ja u'vi ka ñu'u, vaa sukan kaa nuu yinee ndiyi ma nuna ndanune ma te kuni o ja nanimaa ja kini ja tne'e ja ni tivi ñu'u ma, sukan ka kuu tnu'u ka ka'an ñayii ka sa'a ja u'vi ma.
19005010	Te ndaka sukan ka ka'an ka kuu maa i ma, te jin ndani'i jin ndatna'a maa i. Vaa kua'a xen‑xeen kuechi ka ndiso i ma, te xndo'o xneni ni i, te jin ndachunaa maa i kuechi i ma, vaa masu nde ka kandija i ja ká'an ni a, vi Su'si.
19005011	Kovaa jín koo sii ini xeen ndaka ñayii ka kukanu ini ña'a ja maa ni ko koto i ma, te ndimaa jín kata sii ini xen‑xeen i, vaa maa ni jito va'a i ma. Ndaka ñayii ka kutoo ña'a i maa ni ma, na jin koo sii ini xen‑xeen i, vaa iyo ni ji'in i ma.
19005012	Vaa maa ni, vi Iya Tátnuni, kua'a ni ja vii ja va'a ja jin ni'i ñayii ka sa'a ja va'a ja ndaa ma, vaa sukan kúnda'vi ini ni i ma, te kasi ndee kasi ndoso ni ja ni‑in ja u'vi ma kenda nuu ka iyo i ma, vi Su'si.
19006001	Iya Tátnuni, máko ndonda tna ni nuu sa ora ndákiti ini ni ma, te máko xndo'o xneni ña'a ni ora ndákiti xeen ini ni ma.
19006002	Kunda'vi ini ña'a ni saña, vi Iya Tátnuni, te ndasava'a ña'a ni, vaa onde yikikuñu sa a ni kuita kuiti kuenda tnu'u ja kûu sa kúni sa.
19006003	Te ní'i ní'i‑nka sa, vaa yu'u sa. Te ndijin Iya Tátnuni, ¿na kivi sana kii ni ja chindee ña'a ni?
19006004	Ne'e ni, vi Iya Tátnuni, te ndasava'a ña'a ni, te kaku sa ja ma kûu sa te skenaa sa maa sa, vaa jâ ni skuiso ni ja kúnda'vi ini ña'a ni.
19006005	Vaa ñayii jâ ni ji'i ma chi masu kuu ndachiñu'u‑ka ña'a i, vaa nú onde andeya ma ñunee i ma, te masu kuu ndaka'an‑ka ña'a i.
19006006	Vaa jâ ni kuita sa ja tnána u'vi sa a. Ndaka jakuaa ma nda'yu nda'yu sa, te ni ndoyo kuiti‑nka nuu kátuu sa ma, sa'a ndute nuu sa a.
19006007	Te ni kuita nduchinuu sa ya, te ñatuu ka kundijin‑ka, kuechi ja nda'yu nda'yu sa ma ja kuechi ja ka sa'a ndeva'a ña'a ñayii ñatuu nde ka kunimani nuu sa ma.
19006008	Ndaka ni ja ka sa'a ni ja u'vi a, kuán jin ndiyo ni. Máko jin koo‑ka ni nuu iyo sa ya, vaa Iya Tátnuni ma chi ni jiniso'o ya ja nda'yu sa a.
19006009	Te Iya Tátnuni ma chi ni jiniso'o ya ja jikan‑ta'vi sa ma, te ni jan‑ta'vi ya ja jiña'a sa ma.
19006010	Ndaka ñayii ñatuu ka kunimani nuu sa ma, jin ndanda'yu xen‑xeen maa i, te sanaa sanaa‑ni, te jin ndatna'a maa i ja kan‑nuu ma, te jin ndakakayata i jin koo i.
19007001	Su'si maa sa, Iya Tátnuni, nuu maa in‑ni ni kúkanu ini sa ja chindee ña'a ni ja na kaku sa nuu ndaka ñayii ka sondikin ña'a ja jin sa'a ña'a i ja u'vi ma.
19007002	Vaa sukan ka kuu ndika'a ma, sukan ka kuu i, te nasa yukan, te jin ni'i ña'a i, te jin ka'ni ña'a i, te ñatuu na in chindee‑ka ña'a ja kaku sa nuu i ma, vi Su'si.
19007003	Iya Tátnuni, ñatuu na ja u'vi ni sa'a sa,
19007004	vaa masu nama uun ni sa'a ndeva'a sa ñayii iyo mani ji'in sa ma, te ni masu nama uun ni sa'a ndeva'a sa ñayii ñatuu kúnimani nuu sa ma.
19007005	Kovaa nú iyo nawa ni sa'a sa ma, na sondikin ña'a maa ñayii ñatuu kúnimani nuu sa ma, te nú ni ni'i ña'a maa i ma, te na xtuu xndii ña'a i nuu ñuyaka ma, te jayiñu'u sa ma jín xtuu jín xndii maa i nuu ñu'ú a.
19007006	Ndokuiñi ni, vi Iya Tátnuni, te kanaa maa ni ji'in ñayii ñatuu ka kunimani nuu sa a. Te chindee ña'a ni, te ka'nde ndandaa ni tniñu sa ji'in ñayii ñatuu ka kunimani nuu sa ma. Sukan, te kuni ndaa sa ja iyo sa ji'in ni.
19007007	Te maa ni chi jin ndakonduu ña'a ñayii ka ndututu ja ka ndachiñu'u ña'a i ma ja ka iyo i ndi‑in ndi‑in ñuu ma, vaa maa ni chi onde sukun ma núkoo ni ja tátnuni ni nuu i ma, vi Su'si.
19007008	Iya Tátnuni, maa ni ndakan kuenda nuu ndi‑in ndi‑in ñuu ma, te nuu saña ka'nde maa ni tniñu naxe ni yo sa'a, ni yo kuu sa, te ka'an maa ni naxe ni yo iyo sa nuu ni ma.
19007009	Xnaa ni ñayii ka sa'a ja u'vi ma, ja ñatuu ka kandija ña'a i maa ni ma, te sunkani va'a ni ñayii ka sa'a ja va'a ja ndaa ma. Vaa maa ni chi Su'si iya sa'a ja va'a ja ndaa ma kúu ni, te jinitnuni ni nawa ka jani ini ñayii ma, vi Su'si maa sa.
19007010	Kovaa saña chi kúkanu ini sa ja Su'si ma kúu iya kasi ndee kasi ndoso ña'a nuu ja u'vi ma, vaa maa ya sa'a ja jin kaku ñayii ka iyo ndaa ini anua i ma nuu ya ma.
19007011	Su'si ma chi iya ka'nde ndaa tniñu ñayii ma kúu ya. Chukan kúu ja ndi‑kivi ndi‑kivi ndákiti ini ya nuu ñayii ka sa'a ja u'vi ma.
19007012	Nú ma jin ndakani jin ndaka'vi ini ñayii ma ja jin ndakan‑ta'vi i nuu Su'si ma ja na sakanu ini ña'a ya kuechi i ma chi maa ya chi jâ ni ndakiin vava'a ya yuchi kúu espada ya ma, te jâ ni satu'va vava'a ya kuji ya ma, ji'in ja nani flecha ma.
19007013	Te jâ ni januu ya ndenu kani ya ma, te ka iyo tu'va ndaka ja jin sa'a ja jin kûu ñayii ma.
19007014	Jin konde'ya ni ñayii sa'a ja u'vi ma, ja ndimaa ja u'vi jâ ni tnaa i ini anua i ma, te sukan ndó'o néni ña'a ja sani te kâku lulu ña ma, sukan ndó'o néni i vitna. Te jâ iyo tu'va ja ndani'i ndatna'a maa i ja ni xnda'vi i maa i ma.
19007015	Ni sa'a maa i in yavi kunu kunu, te suni maa ini yavi yukan kêe tuku maa i.
19007016	Suni maa ndaka ja u'vi ni yo sa'a, ni yo kuu i ma ndajinu siki maa i ma, te ndachunaa maa i.
19007017	Saña chi ndachiñu'u sa Iya Tátnuni ma, vaa sa'a ndaa sa'a ndija ya. Nuu maa ya ja iyo ya onde sukun ma kata sa, vaa maa ya kúu Su'si Iya Tátnuni ma.
19008001	Su'si maa sa, Iya Tátnuni, vii xeen kúu ja nani ni a, te ja kanuu xeen kúu ni‑ka'nu ñuu ñayivi a. Onde andivi ma, onde sukun‑ka ma iyo jayiñu'u ni, vaa sukan ni kuni ni.
19008002	Ja kuechi ñayii ñatuu ka kunimani nuu ni ma, te ni sa'a ni ja suchi kuechi ma, ji'in lulu suchi ka jaxi‑ka ma, ka ndachiñu'u ña'a i maa ni, vi Su'si. Te sukan, te sa'a ni ja jin kasiyu'u ñayii ñatuu ka kunimani nuu ni ma, ji'in ñayii ñatuu ka sa'a sukan tátnuni ni ma.
19008003	Te ora nde'ya sa andivi ma te jini sa yoo ma, tiuxini ma, ndaka ja ni sa'a maa ni ma,
19008004	te jani ini sa: ¿Nawa kúu ñayii ma, ja ndáka'an ni i? ¿Te nawa kúu sa'ya tata ñayii ma, ja chíndee ni i?
19008005	Te ni sa'a ni ja jaku‑ni kivi ka ndanuu‑ka ángel ma sana ñayii ma, te ni wa'a ni in corona, te vivii ni wa'a ni jayiñu'u ñayii ma,
19008006	te ni sunkani ni i ja jin ko koto i ndaka ja ni sa'a ni ji'in nda'a ni a. Te ndaka kiti ma ni xndoo ni ja jin tatnuni i nuu ti,
19008007	ka kuu ndikachi ma, xndiki ma, ndaka kiti ka iyo yuku ma,
19008008	ji'in lasaa ka ndava ichi andivi a, ji'in tiaka ka ñu'u nuu mar ma, ji'in ndaka kiti kuan koo ve koo ini mar ma, te nuu ndaka ti tátnuni i.
19008009	Su'si maa sa, Iya Tátnuni, vii xeen kúu ja nani ni a, te ja kanuu xeen kúu ni‑ka'nu ñuu ñayivi a.
19009001	Su'si maa sa, ja kúu ini sa kúu ja ni‑yu'u ni‑ini sa ndachiñu'u ña'a sa, te ndaka'an ndakachi sa ndaka ja vii ja va'a ni sa'a ni ma.
19009002	Nuu maa ni ja iyo ni onde sukun ma koo sii ini xen‑xeen sa, te ûni kata jajaa sa nuu ni ja ndachiñu'u ña'a sa, vi Su'si.
19009003	Ndaka ñayii ñatuu ka kunimani nuu sa ma, ni ka ndakakayata i, te ni ka kotuu i nuu ni ma, te ni ka skenaa i maa i.
19009004	Vaa maa ni kúu iya ja'nde ndaa tniñu ñayii ma, te ni nukoo ni nuu núkoo ni ma, te ni ja'nde ndaa ni tniñu sa ma ji'in ñayii ñatuu ka kunimani nuu sa ma.
19009005	Ni ndonda ni nuu ñayii ka iyo ni‑ka'nu ñuu ñayivi a, te ni xnaa ni ndaka ñayii ka sa'a ja u'vi ma, te ni‑kani ni‑jika masu ndaka'án‑ka ni i.
19009006	Ndaka ñayii ñatuu ka kunimani nuu o ma chi ni xnaa ni i ji'in ñuu nuu ni ka iyo i ma, te ni masu na in ndaka'án‑ka ja ni ka iyo i ma, vaa ni xnaa ni ndaka nuu ni ka iyo i ma, vi Su'si.
19009007	Kovaa Iya Tátnuni ma, iyo ya ni‑kani ni‑jika, te jâ iyo tu'va nuu núkoo ya ma, sukan‑va'a ndakan ya kuenda nuu ñayii ma.
19009008	Maa ya ndakan ndandaa kuenda nuu ndaka ñayii ka iyo ñuu ñayivi a, te mamaa i jin ndakua'a kuenda naxe ni ka yo sa'a, ni ka yo kuu i ma.
19009009	Nuu Iya Tátnuni ma ko kuu nuu jin kaku ñayii nda'vi ma, te yukan jin kaku i kivi kii tnundo'o tnuneni ma.
19009010	Te ndaka ñayii ka jini ña'a i maa ni ma, ka kukanu ini ña'a i ja maa ni chindee i, vaa masu nama uun ni xndoo nda'vi ni ndaka ñayii ka ndanduku ña'a ma, vi Iya Tátnuni.
19009011	Jin kata ni, te jin ndachiñu'u ni Su'si Iya Tátnuni ma, ja kúu ya Rey tátnuni yuku nani Sion ma, te jin kaxtnu'u ni nuu ndaka ñuu ma sukan sa'a sukan kúu ya ma.
19009012	Vaa Su'si ma chi nde'ya ya sukan ka xndo'o ka xneni i ñayii nda'vi ma, sukan ka kayu'u ñayii ma ja ka kuxii ini i ma, te masu ndunaa ya. Chukan kúu ja ndaxndo'o ndaxneni ya ñayii ka sa'a ja u'vi in‑ka ñayii ma.
19009013	Iya Tátnuni, konde'ya ni te kuni ni sukan ndó'o néni sa ja ka sa'a ka kuu ña'a ñayii ñatuu ka kunimani nuu sa ma, vaa ka kiti xeen ini i nuu sa. Te kene'e ña'a ni, sukan‑va'a ma koo‑ka sa nuu ka ja'ni tna'a i ma, vaa jin ka'ni ña'a i ka kuni i.
19009014	Te onde ye'e ñuu Jerusalén a, te ndaka'an ndakachi sa nuu ñayivi a ja maa ni iyo ja jin ndachiñu'u ña'a sa, te kuña'a sa ja iyo sii ini xeen sa, vaa maa ni ni sa'a ja ni kaku sa.
19009015	Ndaka ñayii ñatuu ka kandija ña'a i maa ni ma, ni sa'a ni ja ni ka kêe koo maa i yavi nuu ni ka jate i ma, te ni ka nukun‑nee ja'a maa i nuu ni ka satu'va i ja jin tnii i ñayii xi‑nuu ka kuni u'vi i ma.
19009016	Ka jini o ja Iya Tátnuni ma, ja'nde ndandaa ya tniñu ñayii ma, vaa sa'a ya ja núkun‑tuu maa ñayii ma ja u'vi sa'a i ma.
19009017	Ndaka ñayii ka sa'a ja u'vi ma chi andeya ma jin koo i. Te ndaka ñayii ka ndunaa Su'si ma, suni yukan tna jin koo i.
19009018	Kovaa ñayii ñatuu kuiti nawa neva'a i ma te kúkanu ini i Su'si ma, chi másu ndunaa ña'a ya, ni a ñayii kunda'vi kukee ma, vaa kenda kivi ja jin ni'i i ja ka ndetu i ma.
19009019	Ndokuiñi ni, vi Iya Tátnuni, te máko kua'a ni tnu'u ja jin sa'a i sukan ka jani ini i ma, vaa ndaka ñayii ni‑ka'nu ñuu ñayivi a chi ndenda koo i nuu ni ma, te jin ndataa i kuenda nawa ni ka yo sa'a, ni ka yo kuu i ma.
19009020	Iya Tátnuni, sa'a ni ja jín ndayu'u tna i, vaa maa ni ndakan kuenda nuu i ma, te sa'a ni ja ni‑ka'nu ñuu ñayivi a jín ndasa'a i kuenda ja ñayii‑ni ka kuu i ma.
19010001	Iya Tátnuni, ¿nava'a iyo jika ni te chú'u ni ora kénda tnundo'o tnuneni ma nuu iyo sa ya?
19010002	Ñayii ka sa'a ja u'vi ma, ûni ka ndikin i ñayii nda'vi ma, sukan‑va'a jin sa'a ndeva'a i ñayii yukan ma. Kovaa maa i jin ndani'i jin ndatna'a sukan ka ñu'u ini i ja jin sa'a i ñayii nda'vi ma.
19010003	Vaa ñayii sa'a ja u'vi ma chi kúvixi maa i ja ñu'u ini i ja sa'a i ma, te ká'an i ja vii ja va'a ja kuu ñayii ndiyo ini ma, te saxiko i Iya Tátnuni ma.
19010004	Ñayii sa'a ja u'vi ma, ja jani ini i ja maa i kúu‑ka ma, ká'an i ja ñatuu na Su'si ma iyo. Va ni a vala masu nde ndakune'e i Su'si ma ndaka ja jani ini i ma.
19010005	Te ndaka ja sa'a ja kúu i ma visi va'a‑ni kée ma, kovaa masu ichi va'a ichi ndaa ma kua'an i, vaa ûni saxiko i ñayii ñatuu kétna'a ini ji'in i ma, te másu nde'ya i sukan jani ini maa ni ma, vi Su'si.
19010006	Vaa jani ini i te ká'an i: “Yo'o chi masu na in kundee ja skanda ña'a i nuu iyo o a, ni a masu nama kuiti kuni o tnundo'o tnuneni”, kúu i ká'an i.
19010007	Te yu'u i ma ñu'u chitu ja u'vi ká'an i ma, ji'in sukan sa'a i ja xnda'vi i ñayii ma. Chii yaa i ma ka yinee tnu'u ndeva'a ká'an i ma ja ká'an u'vi i ja jin kuu in‑ka ñayii ma.
19010008	Te kua'an i ichi yu'u ñuu ma, núkoo i chú'u i, sukan‑va'a ka'ni i ñayii nda'vi ñatuu na ja u'vi sa'a i ma ora ya'a ñayii yukan ma, te ni masu nde yá'a nuu i ñayii nda'vi masu nawa kúu sa'a ma,
19010009	vaa kívi i in nuu iyo yu'u ma. Sukan sa'a ndika'a ma ja chú'u ti ini yavi ti ma, sukan iyo tu'va i ja tnii i in ñayii nda'vi ma. Te nú ni tnii i ñayii ma, te ñú'u i ñayii ma kua'an i ji'in ñayii ma onde nuu iyo i ma.
19010010	Vaa jínkoo i, te jákindeyi vava'a i, te iyo tu'va i ja ki'in i jin tnii vava'a i ñayii nda'vi ma.
19010011	Jani ini i te ká'an i: “Su'si ma chi jâ ni ndunaa ña'a ya, te másu nde'ya‑ka ña'a ya, te masu kuni kuiti ña'a ya”, kúu i ká'an i.
19010012	Ndokuiñi ni, vi Iya Tátnuni, te ndone'e ni nda'a ni a, te máko ndunaa ni ñayii nda'vi a.
19010013	¿Nava'a saxiko ña'a ñayii sa'a ja u'vi ma maa ni ja kúu ni Su'si a? Te jani ini i te ká'an i: “Masu ndakan Iya Tátnuni ma kuenda nuu o ja sa'a o ya”, kúu i ká'an i.
19010014	Kovaa maa ni chi nde'ya ni ndaka ja u'vi ka sa'a ka kuu i ñayii nda'vi ma, te maa ni chi ndakan ni kuenda nuu ñayii ka sa'a ja u'vi ma, vaa nuu maa ni ka kukanu ini ñayii nda'vi ma, te maa ni chíndee suchi kuechi ñatuu na yuva na si'i‑ka i ma.
19010015	Ka'nu ni nda'a ñayii sa'a ja u'vi ma, te ndakan ni kuenda nuu i ndaka ja u'vi sa'a i ma, sukan‑va'a ni‑in‑ka ñayii sa'a ja u'vi ma koo‑ka.
19010016	Iya Tátnuni ma kúu Rey ni‑kani ni‑jika, te ndaka ñayii ñatuu ka kandija ya ma chi másu jin koo i ñuu ya ma.
19010017	Iya Tátnuni, koniniso'o ni ndaka ja ka jikan‑ta'vi ñayii nda'vi ma, vaa maa ni sa'a ja ka ndusii ini ini anua i ma, te katanuu ni ja ka ka'an i ma.
19010018	Vaa maa ni chi chíndee ni ñayii ñatuu na yuva na si'i‑ka i ma, sukan‑va'a ñayii ni sa'a ni ji'in ñu'ú a, máko sa'a‑ka i ja u'vi ma.
19011001	Nuu Iya Tátnuni ma kúkanu ini sa, te kaku sa nuu ja u'vi ma. ¿Nava'a ka ka'an ñayii ma nuu sa ja na kunu sa onde yuku ma sukan ka ndava lasaa ma?
19011002	Jin konde'ya ni ja ñayii ka sa'a ja u'vi ma chi jâ ka iyo tu'va i nuu iyo yu'u ma. Ka yinda'a i kuji i ma, ji'in flecha i ma. Sani te jin kani i nuu ka iyo ñayii ka iyo ndaa ini anua i ma nuu Su'si ma.
19011003	Nute naa ñuu ñayivi a, ¿nawa sa'a ñayii sa'a ja va'a ja ndaa ma?
19011004	Iya Tátnuni ma, iyo ya ini veñu'u ii ya ma. Onde andivi ma iyo nuu núkoo Iya Tátnuni ma, te nde'ya ya ji'in nduchinuu ya ma sukan ka sa'a ka kuu ñayii ma.
19011005	Iya Tátnuni ma, jitotnuni ya ñayii ka sa'a ja va'a ja ndaa ma nú inundija i ja ka kukanu ini i ya ma. Kovaa ñayii ka sa'a ja u'vi ma te ka jatna ini i ja ka sa'a ndeva'a i ñayii nda'vi ma, onde ini anua ya ma saxiko ya i.
19011006	Sa'a ya ja siki ñayii sa'a ja u'vi ma, in jichi‑ni jin ndajinu kua'a ja u'vi ja jâ ni sa'a maa i ma, te sa'a ya ja jaki'i tachi ma, sukan‑va'a ndakonduu ña'a ñu'u káyu kóko ji'in azufre ma, te sukan ndando'o ndaneni maa i.
19011007	Vaa Iya Tátnuni ma chi iya sa'a ja va'a ja ndaa kúu ya, te játna ini ya ja sa'a ya ja va'a ja ndaa ma. Chukan kúu ja ñayii sa'a ja va'a ma chi kenda kivi ja nuu nuu i jin konde'ya tna'a i ji'in ya.
19012001	Iya Tátnuni, sa'a ni ja kaku sa, vaa ñatuu‑ka na ñayii ka sa'a sukan jatna ini ni ma ka iyo ne'un ñayii ka iyo ñuu ñayivi ya.
19012002	Vaa ndaka ñayii a, ndimaa ka xnda'vi tna'a i, te ñii yu'u i ma‑ni ka iyo tnu'u ka ka'an i ma, kovaa masu inundija i ja ka ka'an i ma.
19012003	Iya Tátnuni ma, xnaa ya ndaka ñayii masu inundija i ja ka ka'an i ma, ji'in ndaka ñayii ndimaa tnu'u vixi ka ka'an i ma,
19012004	ji'in ndaka‑ka ñayii sa'a ka ka'an i ma: “Ka kukanu ini o ja ndaka ja ka ka'an o ya, te jin kundee o, vaa ji'in yu'u maa o a ka ka'an o, te masu na in tátnuni nuu yo'o”, ka kuu i ka ka'an i.
19012005	Kovaa sa'a ká'an Iya Tátnuni ma: “Ja kuechi ja ka sa'a ndeva'a ñayii ma ñayii nda'vi ñayii kee ma, te vitna, te ndokuiñi o, te sa'a o ja jin kaku ñayii ka kuxii ka kunda'vi ini ma, ja ka ndo'o ka neni i nuu in‑ka ñayii ma”, kúu ya ká'an ya.
19012006	Tnu'u Iya Tátnuni a chi tnu'u nanimaa kúu, sukan ni nduu nanimaa plata ma ja ni ja'an i uja jichi nuu ñu'u i'ni ma.
19012007	Vaa maa ni, vi Iya Tátnuni, chi ko koto va'a ña'a ni ni‑kani ni‑jika, te sa'a ni ja jin kaku sa nuu ñayii ka sa'a ja u'vi ma.
19012008	Visi ni ka ndakonduu ña'a maa ñayii ka sa'a ja u'vi ma, te ndaka maa ñayii ka iyo ñuu ñayivi ya, ka jatna maa i ja jin sa'a i ja u'vi ma, te ka jani ini i ja vii xeen kúu, kovaa sa'a ni ja jin kaku saña nuu ja u'vi ma.
19013001	Iya Tátnuni, ¿na saa‑ka kii ko ndunaa ña'a ni te koo jika ni nuu sa a? ¿Na saa‑ka kivi ni ma kuni ña'a sa ja iyo ni ji'in sa a?
19013002	¿Na saa‑ka kii ndo'o neni ini anua sa ya, ja kúxii ini i ndi‑kivi ndi‑kivi a? ¿Na saa‑ka kii kundee suchi ñatuu kúnimani nuu sa ya ja xndo'o xneni ña'a i?
19013003	Su'si maa sa, Iya Tátnuni, konde'ya ña'a ni, te ndakone'e ni ja jikan‑ta'vi sa nuu ni a. Ndaxtnuu ni ñu'u maa ni a nuu sa, sukan‑va'a má kûu sa.
19013004	Vaa nú ña'a, te suchi ñatuu kúnimani nuu sa ma, te ka'an i, “Ni kundee o nuu i.” Te ndaka ñayii ñatuu ka kunimani nuu sa ma, te jin kutachi xen‑xeen i ja ni kendeka sa ma.
19013005	Kovaa saña chi kúkanu ini ña'a sa ja kútoo ña'a ni, te ini anua sa ya, kúsii ini xeen i ja maa ni sa'a ja kaku sa nuu ja u'vi ma.
19013006	Kata sa nuu Iya Tátnuni ma, vaa maa ya ni sa'a ja vii ja va'a ja kuu sa ya.
19014001	Ñayii ñatuu kuiti ndása'a kuenda ma chi jani ini i ja ñatuu na Su'si ma iyo. Te ndaka ñayii yukan ma chi ka kuneé ka ku‑uun‑ni i, te ndimaa ja u'vi ma‑ni ka sa'a i, tna'a ja masu nde játna ini Su'si ma. Te ni a in ñayii ñatuu sa'a ja va'a.
19014002	Onde andivi ma nde'ya nde'ya‑ni Iya Tátnuni ma nuu ka iyo sa'ya tata ñayii a, sukan‑va'a nú iyo in ñayii ja ndása'a i kuenda te ndánduku i Su'si ma.
19014003	Kovaa ndi‑in ndi‑in i siin siin ichi ni ka tnii i, te ka kuneé ka ku‑uun‑nka i. Ñatuu na in sa'a ja va'a, va ni a in ñayii sa'a ja va'a, vaa ni ka xndoo i ichi va'a ma.
19014004	Ndaka i, ñatuu na nde ka ndasa'a maa i kuenda ndaka ja u'vi ka sa'a i ma. Vaa kuenda tnu'u ja ka jaa i in xtatila ma‑ni, sukan‑ni kúu ora ka sa'a ndeva'a i ñayii ñuu ya ma, vaa masu in ja yii‑ni kúu, ka jani ini i, vaa ñayii masu ka yu'u Su'si o Iya Tátnuni ma ka kuu i.
19014005	Kovaa jin ndayu'u xen‑xeen maa i ja jin kuni i, vaa Su'si ma chi yika‑ni a ndaka ñayii ka kandija ya ma‑ni iyo ji'in ya.
19014006	Te ñayii ndákunitnuni ja jiniñu'u i Su'si ma, ndáka'an‑so'o i nuu ñayii ñatuu ka kandija ya ma, kovaa ñayii ñatuu kándija Su'si ma chi jákundee i ñayii ndáka'an‑so'o nuu i ma, te visi sukan ka sa'a i ma, kovaa Iya Tátnuni ma chi jito vava'a ya ñayii kándija ja ká'an ya ma.
19014007	¡Nuna kava va'a ini maa Su'si ma, te onde ñuu nuu iyo ya ma, te sa'a ya ja na jin kaku ñayii ñuu Israel ma! Kivi sa'a Iya Tátnuni ma ja ndaka ñayii ni ka jitenuu te ni ka yo jinukuechi i in‑ka ñuu ma, jin ndakokuiñi i ñuu maa i ma, sani te jin ndusii ini ndaka sa'ya tata Jacob ma, ja ka kuu i ñayii ñuu Israel ma.
19015001	Iya Tátnuni, ¿nde in kuu koo nuu iyo maa ni a?, ¿na in kuu koo nuu yuku ii ni a?
19015002	Ñayii ñatuu na kuechi ma te sa'a i ja va'a ma, tna'a ñayii onde ini anua i ma ká'an i ja ndaa ma.
19015003	Ñayii masu nde ká'an tnu'u i ja kuu in‑ka ñayii ma, ni a sa'a i ja u'vi ja kuu tna'a i ma, ni a ká'an ndeva'a i ja kuu ñayii iyo yatni ji'in i ma.
19015004	Te suni saxiko i ñayii sa'a ja u'vi ma, kovaa ká'an vii ká'an va'a i ja kuu ñayii kándija tnu'u ká'an Su'si ma. Te sa'a i ja ni skuiso i ja sa'a i ma. Visi na ndo'o na neni i, kovaa masu ndaxsama i ja ni jani ini i ja sa'a i ma.
19015005	Ñayii wanuu xu'un i ma, te masu kakan i sa'ya xu'un i ma, ni a masu nde wa'a i tnu'u ja jin ska'an ña'a ñayii ma ja sa'a ndeva'a i ñayii va'a ini ma. Ñayii sa'a ndaka sukan chi koo va'a i, te masu kotuu kuiti i nuu Su'si ma.
19016001	Su'si maa sa, ko koto va'a ña'a ni, vaa nuu maa in‑ni ni kúkanu ini sa.
19016002	Ini anua sa ya ni jiña'a Iya Tátnuni ma: “Maa ni kúu iya tátnuni nuu sa a. Masu nawa iyo ñuu ñayivi a ja va'a‑ka ja kukanu ini sa, nú masu ja nuu maa in‑ni ni, vi Su'si”, kúu sa jiña'a sa ya.
19016003	Ndaka ja ka xnani ñayii ma su'si i ma ja ka iyo nuu ñu'ú ya, chi inundi'ya xeen ka ka'an maa ndaka ñayii ja ni‑yu'u ni‑ini i ka ndikin i ma.
19016004	Kovaa ndaka ñayii ka jinukuechi nuu tna'a ja ka jani ini i ja su'si ka kuu ma te inundi'ya xeen ka ka'an i ma chi jin ndo'o jin neni xen‑xeen‑ka maa i. Kovaa saña chi masu ndachiñu'u sa ja ka ka'an i ja su'si i ka kuu ma, te ni masu ndakune'e sa ja ka nani i ma, te ni masu ka'ni sa in kiti ja kati sa niñi ti ma nuu altar tna'a ja másu Su'si ka kuu ma.
19016005	Kovaa maa ni, vi Iya Tátnuni, kúu iya táa ndi'i kuiti nawa jiniñu'u sa ma, te maa ni jini naxe ko kuu sa.
19016006	Vivii kaa ñu'ú nuu skuta'vi ña'a ni ja koo sa a, te játna ini xeen sa ndaka ja iyo a.
19016007	Chukan kúu ja ká'an sa ja vii ja va'a ja kuu Iya Tátnuni ma, vaa maa ya ndákan‑so'o nuu sa a, vaa visi onde jakuaa ma, te sa'a ya ja ndákani ndáka'vi ini sa, te ndása'a sa kuenda.
19016008	Saña chi ni yo jini sa ja ndimaa yoxtnuu kua'an yoxtnuu vee Iya Tátnuni ma nuu sa a. Vaa maa ya iyo ichi xiñi kua'a sa ya, te ûni konukuiñi vava'a sa, te másu nawa sa'a ja kotuu sa.
19016009	Te chukan kúu ja ni ndusii ini xeen ini anua sa ya, te ni kutachi xen‑xeen sa, te ndátatu ni‑ka'nu ni‑tu'u sa, vaa kúkanu ini xeen ña'a sa, te koteku sa ni‑kani ni‑jika, vi Su'si.
19016010	Vaa másu xndoo ña'a ni ini yavi kinee ñu'ú‑nde'yu sa ma ja tivi i, te másu kua'a ni tnu'u ja ñayii jâ ni nduvii ni ndundoo ini i ma, te ndutne'e‑ka tuku i in‑ka jichi.
19016011	Vaa maa ni ni kaxtnu'u ichi va'a ja sa'a ja koteku sa a, te maa ni sa'a ja koo sii ini xen‑xeen sa, vaa iyo ni ji'in sa a, te játna ini xen‑xeen sa ja ni‑kani ni‑jika, te koo sa xiñi kua'a ni a.
19017001	Iya Tátnuni, koniniso'o vava'a ni in ja jikan‑ta'vi sa nuu ni a, vaa ja ndaa ndija kúu, te másu xnda'vi ña'a sa, te katanuu ni ja jikan‑ta'vi sa a.
19017002	Ndaka'an maa ni nde a kúu kuechi sa a, vaa maa ni chi nde'ya ni nú ja va'a kúu ja sa'a sa a.
19017003	Vaa maa ni ján koto ña'a jakuaa ma, te jitotnuni ni ini anua sa ya, kovaa ñatuu na ja u'vi ni ndani'i ni, vi Su'si, vaa jito va'a sa yu'u sa ya ja máko ka'an i tnu'u ndeva'a.
19017004	Vaa kándija sa tnu'u ká'an maa ni a, te chukan kúu ja ñatuu nde sa'a sa sukan ka sa'a jaku‑ka ñayii ma, ja ka sa'a ndeva'a tna'a i ma.
19017005	Ko koto vava'a ña'a ni ja na konukuiñi vava'a sa ichi maa ni a, sukan‑va'a máko kendeka ja'a sa ya.
19017006	Saña chi ni jikan‑ta'vi sa nuu ni a, vaa maa ni chi niniso'o ni ja ká'an sa ma, vi Su'si. Te jikan‑ta'vi xeen sa nuu ni ja koniniso'o ñukuun ni ja ká'an káchi sa nuu ni a, vi Su'si.
19017007	Ñayii ka iyo nda'a kua'a ni a, sa'a ni ja jin kaku i nuu ñayii ñatuu ka kunimani nuu i ma. Te kaxtnu'u ni ja vii ja va'a sa'a ni ma, te kuni sa sukan nda'vi ini ni ma.
19017008	Ko koto vava'a ña'a ni, sukan jito va'a xeen‑ka ni nuu ii‑ka nduchinuu ni a, te tava'a vava'a ña'a ni chii ndijin ni ma ora vee in tnundo'o tnuneni ma,
19017009	sukan‑va'a má jin kuni ña'a ñayii ñatuu ka kunimani nuu sa ma, vaa ni ka ndakonduu ña'a i, ja jin sa'a ndeva'a ña'a i, te jin ka'ni ña'a i ka kuni i.
19017010	Vaa ûni ni kundee maa ja u'vi ma ni jasi i ini anua i ma, te chukan kúu ja ka ka'an i ja maa i‑ni ka kuu‑ka.
19017011	Te ka jito vava'a ña'a i nde kua'an nde vee sa ma, te ka nde'ya vava'a ña'a i, kóto naxe jin kundee i jin ndaskakayata ña'a i nuu ni a, vi Su'si.
19017012	Sukan ka kuu ndika'a ma ora jin tnii ti kiti jin kaa ti ma, ji'in kuenda ka kuu ndika'a kuechi ma, ja ka chu'u ti nuu ka kuu ve'e ti ma, sukan ka sa'a ka kuu i.
19017013	Iya Tátnuni, ndokuiñi ni, te ki'in ni jin‑tna'a ni ñayii ka sa'a ja u'vi ma, te xtuu ni i ji'in yuchi kúu espada yinda'a ni a, te xnaa ni i, sukan‑va'a kaku sa nuu i ja ka sa'a i ja u'vi ma.
19017014	Iya Tátnuni, ji'in tnu'u ndee tnu'u ndatnu ni a, sa'a ni ja kaku sa nuu ñayii ka sa'a ja u'vi ma, visi ka ni'i ka tna'a maa i ñuu ñayivi a te ka tnaa chitu maa i chii i ma ji'in ndaka ja iyo a te ka wa'a i ndaka ja ka neva'a i ma ja jin kaa sa'ya i ma, visi ñatuu ka kundee‑ka sa'ya i ma ja jin kaa i ma. Kovaa nuu maa ni ma másu nawa iyo ja jin ni'i i.
19017015	Kovaa saña chi koo sii ini xen‑xeen sa kivi ndoto sa ma, ja onde nuu iyo ni a iyo sa ma, te nuu nuu o jin konde'ya tna'a o, vaa ni kundee sa nuu ndaka ja u'vi ma.
19018001	Iya Tátnuni, kútoo xeen ña'a sa, vaa maa ni kúu iya táa tnu'u ndee tnu'u ndatnu.
19018002	Iya Tátnuni, maa ni kúu toto nuu kuu konukuiñi va'a sa, te maa ni kúu ve'e sukun sukun nuu kuu chu'u sa. Te maa ni kúu iya sa'a ja kaku sa. Maa ni kúu Su'si maa sa. Maa ni kúu iya táa tnu'u ndee tnu'u ndatnu. Nuu maa ni kúkanu ini sa, vaa maa ni kúu iya jasi ndee jasi ndoso ña'a, ja ni‑in ja u'vi ma másu kaki'i ña'a, te maa ni chíndee ña'a ja na kaku sa nuu ndaka ñayii ñatuu ka kunimani nuu sa ma, vaa maa ni kúu ve'e sukun sukun nuu kuu chu'u sa ma.
19018003	Ndakune'e sa Iya Tátnuni ma, vaa maa ya iyo ja ndachiñu'u o ya ma. Te kaku sa nuu ñayii ñatuu ka kunimani nuu sa ma.
19018004	Nuu ndó'o néni sa ma, ni jani ini sa ja kûu sa nkuu, vaa ni ka ndakonduu ña'a ja u'vi ma, ja jin ka'ni ña'a i, te ni yu'u sa.
19018005	Ni ka jani ini i ja jin ka'ni ña'a i, te ni kenda sa nuu kûu sa ma nkuu.
19018006	Te maa ora nuu yikuu sa ndó'o néni sa ma, te ni ndakune'e sa Su'si Iya Tátnuni ma, te káyu'u sa jiña'a sa ya, te maa ya ja iyo ya onde ini veñu'u ka'nu ya ma, te ni jiniso'o ya ja jiña'a sa ya ma.
19018007	Sani te nuu ñu'ú ya ni tnaa, te onde ja'a yuku ma ni ka ndakanda. Te ndaka tu'u ni ka kanda, ja ni ndakiti xen‑xeen ini Iya Tátnuni ma.
19018008	Te xitni ya ma ni kee ñu'ma ma ni tetniñu ya ma, te yu'u ya ma ni tetniñu ya ñu'u ndu'va ma, sukan‑va'a jin kayu jin koko ñayii ka sa'a ja u'vi ma.
19018009	Ni sa'a ya ja ni kuxiñi andivi ma, te ni nuu ya vee ya, te nee ñu'ú kuiti chii ja'a ya ma.
19018010	Te ni jakoxtnee ya siki in ángel nani querubín, te ni ndava i kua'an i, te sukan kua'an vee ya kúu ya.
19018011	Te ni sa'a ya ja viko ni ndutnuu kuiti ma, ja sani te kuun savi ma, ni jasi i nuu iyo ya onde andivi ma.
19018012	Te ja ye'e ni'ni nuu iyo ya ma, te viko ma, ni ka yanduu i kuan koo i, te ni sa'a ya ja ni kuun ñiñi ma te sakanuu i ji'in ñu'u ka kanda'a ka kanda'a‑nka.
19018013	Te ni sa'a ya ja ni kana savi ma, te ja ni ka'an Iya Tátnuni ma, te ni kuun tuku ñiñi ma te sakanuu i ji'in ñu'u ka kanda'a ka kanda'a‑nka.
19018014	Ni kani ya flecha ya ma, te ni jandute, te ni jatenuu ya ndaka ñayii ñatuu ka kunimani nuu sa ma, te ni xnaa ya i.
19018015	Te ja ni tutachi ya ji'in xitni ya ma, sani te ni ka ndatuu ja'a yuku ka iyo nuu mar ma, te ja ni ka'an nini'i ya ma, te ni ndatuu ni‑ka'nu ñuu ñayivi a.
19018016	Onde sukun ma iyo ya, te ni skuili ya nda'a ya ma, te ni ndatava ña'a ya onde ka'a ndute mar ma.
19018017	Ni sa'a ya ja ni kaku sa nuu nda'a ñayii ñatuu ka kunimani nuu sa ma, te vitna ja kua'a xeen‑ka i ka kuu ja ka saxiko ña'a i ma sana saña ma.
19018018	Kivi ndó'o néni sa ma, te ni kenda koo i ni ka kani ña'a i, kovaa maa Iya Tátnuni ma chi ni chindee ña'a ya.
19018019	Te ni ndene'e ña'a ya, te ni jan xsia'a ña'a ya nuu nune ma, te ni sa'a ya ja ni kaku sa, vaa ni jatna ini ya ja masu na ja u'vi sa'a sa ma.
19018020	Te maa Iya Tátnuni ma, ni ndataa ya ja vii ja va'a, vaa maa ya jini ja ni sa'a ndaa, ni sa'a ndija sa ma, te ñatuu na ja u'vi ni sa'a sa ji'in nda'a sa a.
19018021	Vaa maa sa chi kándija sa ja ká'an káchi Iya Tátnuni ma, te ñatuu na nde ni xndoo sa tnu'u tátnuni Su'si o a te ki'in sa ichi u'vi ma.
19018022	Su'va ndaka ja va'a ja ndaa ja tátnuni ya ma ñu'u ini sa te sa'a sa, te ñatuu nde ndúnaa sa ja ko sa'a sa sukan ká'an tnu'u tátnuni ya ma.
19018023	Ni yo nukuiñi va'a, ni yo nukuiñi ndaa sa nuu ya, te ni yo jito va'a sa maa sa ja ni‑in ja u'vi ñatuu nde ni sa'a sa.
19018024	Te chukan kúu ja sukan ni iyo va'a sa nuu Iya Tátnuni ma, te ni skuta'vi ña'a ya ja vii ja va'a, vaa ni jini ya ja ni‑in ja u'vi ñatuu ni yo sa'a sa.
19018025	Maa ni chi kúnda'vi ini ni ñayii nda'vi ini ma, te ni‑yu'u ni‑ini ni jito va'a ni ñayii ni‑yu'u ni‑ini i jinukuechi i nuu ni a, vi Su'si.
19018026	Te vivii ko kuu ni ji'in ñayii vivii kúu i ji'in ni ma, kovaa xndo'o xneni ni ñayii sa'a ndeva'a tna'a i ma.
19018027	Vaa maa ni chi sa'a ni ja jin kaku ñayii ka kuxii ka kunda'vi ini i ma, kovaa sa'a ni ja jin ndakukan‑nuu ñayii ka jani ini ja maa i ka kuu‑ka ma.
19018028	Vaa maa ni sa'a ja tnúu ñu'u ini anua sa a, te maa ni, vi Iya Tátnuni, ora ñatuu ní'i ini sa nawa sa'a sa ma, xtnuu ni ñu'u ni a nuu sa ma.
19018029	Ja iyo ni ji'in sa, te kundee sa nuu ndaka ñayii ka kanaa ji'in sa ma, te ja maa ni, vi Su'si maa sa, te kandava sa te kuiso sa ja ka ndesi yu'u ñuu ma, vi Su'si.
19018030	Ichi káxtnu'u Su'si ma chi ichi va'a ichi ndaa kúu, te tnu'u káxtnu'u ya a chi tnu'u ndaa tnu'u ndija kúu, te ndaka ñayii ka kukanu ini ya ma chi maa ya kasi ndee kasi ndoso ja ñatuu ni‑in ja u'vi kaki'i ña'a.
19018031	Vaa maa in‑ni Iya Tátnuni ma kúu Su'si o a, te ñatuu na in‑ka ya iyo, nú masu ja maa in‑ni ya kúu toto nuu kuu koxtnee va'a o.
19018032	Maa ya kúu iya táa tnu'u ndee tnu'u ndatnu, te maa ya kúu iya chíndee ña'a ja jika va'a sa ichi ya a.
19018033	Vaa maa ya sa'a ja kúñama ja'a sa sukan kúñama ja'a isu ma, te maa ya sa'a ja núkuiñi va'a sa onde sukun ma.
19018034	Vaa maa ya kúu iya satu'va ña'a naxe sa'a sa ja ki'in sa kanaa sa ma, te maa ya káxtnu'u naxe tnii sa kuji kaa ma.
19018035	Te maa ni kúu iya jasi vava'a ña'a, sukan‑va'a kaku sa nuu ja u'vi ma, te nda'a kua'a ni a chíndee ña'a, te iyo va'a sa, te ja va'a xeen ini ni a, te ni sa'a ni ja ni nduu sa ñayii kanuu xeen‑ka.
19018036	Te maa ni sa'a ja ichi jika sa a, masu tnundo'o xeen, te ñatuu nde kéndeka ja'a sa a.
19018037	Ni sondikin sa ñayii ñatuu ka kunimani nuu sa ma, te ni jan tna'a sa i, te onde ni xnaa sa i, sana ni ndakokuiñi sa ma.
19018038	Vaa ni xtnakue'e sa i, te ñatuu ni ka ndakoo‑ka i, te ni ka kotuu‑nka maa i nuu ja'a sa a.
19018039	Te maa ni ni taa tnu'u ndee tnu'u ndatnu ja ni kanaa sa ma. Ni sa'a ni ja ñayii ñatuu ka kunimani nuu sa ma, ni ka ndatna'a maa i ja kan‑nuu ja ni kundee sa nuu i ma, te ni ka kotuu maa i nuu ja'a sa ma.
19018040	Te ni sa'a ni ja ñayii ñatuu ka kunimani nuu sa ma, ni ka ndakunu i kuan koo i, te sukan, te ni kundee sa ni xnaa sa ndaka i, ja ñatuu ka kuni va'a i nuu sa ma.
19018041	Ni ka kayu'u i ka kana i na in chindee ña'a, kovaa ñatuu na in ni chindee ña'a. Ni ka ndakune'e i Iya Tátnuni ma, kovaa masu nde ni yo niniso'o ya ja ka ka'an i ma.
19018042	Te ûni ni xnaa sa i, sukan sa'a tikachiyaa ma, te ni jiñu sa i sukan jiñu o nde'yu ichi ma.
19018043	Ni sa'a ni ja ni kaku sa nuu ñayii ñuu ni kanaa ji'in sa ma, te ni sa'a ni ja ni nduu sa in ñayii tátnuni nuu ndaka ñuu a, te ni sa'a ni ja ñayii ñuu masu jini ña'a i ma, te ni ka jinukuechi i nuu sa a.
19018044	Ja ni ka jiniso'o i ja ká'an sa ma, te ni ka kandija i ja ni tatnuni sa ma, te sa'ya ñayii ñatuu jini ña'a ma, ni ka kandija i ja ká'an sa ma.
19018045	Ñayii in‑ka ñuu ma, ni ka yu'u i ja ni kundee sa ma, te ka ni'i ka ni'i‑nka i ni ka nde koo i nuu ka yinee va'a i ka chu'u i ma.
19018046	Jayiñu'u kóo nuu ni, Iya Tátnuni. Iya va'a xeen ini kúu ni, vaa suu ni kúu toto nuu yoxtnee va'a sa a. Te jayiñu'u kóo nuu ni ja kúu ni iya ni sa'a ja ni kaku sa ma.
19018047	Vaa maa ni kúu iya sa'a ja jin ndachunaa ñayii ma ndaka ja ka sa'a ka kuu ña'a i ma, te maa ni sa'a ja ka kandija ñayii ndaka ñuu ma ja ká'an sa ma.
19018048	Te maa ni ni sa'a ja ni kaku sa nuu ñayii ñatuu ka kunimani nuu sa ma, te maa ni sa'a ja tátnuni sa nuu ñayii ni ka ndokuiñi ja jin kanaa i ji'in sa ma. Saa vi, Su'si, te ni sa'a ni ja ni kaku sa nuu ñayii ka kuni ja jin sa'a ndeva'a ña'a i ma.
19018049	Te chukan kúu ja ndaka'an ndakachi sa na in kúu ni nuu ñayii ka iyo ndaka ñuu a, te kata sa te ndachiñu'u ña'a sa, vi Iya Tátnuni.
19018050	Ndimaa ni kundee rey ni sunkani maa ni ma, vaa ni kunda'vi ini ni de, vaa maa ni ni sunkani de ja ko kuu de rey. Ndaka sa'ya tata sa ja kúu sa David ma, kunda'vi ini ni ni‑kani ni‑jika, vi Su'si maa sa.
19019001	Andivi ma ka kuu ja ka ndakaxtnu'u jayiñu'u Su'si ma, vaa vivii ni sa'a ya ji'in nda'a ya ma, te ka nukuiñi va'a i.
19019002	Sukan kúu in kivi ma, ja ndáka'an i nuu in‑ka kivi ma, te in jakuaa ma, ndáka'an i tnu'u ndichi nuu in‑ka jakuaa ma.
19019003	Visi ñatuu ka jiniso'o o sukan ka ndatnu'u i ma, naxe ka kuu yu'u i ma, naxe ka ka'an i ma,
19019004	kovaa ja ka ndatnu'u i ma kénda ni‑ka'nu ñuu ñayivi a, te ni‑ka'nu ñuu ñayivi a ka jini ñayii ma ja ni sa'a Su'si ma. Chi vaa Su'si ma chi onde andivi ma ni sa'a ya in ve'e nuu koo maa kandii ma,
19019005	te kénda sii ini kandii ma, te jika i kua'an i, kuenda sukan kénda in suchi yika ni tnanda'a ma, xi sukan kúu in tee ja iyo tu'va de ja kunu de te kundee de ja kenda de nuu iyo ja kenda de ma.
19019006	In lado ma kána kandii ma, te kée i in‑ka lado ma, te ni‑in ja iyo ñuu ñayivi a, másu kuu chu'u i nuu ka'ni kandii ma.
19019007	Tnu'u ja káxtnu'u Iya Tátnuni ma ja ndandaa kúu, vaa ndáxsama i janitnuni ñayii ma, te ndúu i ñayii sa'a ja va'a ja ndaa. Te tnu'u ni ka'an Iya Tátnuni ma chi sukan sa'a ya, vaa ñayii ñatuu jaku'ni‑ka ini i ma chi kuu jaku'ni ini i.
19019008	Tnu'u tátnuni Iya Tátnuni ma chi tnu'u ndandaa kúu, vaa sa'a i ja koo sii ini ini anua ñayii ma. Tnu'u tátnuni Iya Tátnuni ma chi tnu'u nanimaa kúu, vaa ndáxtnuu i nuu ñayii ma sukan‑va'a ma skenaa i maa i.
19019009	Ja koyu'u o Iya Tátnuni ma te masu ko sa'a o ni‑in ja u'vi ma chi vivii kúu, te ni‑kani ni‑jika sukan jín ko sa'a o. Ja ndákan Su'si ma kuenda nuu ñayii ma chi ja ndaa ndija kúu, vaa sa'a ndaa ya nawa ni ka sa'a, ni ka kuu ñayii ma.
19019010	Tnu'u tátnuni ya a chi játna ini‑ka o sana oro ma, visi oro nanimaa kúu i ma. Tnu'u tátnuni ya a chi játna ini xeen‑ka o sana nduxi ka kene'e ñuñu ma, visi vixi vixi i ma.
19019011	Saña ja jinukuechi sa nuu ni, te tnu'u ya'a xtu'va ña'a ni, sukan‑va'a másu ko sa'a sa ja u'vi ma. Te ñayii kándija te sa'a i sukan tátnuni ni ma chi neva'a ni ja skuta'vi ni i.
19019012	Kovaa ni‑in ñayii, masu nde ndákunitnuni i ndaka ja u'vi sa'a i ma. Kovaa saña chi jikan‑ta'vi sa ja na sakanu ini ni ja u'vi ni sa'a sa ma te ñatuu ni jinitnuni sa ma.
19019013	Ko koto va'a ña'a ni, saña ja jinukuechi sa nuu ni a, ja má kundee ni‑in ja u'vi ma ja ko tatnuni i nuu sa a, sukan‑va'a ko kuu sa in ñayii sa'a ja va'a ja ndaa, te koo vii sa nuu ni, te ñatuu na kuechi kondiso sa ja ndimaa sa'a so'o sa nuu ni a, vi Su'si.
19019014	Su'si maa sa, na kenda ndaka ja ká'an sa a, ji'in ja jani ká'vi ini anua sa a, nuu maa ni a, te kuan‑ta'vi ni, vi Su'si Iya Tátnuni, iya sa'a ja kaku sa nuu tnundo'o tnuneni ma.
19020001	Iya Tátnuni ma, na koniniso'o ña'a ya ja kuña'a ni ya kivi ndó'o néni ni ma. Vaa suni maa ya kúu Su'si ni yo kukanu ini Jacob ma, te chukan kúu ja kasi ndee kasi ndoso ña'a ya nuu ja u'vi ma.
19020002	Onde nuu ii iyo ya ma, te na koo tu'va ya ja chindee ña'a ya, te onde nuu iyo ya yuku nani Sion ma, te na chindee ña'a ya ja konukuiñi vava'a ni.
19020003	Te na kona'a ya ndaka ja ni ndakua'a ni nuu ya ma, te kuán‑ta'vi ya kiti ka'mi ndi'i kuiti ni nuu ya ma.
19020004	Te na taa ya sukan ñu'u ini ni ja ni'i ni ma. Te ndaka ja jani ini ni ja sa'a ni ma, te na chindee ña'a ya ja sukan kó kuu.
19020005	Te ndaka o jín koo sii ini, vaa ni kaku ni nuu ñayii ñatuu ka kunimani nuu ni ma, te jín ndone'e o in sa'ma ja ká'an ja maa ya ma, te ni kundee ni ma. Te na taa Iya Tátnuni ma ndaka ja kakan ni nuu ya ma.
19020006	Te vitna, te jini sa ja Iya Tátnuni ma chi sa'a ya ja kaku tee ni sunkani maa ya ja ko kuu de rey ma. Vaa maa ya chi onde andivi ma, nuu ii iyo ya ma, te koniniso'o ya ja kuña'a de ma. Te nda'a kua'a ya ma iyo tnu'u ndee tnu'u ndatnu ya ma, ja chindee ya de ja kundee de nuu ndaka ñayii ñatuu ka kunimani nuu de ma.
19020007	Vaa ndaka ñayii yukan ma chi ka kukanu ini i ja carreta i ma ji'in caballu i ma jin koo ji'in i ja jin kanaa i ma, kovaa yo'o chi jin ndakune'e o Iya Tátnuni ma, iya kúu Su'si o ma, te ja maa ya, te jin kundee o.
19020008	Ñayii yukan chi ka kuita i te ka kotuu i, kovaa yo'o chi jin ndonenuu o te jin konukuiñi va'a o.
19020009	Iya Tátnuni, ja kúu ni Rey sa ma, koniniso'o ni kivi ka ndakune'e ña'a sa ma ja na chindee ña'a ni ma, vaa maa ni sa'a ja jin kaku sa ma, vi Su'si.
19021001	Iya Tátnuni, iyo sii ini xeen tee kúu rey ni kaji maa ni ma, ja iyo de ji'in tnu'u ndee tnu'u ndatnu ni wa'a maa ni ma. Te maa ni sa'a ja ndimaa káku de nuu ñayii ka kuni u'vi nuu de ma, te chukan kúu ja kúsii ini xeen de.
19021002	Vaa ni jikan‑ta'vi de nuu ni ma, te maa ni chi ni wa'a ni ja ni kuu ini de ma, te ñatuu nde ni jiña'a ni ja másu kuu.
19021003	Vaa nuu ni kenda ni ja ni ka ndatna'a ni ji'in de ma, te yinda'a kua'a ni ja vii ja va'a ja kuta'vi de, te ni sonee ni in corona xini de ma, te nanimaa oro kúu i.
19021004	Ni jikan‑ta'vi de nuu ni ja kani kivi koteku de, kovaa maa ni chi ni jiña'a ni de ja ni‑kani ni‑jika koteku de.
19021005	Ja ni chindee ni de ja ni kaku de nuu ndaka tnundo'o tnuneni ni yo tna'a de ma, te ni ni'i de tnu'u ndee tnu'u ndatnu ja ni yo tatnuni de ma, te ni iyo xeen jayiñu'u de nuu ndaka ñayii ma.
19021006	Vaa maa ni ni wa'a ndaka ja vii ja va'a ja kuta'vi de ni‑kani ni‑jika ma. Ni sa'a ni ja ni iyo sii ini xeen de, vaa ni iyo ni ji'in de.
19021007	Ja ni yo kukanu ini rey ma Iya Tátnuni ma, te ja nda'vi ini iya iyo onde sukun ma, te másu na in skanda ña'a nuu iyo de ma, vi Su'si.
19021008	Iya Tátnuni, ji'in tnu'u ndee tnu'u ndatnu ni ma, te jin tnii ni ndaka ñayii ñatuu ka kunimani nuu ni ma te ka saxiko ña'a i ma.
19021009	Te jin chunee ni i jitnu káyu kóko ma kivi kenda ja ndakan ni kuenda nuu i ma te xnaa ni i ji'in ñu'u káyu kóko ma, vaa sukan sa'a ni, vaa ni ndakiti ini ni nuu i ma.
19021010	Te sukan xnaa ni i ne'un ñayii ñuu ñayivi a, ji'in ndaka sa'ya tata i ma, kuechi ja u'vi ni ka yo sa'a i ma.
19021011	Visi ni ka nduku i ja jin sa'a ña'a i ja u'vi maa ni, vi Su'si, kovaa masu ni ka kundee i nuu ni ja jin sa'a i sukan ni ka ndatnu'u tna'a i ma.
19021012	Vaa maa ni chi nuna tnii ni kuji ni ma, te kani ni ichi nuu ka iyo i ma chi jin ndakunu i jin ndakakayata i.
19021013	Iya Tátnuni, vaa iyo tnu'u ndee tnu'u ndatnu ni ma, te maa ni iyo ja ndani'i ni jayiñu'u ma, te chukan kúu ja jin kata sa te jin ndachiñu'u ña'a sa, vaa ni kundee ni ma, vi Su'si.
19022001	Su'si maa sa, Su'si maa sa, ¿nava'a ni xndoo ña'a ni? ¿Nava'a jika xeen iyo ni te ñatuu nde niniso'o ni ja kána sa a, sukan‑va'a chindee ña'a ni ja na kaku sa nuu tnundo'o tnuneni a?
19022002	Su'si maa sa, kána ña'a sa nduu ma, te ñatuu ndákone'e ni ja ká'an sa ma, te jakuaa ma ñatuu ndátatu sa ja kána ña'a sa.
19022003	Kovaa maa ni chi iya ii kúu ni, vaa ni‑in ja u'vi ñatuu nde sa'a ni, te iyo ni ne'un ñayii ñuu Israel ma, vaa ndimaa ka ndachiñu'u ña'a i ma.
19022004	Nuu maa ni ni ka kukanu ini ndaka tna'a sa ñayii jana'a ma. Ni ka yo ndetu i ja maa ni sa'a ja jin kaku i ma, te sukan kuiti ni sa'a ni.
19022005	Ni ka ndakune'e ña'a i maa ni, te ni ka kaku i nuu tnundo'o ma. Ni ka kukanu ini i maa ni, te ñatuu ni ka tna'a i ja kan‑nuu, vi Su'si.
19022006	Kovaa saña chi sukan kúu in tindaku ma‑ni kúu sa nuu ñayii a, vaa masu nde ka nde'ya ña'a i ja in ñayii kúu sa chi ka jakundee ña'a i, te ka saxiko ña'a i, vi Su'si.
19022007	Ndaka i ka nde'ya ña'a, te ka ka'an ndeva'a i ja kuu sa, te ka skuita yu'u ka skuita nuu i, te ka skuiko i xini i, te kuan koo i‑ni, te ka ka'an i:
19022008	“Te vitna, kóto nú kii ya ki chindee ña'a ya ja kaku de, vaa kaa‑nka ni yo kukanu ini de Iya Tátnuni ma”, ka kuu i ka ka'an i.
19022009	Vaa maa ni ni yo jito va'a ña'a nuu ñunee sa chii si'i sa ma, te ni chindee ña'a ni ja ni kâku va'a sa ma, te maa ni ni sa'a ja sii ini ndátatu sa nani ñundee ña'a si'i sa ma.
19022010	Te nuu nda'a maa ni ni yo iyo sa, te ni yo jito va'a ña'a ni, visi ñatuu kâku‑ka sa ma, nuu ñunee‑ka sa chii si'i sa ma, te maa ni kúu Su'si sa onde kivi yukan.
19022011	Te chukan kúu ja máko xndoo ña'a ni, vaa tnundo'o tnuneni ma chi ka sa'a i ja kúxii ini sa ma, te iyo yatni i nuu iyo sa ya, te másu na in chindee ña'a.
19022012	Vaa ñayii ñatuu ka kunimani nuu sa ma chi ni ka ndakonduu ña'a i, kuenda tnu'u ja xndiki xeen ka iyo ñuu Basán ma.
19022013	Te nde'e xeen ka kuu yu'u i, sukan ka kuu yu'u ndika'a ma ora ka kokon xeen ti ma, te ka sa'a ña'a i sukan ka kandava ndee ti kiti jin tnii ti ma.
19022014	Te ni ndu‑uun sa, kuenda tnu'u ja ndute ma, te kuenda tnu'u ja ni ndi'i kuiti yiki sa ya ni ka ndatnana tna'a i. Sukan ni nduvita xe'en ma ja sani te ndandute i ma, sukan ni kuita kuiti ini anua sa ya.
19022015	Te ni yichi kuiti ñií yu'u sa ya, te ni ndatnii tna'a yaa sa ya ji'in nda'nda sa ya, jâ ni kuita kuiti sa, te vala‑nka ja kûu sa nkuu, vaa maa ni ni wa'a tnu'u ja sukan ndó'o néni sa a.
19022016	Ndaka ñayii ka sa'a ja u'vi ma, ja ka kuu i sukan ka kuu la‑ina ma, ni ka ndakonduu kuiti ña'a i, te ni ka xtnakue'e i nda'a sa ya ji'in ja'a sa ya.
19022017	Kuu ndaka'vi sa ndaka yiki sa ya, nani ka nde'ya ña'a i ma te ka ndaa ka nuu ña'a i ma.
19022018	Sani te ni ka ndaka'nde i sa'ma sa a, te ni ka chu'un i suerte sa'ma ndii sa ma, kóto na nde i ndake'en ma.
19022019	Kovaa maa ni, vi Iya Tátnuni, máko ndunaa ña'a ni, vaa maa ni kúu iya táa tnu'u ndee tnu'u ndatnu, te konuu ni, te kii ni chindee ña'a ni,
19022020	sukan‑va'a kaku sa nuu ñayii ka kuu sukan ka kuu la‑ina ma, ja máko jin ka'ni ña'a i ji'in yuchi kúu espada ma, sukan‑va'a koteku sa.
19022021	Chindee ña'a ni, te kaku sa nuu ñayii ka kuu yu'u sukan ka kuu yu'u ndika'a ma, te ka kuu i sukan ka kuu xndiki xeen ma, vi Su'si.
19022022	Kaxtnu'u sa nuu ñani sa ma ji'in nuu ku'va sa ma na in kúu ni, te nuu ka ndatna'a ndaka sa ma, te kata sa ja ndachiñu'u ña'a sa.
19022023	Ndaka o ja ka kuu o sa'ya tata Israel ma ja ni yo kuu de Jacob ma, jín kata o, te jín ndachiñu'u o Iya Tátnuni a, te jín koyu'u o ya, vaa ka jini o ja ndakan ya kuenda nuu o a.
19022024	Vaa ñatuu nde ni saxiko ya ja ni jiña'a ñayii ndó'o néni ma, te ni masu nde ni chu'u ya nuu ya ma ora nuu ni ndakune'e i ya ma. Su'va ni yo niniso'o ñukuun ya ja ni jikan‑ta'vi i ma.
19022025	Nuu ka ndatna'a sa ja ka ndachiñu'u ña'a sa ma, te ndaka'an ndakachi sa sukan vii sukan luu chíndee chítuu ña'a ni ma, te sukan sa'a sa, sukan‑va'a ñayii ka sa'a sukan játna ini ni ma, te jin kuni i sukan va'a ini ni ma.
19022026	Ñayii nda'vi ma chi koo ja jin kaa i onde jin ndutu chii i ma, vaa ka ndanduku i Iya Tátnuni ma, te ka ndachiñu'u i ya, te chukan kúu ja jin koteku i ni‑kani ni‑jika.
19022027	Te chukan kúu ja ndaka ñayii ka iyo ni‑ka'nu ñuu ñayivi a chi jin ndaka'án i ja Iya Tátnuni ma kúu Su'si, te jin ndakokuiñi i nuu ya ma, te jin ndachiñu'u i ya.
19022028	Vaa suu ya tátnuni ni‑ka'nu ñuu ñayivi a ji'in ndaka tnu'u ndee tnu'u ndatnu ya ma.
19022029	Ndaka ñayii ma ka iyo ja jin kûu i, visi ka ni'i ka tna'a maa i ñuu ñayivi a, kovaa ni a in i, másu kuu sa'a i ja maa i, te koteku i ni‑kani ni‑jika. Vaa ndaka tu'u i ndenda koo nuu Iya Tátnuni ma, te jin ndachiñu'u i ya, vaa maa in‑ni ya tátnuni.
19022030	Te jin ndaka'an jin ndakachi ñayii ma nuu ndaka‑ka ñayii kenda kuee‑ka ma, sukan‑va'a jin kunukuechi i nuu Iya Tátnuni ma.
19022031	Te ndaka ñayii ya'a, jin ndaka'an jin ndakachi i nuu ñayii jin kâku kuee‑ka tuku ma, ndaka ja va'a ja ndaa sa'a Iya Tátnuni ma.
19023001	Iya Tátnuni ma kúu iya jito vava'a ña'a sukan jito in tee ndikachi de ma, te ñatuu nawa ko ka'ni ña'a i ja ko kuu sa.
19023002	Te sa'a ya ja ndatatu sa nuu kuii kuii ma, te yu'u yute nuu jika kuee ndute ma skaka ña'a ya,
19023003	te ndataa jaa ya tnu'u ndee tnu'u ndatnu ini anua sa ya, te skaka ña'a ya ichi ndaa ma, sukan‑va'a koo jayiñu'u ja nani ya ma.
19023004	Visi na ya'a sa yuu nuu nee xeen ma nuu ka ja'ni tna'a i ma, kovaa masu nawa koyu'u sa, vaa maa ni iyo ji'in sa, vi Su'si. Karroti ni a ji'in yutnu xii yinda'a ni a ka sa'a ja kúkanu ini ña'a sa.
19023005	Yikuu ni satu'va ni ndaka ja kaa sa nuu mesa ma, visi ka nde'ya ña'a ñayii ka kuni u'vi nuu sa ma, te chíso ni ndute jáxiko asi xini sa ma, te xchitu lili ni nuu ñu'u ndute ji'i sa ma.
19023006	Ja ndaa kúu ja ndaka kivi ja koteku sa ma, te skuta'vi ña'a ni ja va'a ja vii, vaa kúnda'vi ini ña'a ni, te ve'e ni ma, koo sa ni‑kani ni‑jika, vi Su'si Iya Tátnuni.
19024001	Kuenda maa Iya Tátnuni ma kúu ni‑ka'nu ñu'ú iyo ñuu ñayivi a, ji'in ndaka ñayii ka iyo a, ji'in ndaka‑ka ja ka iyo a.
19024002	Te ni sonee ya ñu'ú a siki ndute ma, te ni sunkani va'a ya.
19024003	¿Na in kuu kaa nuu yuku iyo Iya Tátnuni ma? ¿Te nde in kuu koo nuu ii iyo ya ma?
19024004	Ñayii ñatuu na kuechi ndiso nda'a i ma, te iyo vii ini anua i ma, te ñatuu nde ndáchiñu'u i tna'a ja masu Su'si ka kuu ma, te ni masu nde xnda'vi i in‑ka ñayii ma.
19024005	Ñayii ñatuu nde sa'a ndaka chukan ma chi ni'i i ja vii ja va'a ja skuta'vi ña'a Iya Tátnuni ma, te maa ya sa'a ja kaku i nuu ja u'vi ma.
19024006	Sa'a jin ko kuu ini ndaka ñayii ka ndanduku i ya ma. Sa'a jin ko kuu ini ñayii ka ndi ini ja kenda koo i nuu iyo ni a, vi Su'si, te jin kuni ña'a i ja maa ni kúu Su'si iya ni yo kukanu ini Jacob ma.
19024007	Jín ndakani va'a o yutnu ye'e ñuu o Jerusalén ma, te jín ndakune va'a o ye'e ma ni‑kani ni‑jika, sukan‑va'a kuu kivi Rey iya iyo jayiñu'u ma.
19024008	¿Nde in kúu Rey iya iyo jayiñu'u ma? ¡Su'si Iya Tátnuni ma, iya kúu sa'a ndaka ma, iya kúndee nuu ndaka ma, kúu ya!
19024009	Jín ndokani va'a o yutnu ye'e ñuu o Jerusalén ma, te jín ndakune va'a o ye'e ma ni‑kani ni‑jika, sukan‑va'a kuu kivi Rey, iya iyo jayiñu'u ma.
19024010	¿Nde in kúu Rey iya iyo jayiñu'u ma? ¡Su'si Iya Tátnuni ma, iya kúndee nuu na in kúni ja kanaa i ji'in ya ma, iya ya'a kúu Rey, iya iyo jayiñu'u ma!
19025001	Iya Tátnuni, nuu maa ni ndonenuu sa, te kakan‑ta'vi sa.
19025002	Su'si maa sa, nuu maa ni kúkanu ini sa, te máko kua'a ni tnu'u ja tna'a sa ja kan‑nuu, te máko jin jakundee ña'a ñayii ñatuu ka kunimani nuu sa ma.
19025003	Ja ndandaa kúu ja ndaka ñayii ka kukanu ini ña'a i maa ni ma chi másu jin tna'a i ja kan‑nuu, kovaa jin ndatna'a maa ñayii ñatuu ka kandija ja ká'an ni ma ja kan‑nuu.
19025004	Iya Tátnuni, kaxtnu'u ni ichi maa ni a, te kaxtnu'u ni naxe sa'a sa ja játna ini ni ma.
19025005	Kaxtnu'u ni naxe sa'a sa ja ndaa ma, vaa maa ni kúu Su'si sa, iya sa'a ja kaku sa nuu ja u'vi ma, te maa in‑ni ni kúkanu ini sa ndaka kivi ndaka ora.
19025006	Iya Tátnuni, ndaka'án ña'a ni sukan vivii kútoo ña'a ni ma, te kúnda'vi ini ña'a ni ma, vaa sukan ndimaa káxtnu'u ni nuu sa a.
19025007	Kovaa máko ndaka'án ni ndaka ja u'vi ni yo sa'a sa ma nuu ni kaa kuechi‑ka sa ma, vaa so'o xeen ni kaa sa, te ñatuu ni kandija ña'a sa ma. Su'va ndaka'án ña'a ni sukan kútoo ña'a ni ma, sukan nda'vi ini ni ma, vi Iya Tátnuni.
19025008	Iya va'a ini, iya sa'a ja ndaa kúu Su'si o a. Chukan kúu ja ndáka'an‑so'o ya nuu ñayii ka sa'a ja u'vi ma ja na jin ndasa'a i ja va'a ma, sukan kúni ya ma.
19025009	Vaa ñayii kúkanu ini ja maa Su'si ma, sana kuu koo va'a i ma chi maa ya kaxtnu'u ja sa'a i ja va'a ja ndaa ma, sukan kúni ya ma.
19025010	Te chukan kúu ja ñayii ka kandija sukan ni ka'an ya ma, ndimaa jin kuni i sukan kútoo ña'a ya ma, ji'in sukan kúnda'vi ini ña'a ya ma, ji'in sukan ndija ya ja ká'an ya ma.
19025011	Ja na koo jayiñu'u maa ni, Iya Tátnuni, te sakanu ini ña'a ni, vaa kua'a xeen kuechi ndiso sa a.
19025012	¿Nde in kúu ñayii yu'u ja ndakan Iya Tátnuni ma kuenda nuu i ma? Ñayii yukan ma chi maa ya kaxtnu'u ichi va'a ko kaka i ma.
19025013	Te koo sii ini i, te ndimaa koo va'a i, te sa'ya tata i ma chi jin nduta'vi i ñu'ú nuu ka iyo i ma.
19025014	Te Iya Tátnuni ma chi káxtnu'u ya ndaka ja iyo ja sa'a ya ma nuu i, vaa ni‑yu'u ni‑ini i ndánduku i ya ma, te jin jaku'ni ini i ndaka ja ni skuiso ya ma.
19025015	Chukan kúu ja maa sa chi ndimaa nde'ya nde'ya‑ni sa Iya Tátnuni ma, vaa maa ya sa'a ja kaku sa nuu yo'o skuili tachi ma, ja tnii ña'a i te sa'a sa ja u'vi kúni i ma.
19025016	Iya Tátnuni, konde'ya ña'a ni, te kunda'vi ini ña'a ni, vaa iyo maa in‑ni sa ya'a, te jiniñu'u ña'a sa, vaa ndó'o néni sa a.
19025017	Vaa ini anua sa ya chi kúxii xeen ini i, vi Su'si. Sa'a ni ja na jin ndiyo tnundo'o tnuneni iyo nuu sa a, te kaku sa.
19025018	Jikan‑ta'vi sa nuu ni ja konde'ya ni sukan ndó'o néni sa a, te sakanu ini ña'a ni ndaka kuechi sa ma, te xnaa ni.
19025019	Vaa jini maa ni ja ñayii ka kuni u'vi nuu sa a chi su'va ni ka kukua'a‑ka i, te ka saxiko ña'a i, te ka kuni i ja jin sa'a ña'a i ja u'vi.
19025020	Ko koto ña'a ni, te sa'a ni ja kaku sa nuu ja u'vi ma. Te máko kua'a ni tnu'u ja tna'a sa ja kan‑nuu ma, vaa maa in‑ni ni kúkanu ini sa.
19025021	Te ûni ni‑yu'u ni‑ini sa ká'an sa nuu ni a, te másu xnda'vi ña'a sa, vaa jini maa ni ja masu na ja u'vi sa'a sa, vaa kúkanu ini ña'a sa ja maa ni, te koo va'a sa.
19025022	Su'si maa sa, sa'a ni ja jin kaku ndaka ñayii ñuu Israel ma nuu ndaka tnundo'o tnuneni ka tna'a i ma.
19026001	Iya Tátnuni, ndaka'an ndakachi maa ni naxe iyo sa nuu ni a, vaa saña chi ni‑yu'u ni‑ini sa ndikin ña'a sa, te ñatuu nde jani uu jani uni ini sa, vaa nuu maa ni kúkanu ini sa.
19026002	Iya Tátnuni, konde'ya vava'a ni ini anua sa ya, te kototnuni ña'a ni naxe iyo ini anua sa ya, te ndaka'an ndakachi maa ni nú ja va'a kúu ndaka ja jani ini sa a.
19026003	Vaa saña chi ndimaa ñu'u ini sa ja maa ni chi iya nda'vi ini kúu ni, te chukan kúu ja nde kua'an nde vee sa chi ndimaa sa'a sa sukan kúni ni ma.
19026004	Vaa ñatuu nde kétna'a ini sa ji'in ñayii masu inundija i ja ka ka'an i ma, te ni masu nde ndikin sa i, vaa masu ka sa'a i sukan ka ka'an i ma.
19026005	Chukan kúu ja ûni ñatuu játna ini sa ja koo sa nuu ka ndatna'a i ma, vaa ndimaa ja u'vi ka sa'a i, te ni masu nama uun ni yo nukoo kaa sa ji'in i ja jin kaa sa xita, vaa masu ka sa'a i sukan játna ini ni ma.
19026006	Ndakate sa nda'a sa ya, ja kúni ka'an ja masu na ja u'vi ni yo sa'a sa, te sukan, te kuu ki'in kii sa nuu altar ni ma, vi Su'si Iya Tátnuni,
19026007	sukan‑va'a ndakuan‑ta'vi sa nuu maa ni, te ndaka'an ndakachi sa sukan vii sukan luu sa'a ni, vi Su'si.
19026008	Iya Tátnuni, játna ini xeen sa ja koo sa veñu'u nuu iyo ni a, vaa yukan kúu nuu iyo jayiñu'u ni ma.
19026009	Kivi kûu sa ma, máko jin xsia'a ni anua sa ya nuu ka ñu'u anua ñayii ni ka yo sa'a nanimaa ja u'vi ma, ni a nuu ka ñu'u anua ñayii ni ka ja'ni i in‑ka ñayii ma,
19026010	ni a nuu ka ñu'u anua ñayii ja ndimaa ja u'vi ni ka yo sa'a i ma, te ni ka yo kundee i ni ka yo xnda'vi i in‑ka ñayii ma, te ni ka yo ni'i i ja ka kuni i ma.
19026011	Kovaa saña chi ni‑yu'u ni‑ini sa kondikin ña'a sa, te kunda'vi ini ña'a ni, te chindee ña'a ni ja na kaku sa nuu ja u'vi ma.
19026012	Vaa saña chi jâ ka iyo ja'a sa a ichi maa ni a nuu kuu konukuiñi va'a sa a, te chukan kúu ja nuu ka ndatna'a ñayii ka kandija ña'a maa ni ma, yukan koo sa, te ndachiñu'u ña'a sa, vi Iya Tátnuni.
19027001	Iya Tátnuni ma kúu ñu'u xtnuu nuu sa a ja ndása'a sa kuenda, te maa ya sa'a ja kaku sa nuu ja u'vi ma, te ñatuu na in sa'a ja koyu'u sa. Vaa Iya Tátnuni ma kúu iya táa tnu'u ndee tnu'u ndatnu ja koteku sa. Chukan kúu ja masu na in sa'a ja koyu'u sa.
19027002	Ndaka jichi ja ka ndatna'a ñayii ka sa'a ja u'vi ma ja ñatuu ka kunimani i nuu sa a, ka sa'a i ja kúxii ini sa, vaa ka kuni i ja jin xnaa ña'a i. Kovaa maa i ni ka ndani'i, ni ka ndatna'a, te ni ka kotuu i, te ni ka skenaa i maa i.
19027003	Kovaa saña, visi ni ka ndakonduu ña'a soldado ma ja jin ka'ni ña'a de, kovaa masu koyu'u ini anua sa a. Te visi ndaka ñayii ñuu ma, jin ndokuiñi i ja jin kanaa i ji'in sa, kovaa saña chi kukanu ini sa Su'si ma ja maa ya chindee ña'a.
19027004	In‑ni ja ni jikan‑ta'vi sa nuu Iya Tátnuni ma, te chukan kúni sa ja na kuu sa'a sa: Ja na koo sa ve'e Iya Tátnuni ma ndaka kivi koteku sa a, te konde'ya konde'ya‑ni sa ya, te kuni sa sukan vii sukan luu kaa ya ma, te kakan‑tnu'u kakan‑tnu'u sa ya naxe ko sa'a ko kuu sa ma.
19027005	Vaa maa ya chu'u ña'a ini ve'e nuu iyo ya ma kivi kenda ja u'vi ma, vaa nuu iyo ya ma koo va'a sa te kaku sa nuu tnundo'o ma, vaa in nuu toto sukun sunkani ña'a ya.
19027006	Sani te ndonenuu sa, sukan‑va'a jin kuni ña'a ñayii ñatuu ka kunimani nuu sa ma ja ni kaku sa nuu tnundo'o tnuneni ma, te saña chi kivi sa nuu iyo Iya Tátnuni ma, te sii ini ndakua'a sa ya kiti ka'mi sa nuu ya ma, te kata sii ini sa, te ndachiñu'u sa Iya Tátnuni ma.
19027007	Iya Tátnuni, koniniso'o ni ja jikan‑ta'vi jikan‑ta'vi sa nuu ni a, te kunda'vi ini ña'a ni, te ndakone'e ni ja jikan‑ta'vi sa nuu ni a, vi Su'si.
19027008	Vaa ini anua sa ya sa'a ká'an: “Va'a‑ka ja na ndanduku o Su'si ma”, kúu sa ká'an sa. Te chukan kúu ja ndánduku ña'a sa a, vi Su'si Iya Tátnuni.
19027009	Máko chu'u ni ja ma ndani'i ña'a sa. Máko ndakiti ini ni te xtandiyo ña'a ni nuu iyo ni a, saña ja jinukuechi sa nuu ni a. Vaa maa ni kúu iya chíndee chítuu ña'a, te máko xndoo maa in‑ni ña'a ni, vi Su'si iya sa'a ja kaku sa ma.
19027010	Visi na jin xndoo ña'a yuva sa ma ji'in si'i sa ma, kovaa maa ni, vi Iya Tátnuni, chi ndakuan‑ta'vi ña'a ni nuu iyo ni a.
19027011	Iya Tátnuni, kaxtnu'u ni ichi ni ma, te skaka ña'a ni ichi ndaa ma, sukan‑va'a ñayii ñatuu ka kunimani nuu sa ma, máko jin kundee i nuu sa.
19027012	Máko kua'a ni tnu'u ja ñayii ñatuu ka kunimani nuu sa ma, te jin sa'a ña'a i sukan ka kuni maa i ma, vaa ni ka kenda koo kua'a ñayii ka ka'an tnu'u, kovaa masu ja ndaa kúu ja ka ka'an i ja kuu sa a, te jin sa'a ndeva'a ña'a i ka kuni i.
19027013	Nute ma kukanu ini sa Su'si ma chi xtaya sa, kovaa kúkanu ini sa ya ja nani ka iyo o ñuu ñayivi a chi kuni sa sukan kútoo ña'a ya ma te kúnda'vi ini ña'a ya ma.
19027014	Kukanu ini ni Iya Tátnuni ma, te ndani'i ni tnu'u ndee tnu'u ndatnu, te máko xtaya ini anua ni a. Saa vi, kondetu ni Iya Tátnuni ma.
19028001	Iya Tátnuni, nuu maa ni jikan‑ta'vi sa, vaa maa ni kúu kuenda tnu'u in toto núkuiñi vava'a, te chukan kúu ja kúkanu ini ña'a sa maa ni. Te máko ya'a nuu ña'a ni, vaa maa sa chi masu nde ndúnaa ña'a sa, kovaa nuna ndunaa ña'a ni ma chi sukan‑nka‑ni ka kuu ñayii ni ka ji'i ma, sukan‑nka‑ni ko kuu sa.
19028002	Te chukan kúu ja nduu nda'a sa ya ndóne'e sa ichi nuu iyo veñu'u ii ni a, te jikan‑ta'vi jikan‑ta'vi sa nuu ni a, te koniniso'o ni ndaka ja ká'an káchi sa a.
19028003	Máko ki'in ni jin xsia'a ña'a ni nuu jin xsia'a ni ndaka ñayii ka sa'a ja u'vi ma, ja ndimaa ja u'vi ma ka ñu'u ini i ja jin sa'a i ma. Te ndaka ñayii ya'a chi ka ka'an i ja ka iyo mani i ji'in tna'a i ma, kovaa masu inundija i ja ka ka'an i ma chi ndimaa ja u'vi ka ñu'u ini i.
19028004	Te ndaka sukan ka sa'a ka kuu i ma chi maa ni ndakan kuenda nuu i, te jin ndani'i jin ndatna'a maa i ndaka ja u'vi ni ka yo sa'a i ma. Te ndaka sukan ni ka yo sa'a, ni ka yo kuu i ma chi maa ni sa'a ja jin ndando'o jin ndaneni ndaka i.
19028005	Vaa ñatuu ni ka jito va'a i ndaka ja ni sa'a Iya Tátnuni ma ji'in nda'a ya ma, te chukan kúu ja másu ndokani‑ka ya i, su'va xnaa ya i.
19028006	Jayiñu'u kóo nuu Iya Tátnuni ma, vaa ni yo niniso'o ya ja ni jikan‑ta'vi, ni jikan‑ta'vi sa nuu ya ma.
19028007	Te maa Iya Tátnuni ma taa tnu'u ndee tnu'u ndatnu, te maa ya kasi ndee kasi ndoso ja ñatuu na ja u'vi ki tna'a ña'a. Vaa maa in‑ni ya kúkanu ini ini anua sa ya, te maa ya ni chindee ña'a. Te chukan kúu ja iyo sii ini xeen ini anua sa ya, te sii ini xeen jita sa ndáchiñu'u sa Su'si ma.
19028008	Vaa maa Iya Tátnuni ma kua'a tnu'u ndee tnu'u ndatnu ñayii ñuu maa ya ma, te maa ya sa'a ja kaku tee ni kaji ya ma, vaa maa ya ni sunkoo de ja na tatnuni de, te ko sa'a de ja va'a ma.
19028009	Iya Tátnuni, sa'a ni ja jin kaku ñayii ñuu maa ni ma, te kua'a ni ja vii ja va'a ñayii kúu ñuu maa ni a ja ni kundee ni ni ndani'i ni i, te kuenda maa ni ni ka nduu i. Te maa ni ko koto vava'a i, te kua'a ni ja jin kaa jin ko'o i ni‑kani ni‑jika.
19029001	Ndijin ja ka kuu ni sa'ya Su'si ma, jin ndakua'a ni jayiñu'u nuu Iya Tátnuni ma, te jin ndaka'an jin ndakachi ni sukan tátnuni ya ma, vaa maa in‑ni ya iyo tnu'u ndee tnu'u ndatnu.
19029002	Te jin ndaka'an jin ndakachi ni sukan sa'a sukan kúu Iya Tátnuni ma, vaa ja sukan nani ya ma, te jin ndachiñu'u vivii ni ya, sukan iyo ja jin ndachiñu'u o ya ma.
19029003	Te onde siki ndute ma ka jiniso'o o ja ká'an Iya Tátnuni ma, te maa ya sa'a ja kána savi ma, te maa ya chi iyo ya ja tatnuni ya nuu ndute kua'a xen‑xeen ma.
19029004	Vaa ja ká'an Iya Tátnuni ma chi ûni nini'i ká'an ya ja tátnuni ya ma, te maa in‑ni ya iyo jayiñu'u ma.
19029005	Vaa ja ká'an Iya Tátnuni ma, te ka tna'nu yutnu ka kuu tnu itni ka iyo ñuu nani Líbano ma.
19029006	Te ja ká'an ya ma, te ni ka kandava, ni ka kandita ñuu nani Líbano ma sukan ka kandava ka kandita xndiki kuechi ma. Te sukan tna ni sa'a ya ñuu nani Sirión ma sukan ka kuu tna sa'ya xndiki yuku ma.
19029007	Te ja ká'an Iya Tátnuni ma, te jikin ñu'u káyu kóko ma.
19029008	Te ja ká'an maa Iya Tátnuni ma, te tnáa yuku nuu ñatuu kuiti nawa iyo ma, te suni maa ya sa'a ja tnáa yuku ñuu nani Cades ma nuu ñatuu kuiti nawa iyo ma.
19029009	Te ja ká'an Iya Tátnuni ma, te ka tna'nu yutnu ka kuu yutnu kaji ma, te ûni ka nduyanda kuiti‑nka ndaka yuku na'nu ma. Te chukan kúu ja ve'e nuu ka ndachiñu'u i ya ma chi ka ndaka'an i ndaka sukan iyo tnu'u ndee tnu'u ndatnu ya ma, te kúu sa'a ya ndaka ma.
19029010	Te maa Iya Tátnuni ma ni sa'a ja ni kii ndute kua'a xeen ma ñuu ñayivi a, te maa ya iyo ja tatnuni ya ni‑kani ni‑jika, sukan kúu in Rey ma ja núkoo va'a de ma te tátnuni de ma, sukan kúu ya.
19029011	Maa Iya Tátnuni ma kua'a tnu'u ndee tnu'u ndatnu ja jin ko kuu ñayii ñuu maa ya ma, te sa'a ya ja jin koo vii jin koo va'a i, te jin koo mani i.
19030001	Iya Tátnuni, ni‑yu'u ni‑ini sa ndáchiñu'u ña'a sa, vaa maa ni ni sa'a ja ni nukuiñi va'a sa. Te ñatuu ni wa'a ni tnu'u ja jin jakundee ña'a ñayii ñatuu ka kunimani nuu sa ma.
19030002	Su'si maa sa, nuu maa in‑ni ni ni jikan‑ta'vi, ni jikan‑ta'vi sa, te ni ndasava'a ña'a ni.
19030003	Su'si maa sa, maa ni ni sa'a ja ni ndateku sa, vaa nú ña'a chi ini anua sa ya chi jâ iyo yatni i nuu ka iyo ñayii ni ka ji'i ma nkuu.
19030004	Jin kata ni, te jin ndachiñu'u ni Iya Tátnuni ma, ndaka ni ja ñatuu‑ka na ja u'vi ka sa'a ni ma, te jin ndaka'an ni ja iya ii kúu ya.
19030005	Vaa Su'si ma chi nunuu‑ni kúu ja ndakiti ini ya ma, kovaa ja nda'vi ini ya ma chi ni‑kani ni‑jika iyo. Te chukan kúu ja visi jakuaa ma kúxii kúnda'vi ini maa o, kovaa nú ni ndii ma, sani te jâ ni ndusii ini o.
19030006	Te nuu ni nduvii, ni nduva'a sa ma, te ni jiña'a sa ya: “Másu nde ichi ki'in‑ka sa, vi Su'si”, kúu sa jiña'a sa ya.
19030007	Te sukan, vi Iya Tátnuni, te ja ni kunda'vi ini ña'a ni, te ja maa tnu'u ndee tnu'u ndatnu ni a, te ni sunkani vava'a ña'a ni sukan núkuiñi in yuku ma. Kovaa nuu ñatuu nde ni jini‑ka ña'a sa ma, te ni yu'u xen‑xeen sa.
19030008	Nuu maa in‑ni ni, vi Iya Tátnuni, ka'an kachi sa, te kakan‑ta'vi kakan‑ta'vi sa nuu ni ja na chindee ña'a ni.
19030009	¿Nawa chíndee ña'a i maa ni, nuna kûu sa te jin chu'u ña'a i ma? Vaa ñuyaka ma chi másu kuu ndachiñu'u‑ka ña'a i ma. Te ni masu ndaka'an ndakachi i ja va'a ja ndaa sa'a ni ma.
19030010	Iya Tátnuni, koniniso'o ni, te kunda'vi ini ña'a ni saña, vaa maa ni kúu iya chíndee chítuu ña'a, vi Su'si.
19030011	Su'si maa sa, ni ndaxsama ni ndaka ja ni yo kuxii, ni yo kunda'vi ini sa ma, ji'in ja ni yo ndakani, ni yo ndaka'vi ini sa ma. Te vitna chi kandava kandita sa ja ni ndusii ini xeen sa, ni sa'a ni, vaa ni xtandiyo ni sa'ma tindayi ni yo ne'nu sa ma, te ni ndataa ni tnu'u ndee tnu'u ndatnu ni ma.
19030012	Te chukan kúu ja nuu maa in‑ni ni kata sa, te ndaka'an ndakachi sa sukan vii sukan luu chíndee ña'a ni a, te ni masu kasiyu'u sa. Su'si maa sa, Iya Tátnuni, ndachiñu'u ña'a sa ni‑kani ni‑jika.
19031001	Iya Tátnuni, nuu maa in‑ni ni kúkanu ini sa, te ni masu sanuu sa nawa jin ka'an maa ñayii ma, vaa maa tnu'u ndaa tnu'u ndija ni a sa'a ja kaku sa.
19031002	Su'si maa sa, koniniso'o ñukuun ni ja jikan‑ta'vi sa nuu ni a, te kii ni ki chindee kunu ña'a ni, sukan‑va'a kaku sa nuu tnundo'o tnuneni ma. Vaa maa ni kúu kuenda kúu in toto núkuiñi vava'a ma, te chukan kúu ja kúkanu ini ña'a sa, te nuu maa ni iyo ndaka tnu'u ndee tnu'u ndatnu ja sa'a ja kuu kaku sa nuu tnundo'o tnuneni ma.
19031003	Vaa maa ni kúu kuenda kúu in toto núkuiñi vava'a ma, te maa ni kúu sukan kúu in ve'e sukun sukun nuu kuu kaku sa ma, vaa maa ni skaka ña'a ichi va'a ma, te ja sukan sa'a ni ma, te jin ndachiñu'u ña'a ñayii ma.
19031004	Ndatava ña'a ni nuu yo'o ni ka satu'va i ja ni ka tnii ña'a i ma, vaa nuu maa ni kúu nuu kuu kaku sa, vi Su'si.
19031005	Te nuu nda'a maa ni ndásonee sa ini anua sa ya, vaa maa ni ni chunaa ja ni kaku sa nuu ja u'vi ma. Iya Tátnuni, maa ni kúu Su'si ndija.
19031006	Saña, vi Su'si, chi ñatuu játna ini sa ndaka ñayii ka kukanu ini tna'a ja masu Su'si ka kuu ma. Vaa saña chi maa ni, vi Iya Tátnuni, kúkanu ini sa.
19031007	Te koo sii ini xen‑xeen sa, vaa maa ni kúnda'vi ini ña'a, vaa ni jini ni ja kúxii ini sa ma, te ni jini maa ni ja ini anua sa ya, ndó'o néni i ma.
19031008	Te ñatuu ni wa'a ni tnu'u ja suchi ñatuu ka kunimani nuu sa ma, te jin ni'i ña'a i chi su'va ni ndasunkani ña'a ni nuu nune kua'a‑ka ma.
19031009	Kunda'vi ini ña'a ni, vi Iya Tátnuni, vaa ndó'o néni sa, te ve jin kuita‑nka nduchinuu sa ya, ji'in anua sa ya, ji'in ni‑ka'nu yikikuñu sa ya, ja kúxii ini sa.
19031010	Ndaka kivi vee sa ñuu ñayivi a, ve ndi'i sa sa'a maa tnundo'o tnuneni kénda nuu sa a, te ñatuu‑ka na tnu'u ndee tnu'u ndatnu neva'a sa ja sa'a ña'a maa ja u'vi ma, te yiki sa ya chi ve jin kuita i.
19031011	Te ndaka ñayii ñatuu ka kunimani nuu sa ma chi kuenda tnu'u ja in mi'i‑nka‑ni kúu sa nuu i ma, te ñayii iyo yatni ji'in sa ma, vi'i‑ka ka sa'a ña'a i, te ñayii ka jini ña'a nde kua'an nde vee sa ma chi ka jinu ndee ña'a i kuan koo i.
19031012	Te ni ka ndunaa ña'a i, kuenda tnu'u ja in ñayii jâ ni ji'i kúu sa, te sukan kúu in vasu jâ ni ta'vi, sukan‑nka kúu sa nuu i ma.
19031013	Vaa jiniso'o sa ja kua'a ñayii ma, ka ka'an i tnu'u sa ma, te ka xsiu'u ña'a i nde kua'an nde vee sa ma. Te nú ka ndatna'a i, te ka ndatnu'u tna'a i ja jin ka'ni ña'a i, vaa ñatuu nde ka kunimani i nuu sa.
19031014	Kovaa saña chi maa ni kúkanu ini sa, vi Iya Tátnuni, te ká'an sa nuu ni ja maa ni kúu Su'si sa.
19031015	Nuu nda'a maa ni iyo sa, te máko kua'a ni tnu'u ja jin tnii ña'a ñayii ñatuu ka kunimani nuu sa ma te ka sondikin ña'a i ma.
19031016	Te saña ja jinukuechi sa nuu ni a, sa'a ni ja jin kuni i ja iyo ni ji'in sa. Te ja nda'vi ini ni a, te sa'a ni ja kaku sa.
19031017	Te máko kua'a ni tnu'u ja tna'a sa ja kan‑nuu, vi Iya Tátnuni, vaa nuu maa in‑ni ni ni jikan‑ta'vi sa ma. Te tetniñu ni ñayii ka sa'a ja u'vi ma nuu kuan koo ñayii ni ka ji'i ma, sukan‑va'a máko jin ka'an‑ka i.
19031018	Sa'a ni ja jin nduñi'i ñayii ka ka'an tnu'u ñayii ka sa'a ja va'a ja ndaa ma. Vaa másu nde ka tnii i kuenda, te ka ka'an ndeva'a i, te ka saxiko i ñayii ka sa'a ja va'a ja ndaa ma.
19031019	Ja vava'a kúu ndaka ja sa'a ja kúu ni ja jin kuu ndaka ñayii ka sa'a sukan tátnuni ni ma, vaa maa ni chi sa'a ni ja jin kuni ndaka‑ka ñayii ma sukan vivii chíndee ni ñayii ka kukanu ini ña'a i maa ni ma, vi Su'si.
19031020	Te maa ni, jasi ndee jasi ndoso ni i nuu ja u'vi ma, vaa iyo ni ji'in i, te sa'a ni ja ka kaku i nuu ñayii ka kuni ja jin sa'a ndeva'a ña'a i ma. Te ini ve'e ni ma ka yinee va'a i, te sa'a ni ja ñatuu ka jiniso'o i ja ka ka'an ndeva'a ñayii ñatuu ka kunimani nuu i ma.
19031021	Iya sa'a ja vii ja va'a kúu Iya Tátnuni ma, vaa ni kutoo ña'a ya, te kua'a xeen ja vii ja va'a ni sa'a ya ja kuu sa ora nuu ni ndo'o ni neni sa ma.
19031022	Kovaa ni kenda ja ni jani ini sa ja jâ ni xndoo ña'a ni te kúu maa kúu in‑nka sa nkuu. Kovaa nuu ni ndakune'e ña'a sa ja na chindee ña'a ni ma, te maa ni chi ni jiniso'o ni ja ni ka'an sa ma.
19031023	Ndaka ni ja ñatuu‑ka na ja u'vi ka sa'a‑ka ni a, jin kutoo ni Iya Tátnuni ma chi jito va'a ya ñayii ja ni‑yu'u ni‑ini i ndáchiñu'u i ya ma. Kovaa ñayii ka jani ini ja maa i ka kuu‑ka ma chi sa'a ya ja jin ndando'o jin ndaneni i ndaka ja ka sa'a ka kuu i ma.
19031024	Jin ku'un vava'a ini ni, te jin ndatnii ni tnu'u ndee tnu'u ndatnu ini anua ni a, ndaka ni ja ka kukanu ini ni Iya Tátnuni ma.
19032001	¡Naka vii naka va'a kúu ñayii ja jâ ni sakanu ini Iya Tátnuni ma kuechi i ma te ni ka naa ndaka ja u'vi ni yo sa'a i ma!
19032002	¡Naka vii naka va'a kúu ñayii ja ñatuu ndánduku‑ka Iya Tátnuni ma ndaka ja u'vi ni yo sa'a i ma te ndakan‑ka ya kuenda nuu i ma, te ini anua i ma ñatuu‑ka na tnu'u xnda'vi tna'a iyo!
19032003	Nani ni jasiyu'u sa kuechi sa ma, te yikikuñu sa ma, ni kuita‑nka i ja ni tnana u'vi sa nii nduu ma,
19032004	vaa nduu ma ji'in jakuaa ma ni yo kuvee nda'a ni a siki sa a, te ni nduu sa sukan ka nduu ita ma ja ka xii i ma. Sukan kúu tiempu i'ni xeen ma, sukan ni kuita sa.
19032005	Te ni ndaka'an ni ndakachi sa kuechi sa ma nuu ni a, te ñatuu ni chu'u sa ja u'vi ni yo sa'a sa ma. Ni jani ini sa: “Ndáka'an ndákachi o ndaka kuechi o ma nuu Iya Tátnuni ma”, te ni sakanu ini ña'a ni kuechi sa ma, ji'in ja u'vi ni yo sa'a sa ma, vi Su'si.
19032006	Visi na yanduu ndute ma nuu ñu'u de ma te ndakana de, kovaa masu kenda de nuu ka iyo ñayii ma. Te sukan kúu ni ji'in ñayii ka iyo va'a nuu ni ma chi ka jikan‑ta'vi i nuu ni ora ka kuxii xeen ini i ma, te maa ni chi chíndee ni i.
19032007	Maa ni kúu nuu kuu chu'u sa, te ko koto va'a ña'a ni nuu kua'an nuu vee sa ma, te ñatuu nawa ndo'o sa, te ndimaa ko kata sa yaa ja ka ka'an ja ni sa'a ni ja jâ ni kaku sa nuu ja u'vi ma.
19032008	Te sa'a ká'an Su'si o a: “Sa'a sa ja jaku'ni ini ni, te kaxtnu'u sa ichi ko kaka ni, te kaxtnu'u sa tnu'u ndichi nuu ni a, te ko koto ña'a sa.
19032009	Máko kuu ni sukan kúu in caballu xi sukan kúu in mula, ja ñatuu ka jaku'ni ini ti ma, vaa inundee xeen ini ti, te nde nini ja jin kinee kaa yu'u ti ma te jin konu'ni i ji'in in yo'o, vaa nú ña'a chi másu jan koo ti jan tu'va ña'a ti”, kúu ya ká'an ya.
19032010	Ñayii ñatuu ka kandija ja ká'an Iya Tátnuni ma chi kua'a xeen ja jin ndo'o jin neni i, kovaa ñayii ka kukanu ini Iya Tátnuni ma chi ka ndakonduu ña'a ja nda'vi ini ña'a ya ma.
19032011	Jin koo sii ini ni nuu Iya Tátnuni ma, te jin koo sii ini xeen ni, ja ka kuu ni ñayii ka sa'a ja va'a ja ndaa ma, te jin kata ndaka ni, ja ka kuu ni ñayii ka iyo ndaa ini anua ni a nuu Su'si ma.
19033001	Ndaka ni ja ka sa'a ni ja va'a ja ndaa ma, jin kata sii ini ni nuu Iya Tátnuni ma. Ndaka ni ja ni‑yu'u ni‑ini ni ka sa'a ni ja va'a ma, jin kona'a ni ja ja vii ja va'a kúu ja jin ndachiñu'u ni ya ma.
19033002	Jin tee ni guitarra xi arpa, te jin kata ni, te jin ndachiñu'u ni ya.
19033003	Jin kata ni yaa jaa ka kutu'va ni ma nuu Su'si ma, te vivii jin tee ni yaa ma, te jin kata sii ini xen‑xeen ni.
19033004	Vaa tnu'u Iya Tátnuni a chi tnu'u ndaa tnu'u ndija kúu, te ndaka ja ká'an ya ma, te sukan sa'a ya.
19033005	Vaa maa ya chi játna ini ya ja ndaa ja ndija ma. Te ni‑ka'nu ñuu ñayivi a iyo tnu'u nda'vi ini ya ma.
19033006	Ja ni sa'a Iya Tátnuni ma kúu ja ni ka'an ya, te ni ka kuva'a andivi a. Te ja ni tutachi ya ji'in yu'u ya ma, te ni ka kuva'a ndaka tiuxini ka iyo andivi a.
19033007	Vaa maa ya chi kúu ndáxtutu ya ndute mar ma in‑ni nuu ku'un de ma kuenda ñu'u ndute ma in nuu ñajin ma‑ni.
19033008	Ndaka ni, ja ka iyo ni ñuu ñayivi a, jin koyu'u ni Su'si Iya Tátnuni ma, te máko jin ko sa'a‑ka ni ja u'vi ma, vaa maa ya ndakan kuenda nuu ndaka ñayii ñuu ñayivi a.
19033009	Vaa ja ni sa'a ya kúu ja ni ka'an ya, te ni ka kuva'a ndaka ja ka iyo a, te ja ni tatnuni ya ma, te ni ka jinkuiñi vava'a ndaka.
19033010	Te chukan kúu ja maa Iya Tátnuni ma chi kuu ndakana ya ndaka ja ka jani ini ndaka ñayii ka iyo ni‑ka'nu ñuu ñayivi a, ja maa i‑ni, te kuu jin sa'a i ma.
19033011	Kovaa tna'a ja jani ini maa Su'si ma ja sa'a ya ma chi ni‑kani ni‑jika iyo, te masu na in kuu ndakana.
19033012	Ja vava'a ka kuu ñayii ka iyo in ñuu ma, nuu ka kukanu ini i Su'si Iya Tátnuni ma, vaa ñuu yukan chi maa ya ni kaji ja nduu kuenda maa ya.
19033013	Vaa Iya Tátnuni ma chi onde andivi ma, te nde'ya ya ndaka ñayii ñuu ñayivi a.
19033014	Te onde nuu iyo ya ma, te nde'ya ya ndaka ja ka sa'a ka kuu ñayii a onde nuu ñu'ú ya.
19033015	Kuechi ja maa ya ni sa'a ini anua ndi‑in ndi‑in ñayii ma, te chukan kúu ja ñukuun jito ya ndaka ja ka sa'a ka kuu i ma.
19033016	Ni‑in rey ma, másu jin kundee soldado ka jito ña'a ma ja kaku de, ni a jin kaku ñayii ka jani ini ja maa i inundatnu xen‑xeen‑ka ma.
19033017	Te ni a caballu ma, visi kiti ndatnu xen‑xeen kúu ti ma, kovaa masu kundee ti ja kaku ñayii yoso ti ma.
19033018	Kovaa Iya Tátnuni ma chi kúndee ya jito ya ñayii ka kandija ja ká'an ya ma te ka kukanu ini i ya ja chindee ña'a ya, vaa iya va'a ini kúu ya.
19033019	Vaa sa'a ya ja jin kaku i, te masu jin kûu i, te sa'a ya ja jin koteku i kivi koo soko koo tnama ma.
19033020	Yo'o chi ka kukanu ini o Iya Tátnuni ma, vaa maa ya chindee ña'a, te maa ya kasi ndee kasi ndoso ja ñatuu nawa sa'a ña'a ja u'vi ma.
19033021	Te chukan kúu ja nuu maa Iya Tátnuni ma na jin koo sii ini ini anua o a, vaa ûni ka kukanu ini o nuu maa ya ja kúu ya iya ñatuu na ja u'vi sa'a ma.
19033022	Iya Tátnuni, kunda'vi ini ña'a ni, sukan ka kukanu ini sa ja sa'a ni ja jin kuu sa a.
19034001	Ndaka kivi ndimaa ndachiñu'u sa Su'si ma ji'in ndaka ja sa'a ja kúu sa ma, te ndimaa ko kata sa nuu maa ya.
19034002	Ja maa ya, te iyo jayiñu'u xeen ini anua sa a te chukan kúu ja jita sa a, te ja jin kuniso'o ñayii inukuee ini ma, te jin koo sii ini i.
19034003	Jín ndututu ndaka o, te jín ndachiñu'u o ya, te ja jin ka'an jin kachi o ma kúu ja iya ka'nu xeen kúu ya.
19034004	Ni ndanduku sa Iya Tátnuni ma, te ni jiniso'o ya ja ni jiña'a sa ma, te ni sa'a ya ja ni kaku sa nuu ndaka ja ni yo yu'u sa ma.
19034005	Ndaka ñayii ni ka ndanduku ya ma te maa in‑ni ya ka nde'ya i ma, te ni ka ndundijin nuu i ma, te lili yu'u lili nuu i kuan koo i, te masu nde ka kukan‑nuu i.
19034006	Te tee nda'vi ya'a chi ni ndakune'e jajaa de Su'si Iya Tátnuni ma, te ni jiniso'o ya ja ni jiña'a de ma, te ni sa'a ya ja ni kaku de nuu ndaka tnundo'o tnuneni ma.
19034007	Vaa ángel jinukuechi nuu Iya Tátnuni ma chi ûni ndákonduu i jito vava'a i ñayii ka kandija ja ká'an ya ma, te ñatuu wa'a i tnu'u ja nawa sa'a ña'a suchi ñatuu kúnimani nuu ñayii ma.
19034008	Jin kototnuni ni, te jin kuni ni ja va'a xeen ini Su'si o Iya Tátnuni ma. ¡Te naka va'a kúu ñayii kúkanu ini ya ma!
19034009	Jin kandija ndija ni ja ká'an Su'si o Iya Tátnuni ma, ndaka ni ja ñatuu‑ka na ja u'vi ka sa'a ni a, vaa ñayii kándija ndaka ja ká'an ya ma chi ko ni'i ko tna'a i ndaka ja jiniñu'u i ma.
19034010	Vaa ndika'a kuechi ma chi kénda kivi ja ñatuu ka ni'i‑ka ti ja jin kaa ti, kovaa ñayii ka ndanduku Su'si ma chi ndaka ja vii ja va'a ma jin ni'i i, te ñatuu nawa ko ka'ni ña'a i.
19034011	Ne'e koo ni, sa'ya maa sa, te jin koniniso'o ni ja ká'an sa a, vaa káxtnu'u sa naxe jin ko ndi ini ni ja jin kandija ni ndaka ja ká'an Su'si ma.
19034012	¿Nde ni kúni ja koteku ni kua'a xeen kivi, te kuni ni ja va'a ma?
19034013	Te ko koto va'a ni yaa ni a, ja máko ka'an ni ja u'vi ma, te ko koto va'a ni ñií yu'u ni a, ja máko xnda'vi ni ñayii ma.
19034014	Kakayata ni nuu ja u'vi ma, te nduku ni ja sa'a ni ja va'a ma. Nduku ni ja koo mani ni ji'in ndaka ñayii ma, te ndimaa sukan ko sa'a ni.
19034015	Vaa Su'si Iya Tátnuni ma chi nde'ya nde'ya‑ni ya nuu ka iyo ñayii ka sa'a ja va'a ja ndaa ma, te niniso'o ñukuun ya ja ka jikan‑ta'vi ka jikan‑ta'vi i nuu ya ma.
19034016	Kovaa Su'si Iya Tátnuni ma, ndákiti ini ya nuu ñayii ka sa'a ja u'vi ma, te xnaa ya i ñuu ñayivi a, sukan‑va'a ñatuu na in ndaka'án‑ka ña'a.
19034017	Te ñayii ka sa'a ja va'a ja ndaa ma, ora ka ndakune'e jajaa i Su'si ma, te niniso'o ya ja ka jiña'a i ya ma, te sa'a ya ja jin kaku i nuu ndaka tnundo'o tnuneni ka ndo'o ka tna'a i ma.
19034018	Vaa iyo yatni Su'si ma ja sa'a ya ja jin kaku ñayii ka kuxii ka kunda'vi ini ma ja ñatuu‑ka na tnu'u kanu ini ka neva'a i ma.
19034019	Visi kua'a xeen tnundo'o tnuneni tná'a ñayii sa'a ja va'a ja ndaa ma, kovaa sa'a Su'si Iya Tátnuni ma ja vivii yanduu yandoso i nuu ndaka tnundo'o tnuneni yukan.
19034020	Te jito vava'a ya ndaka yiki i ma, te ni‑in masu tna'nu.
19034021	Kovaa ñayii sa'a ja u'vi ma chi maa ja u'vi sa'a i ma ndaka'ni ña'a, te kûu i, te ñayii ka kuni u'vi nuu ñayii ka sa'a ja va'a ja ndaa ma chi jin ndachunaa maa i.
19034022	Kovaa maa Su'si Iya Tátnuni ma chi sa'a ya ja ñayii ka jinukuechi nuu ya ma chi jin kaku anua i ma nuu ja u'vi ma, te masu nawa jin ndachunaa i, vaa ni ka kukanu ini i maa ya ma.
19035001	Iya Tátnuni, kanaa maa ni ji'in ñayii ka kuni ja jin kanaa i ji'in sa ma. Kunda'a maa ni i, te sa'a maa ni i naxe kúni ni.
19035002	Kinda'a ni tna'a ja kasi ndee ña'a ni nuu ja u'vi ma, te kii ni ki chindee ña'a ni.
19035003	Te tnii ni lanza ni ma, te kanaa maa ni ji'in ñayii ka sondikin ña'a ja jin sa'a ña'a i ja u'vi ma. Kuña'a ni ini anua sa a: “Ru'u ya kúu iya sa'a ja kaku ro nuu ñayii ka kuni u'vi nuu ro ma”, kuña'a ni.
19035004	Ndaka maa ñayii ka kuni ja jin ka'ni ña'a i ma, ndaka i ja ka kuni i ja jin sa'a ña'a i ja u'vi ma, jin ndakukan‑nuu maa i, te jin ndakunu i jin nu koo i.
19035005	Vaa ángel jinukuechi nuu Iya Tátnuni ma, sa'a i sukan sa'a kajin yi'i ma, ja onde jika onde jika‑nka xndava i paja ma. Sukan sa'a i ñayii ñatuu ka kunimani nuu sa a.
19035006	Te ichi kuan koo i ma na ndunee te ndúndi'vi, sukan‑va'a jín ndo'o jín neni i, vaa sondikin ña'a ángel jinukuechi nuu Iya Tátnuni ma.
19035007	Vaa másu na kuechi sa, te ni ka ke'en‑su'va ña'a i, te masu na kuechi sa, te ni ka jate i in yavi ja ka kuni i ja kêe sa nkuu.
19035008	Kovaa maa ni, vi Su'si, sa'a ni ja sanaa sanaa‑ni, te ndénda ndaka ja u'vi ni ka jani ini i ja jin sa'a ña'a i nkuu ma, te jín ndani'i jín ndatna'a maa i.
19035009	Sani te ini anua sa ya chi koo sii ini xen‑xeen i nuu Iya Tátnuni ma, vaa maa ya kúu iya ni sa'a ja ni kaku sa ma.
19035010	Ni‑yu'u ni‑ini sa kuña'a sa Su'si ma: “Masu na in‑ka kúu sa'a sukan sa'a ni a, vi Iya Tátnuni, vaa sa'a ni ja ka kaku ñayii nda'vi ka ndo'o ka neni i ma, ja ka sa'a ka kuu ña'a ñayii ka tatnuni‑ka ma, vaa ûni ka ndaxtandee ndi'i kuiti i nawa ka neva'a ñayii nda'vi ma”, kuña'a sa Su'si ma.
19035011	Ni ka kenda koo ñayii ka skanduu yu'u ja kuu sa ma, vaa ka kuni i ja jin sa'a ña'a i ja u'vi, te ka jikan‑tnu'u ña'a i tna'a ja másu jini sa ma.
19035012	Te ndaka ja va'a ni sa'a sa ma, te ndimaa ja u'vi ka ndasa'a ña'a i, te kúxii xeen ini sa ja sukan ka sa'a ña'a i ma.
19035013	Vaa saña chi kivi ni ka ku'u i ma chi ni yo kuxii xeen ini sa ja sukan ka ndo'o ka neni i ma, te ni yo jakone'nu sa sa'ma tindayi ma, te ñatuu ni yo jaa sa xita, te ñatuu ni yo kuita ini anua sa ma, ja ni yo jikan‑ta'vi, ni yo jikan‑ta'vi sa nuu ni ma ja jin kuu i ma, vi Su'si.
19035014	Ni yo kuxii, ni yo kunda'vi ini sa, kuenda tnu'u ja si'i sa ma ni ji'i, xi kuenda tnu'u ja in ñayii kétna'a xeen ini ji'in sa ma, xi kuenda tnu'u ja in ñani sa ma ni ji'i.
19035015	Kovaa kivi ni xtaya sa ma te ni ndo'o, ni neni sa ma chi ndaka i ni ka ndututu, te ni ka jakundee ña'a i, kuenda tnu'u ja in ñayii ñatuu nde ka jini i te ñatuu nde jiniñu'u‑ka kuu sa nuu i ma, te ûni ni ka sa'a ndeva'a ña'a i, sukan ka kuni maa i ma.
19035016	Te ni ka xndo'o, ni ka xneni ña'a i, te kini ka nde'ya ña'a i ja ka kiti ini i nuu sa ma.
19035017	Iya Tátnuni, ¿na saa‑ka kivi ko ndo'o ko neni sa, saa sa'a ni ja kaku sa nuu ñayii ya'a ja kini ka kuu yu'u i sukan ka kuu yu'u ndika'a ma? ¿Te na saa‑ka kivi, sana sa'a ni ja kaku sa nuu i? Vaa in‑ni jichi vee sa ñuu ñayivi a.
19035018	Te saña chi nuu ka ndatna'a kua'a xeen ñayii ñuu maa ni a, te ndaka'an ndakachi sa sukan va'a ini ni ma, te ndachiñu'u ña'a sa nuu ka iyo kua'a xeen ñayii ma, ja ndakuan‑ta'vi sa nuu ni a.
19035019	Máko jin koo sii ini ñayii ñatuu ka kunimani nuu sa ma ja ndó'o néni sa ma, vaa ka skuita yu'u ka skuita nuu i nuu sa ma, te masu na kuechi sa.
19035020	Vaa ñatuu nde ka nduku i ja jin koo mani i ji'in ñayii inukuee ini ma, su'va ka ndatnu'u tna'a i ja jin ke'en‑su'va i ñayii yukan.
19035021	Ka kayu'u ka kayu'u‑nka i ja ka jakundee ña'a i, te ka ka'an i: “Jin konde'ya ni, te jin kuni ni naxe kuu kuu‑nka tu tee ka nde'ya o a”, ka ka'an i.
19035022	Maa ni chi jâ jini ni ndaka ja ka sa'a ka kuu ña'a i a, vi Iya Tátnuni, te máko kasiyu'u ni, te máko xndoo ña'a ni.
19035023	Ndokuiñi ni, vi Iya Tátnuni, Su'si maa sa, te sa'a ndaa ni tniñu sa a ji'in ñayii ya'a, te chindee ña'a ni, vaa masu na kuechi sa.
19035024	Ndaka'an maa ni naxe iyo sa nuu ni, vi Iya Tátnuni, Su'si maa sa, sukan iyo tnu'u ndaa tnu'u ndija ni a, te máko jin jakundee ña'a ñayii ñatuu ka kunimani nuu sa a.
19035025	Te máko jin kani ini i te jin ka'an i: “Cha'a kúu ja ka ñu'u ini o ma, te jâ ni ka kundee o nuu de, te skenaa de maa de”, jin ka'an i.
19035026	Ndaka maa ñayii ka kusii ini ja sukan ndó'o néni sa a, na jin ndatna'a maa i ja kan‑nuu, vaa ka jani ini i ja maa i ka kuu‑ka sana saña.
19035027	Kovaa jín ndusii ini xen‑xeen maa ndaka ñayii ka kuni ja kundee sa ma, te jín kayu'u jín kayu'u‑ni i jín ka'an i: “Iya Tátnuni ma, iya ka'nu xeen kúu ya, te játna ini ya ja ñayii jinukuechi nuu ya ma, te koo va'a i”, jín ka'an i.
19035028	Te ndaka'an ndakachi sa ja ja ndaa ja ndija kúu ja sa'a ni a, te nii nduu ma kata sa ja ndachiñu'u ña'a sa, vi Su'si maa sa.
19036001	Maa ja u'vi sa'a ñayii játna ini ja sa'a i ja u'vi ma, jiña'a i ini anua ñayii ma ja máko ku'un ini i ja koyu'u i Su'si ma.
19036002	Te jani ini i ja va'a‑ni kúu ja sa'a i ma, te másu nde ndása'a i kuenda ja saxiko Su'si ma ja u'vi sa'a i ma.
19036003	Vaa ndimaa tnu'u kini tnu'u ndeva'a ká'an i, te xnda'vi i in‑ka ñayii ma, te jâ ni skenaa i maa i, vaa jâ ni ndunaa i ja sa'a i ja va'a ma.
19036004	Te nú kátuu i nuu jito kixi i ma, te yikuu i jani ini i naxe sa'a‑ka i ja u'vi ma. Ûni játna ini xeen i ja sa'a i ja u'vi ma. Chukan kúu ja ñatuu kúu xndoo i ja u'vi sa'a i ma.
19036005	Kovaa maa ni, vi Iya Tátnuni, chi ja nda'vi ini ni a chi ka'nu xen‑xeen, sukan ka'nu andivi a. Te sukan sukun nuu iyo viko ma, sukan ndija ni ja ni skuiso ni ja sa'a ni ja vii ja va'a nuu ñayii kándija ña'a ma.
19036006	Te sukan ka'nu sukun yuku ma, sukan kúu ja sa'a ndaa sa'a ndija ni ja kuu ñayii iyo va'a nuu ni a. Te sukan kunu ka'a ndute mar ma, sukan iyo tnu'u tátnuni ni ma, vaa ni masu kuu jin jaku'ni ndi'i ini sa nawa kúu ja jani ini ni ja sa'a ni ma. Saa vi, Su'si Iya Tátnuni, jito va'a ni ñayii ma ji'in kiti ma.
19036007	¡Naka vii naka luu kúu tnu'u nda'vi ini ni a, vi Su'si! Te chukan kúu ja ka kukanu ini ña'a ñayii ma ja jin koo va'a i nú iyo ni ji'in i ma, sukan ka kuu chili ma ja chii ndijin si'i ti ma kúu nuu kuu jin kaku ti ma.
19036008	Te ka iyo sii ini xen‑xeen ñayii ma ja ka iyo i ve'e ni a, vaa masu nawa ja'ni ña'a i ja jin kaa i, te maa ni wa'a ndute asi asi jika yute nuu iyo ni a ja jin ko'o i.
19036009	Vaa maa ni kúu iya sa'a ja jin koteku ini anua sa a, sukan sa'a ndute ma ja jin koteku yikikuñu sa a. Saa vi, Su'si, te maa ni xtnuu ñu'u nuu sa a, te ka kundijin nuu sa naxe jin sa'a jin kuu sa.
19036010	Ndimaa kúnda'vi ini ni ñayii ka jini ña'a i maa ni a, te sa'a ndaa sa'a ndija ni ja jin kuu i, vaa ka iyo vii ka iyo ndaa ini anua i ma.
19036011	Su'si maa sa, máko kua'a ni tnu'u ja jin kuiñu ndoso ña'a ñayii ka jani ini ja maa i ka kuu‑ka ma, te ni a kenda sa nuu nda'a ñayii ka sa'a ja u'vi ma te jin ko sa'a ndeva'a ña'a i.
19036012	Jín konde'ya o sukan ka kotuu maa ñayii ka sa'a ja u'vi ma ñuu ñayivi a, te yukan chi másu jin ndakoo‑ka i.
19037001	Ndijin ja kúkanu ini ni Iya Tátnuni ma, máko ndakiti ini ni ja kuechi ja ka sa'a ka kuu maa ñayii ka sa'a ja u'vi ma, te máko ko kukueñu ini ni ja ndaka ja u'vi ka sa'a i ma.
19037002	Vaa masu kani‑ni jin koo i, vaa sukan ka kuu yi'i ma, ja kuii kuii ka iyo i ma te sani te jin yichi i ma, sukan‑ni ka kuu ñayii yukan.
19037003	Va'a‑ka ja na kukanu ini ni Iya Tátnuni ma, te ko sa'a ni ja va'a ma, sukan‑va'a koo ni nuu ñu'ú taa Su'si ma. Te tnu'u ndaa tnu'u ndija ya ma, skaka ña'a i ichi va'a ma.
19037004	Te koo sii ini ni ja iyo ni ji'in Iya Tátnuni ma, te maa ya taa ndaka nawa jikan‑ta'vi ni nuu ya ma, ndaka ja ñu'u ini ni ja sa'a ni ma.
19037005	Sonee ni nuu nda'a Iya Tátnuni ma ndaka tnundo'o tnuneni ni ma, ji'in ndenu kua'an ndenu vee ni ma, ji'in ndaka nawa sa'a nawa kúu ni ma. Te kukanu ini ni ya, te sa'a ya sukan kúni ni ja sa'a ya ma.
19037006	Te maa ya sa'a ja ndaka ja vii ja va'a sa'a ni ma, te ndito ndito kona'a sukan kaji kaji ndíi ora sava nduu ma.
19037007	Kasiyu'u ni, te kondetu ni, te kuni ni ja sa'a maa Iya Tátnuni ma. Te máko kuyachi ini ni te ko ndakiti ini ni nuu ñayii ni'i tna'a iyo ñuu ñayivi a te sa'a i ja u'vi ma.
19037008	Máko kua'a ni tnu'u ja ko ndakiti ini ni, su'va xnaa ni ndaka chukan ini anua ni a. Vaa nuna ndakiti ini ni ma chi ka'vi‑ka ko kuu.
19037009	Vaa ñayii sa'a ja u'vi ma chi xnaa Su'si ma i, kovaa ñayii ka kukanu ini Iya Tátnuni ma chi jin kuta'vi i in ñu'ú va'a‑ka ma.
19037010	Vaa masu kua'a‑nka‑ni, te ñatuu‑ka na ñayii ka sa'a ja u'vi ma jin koo. Te jin kuni ni ja nuu ni ka iyo i ma másu na ñayii yukan‑ka ka iyo.
19037011	Kovaa ñayii inukuee ini ma chi jin kuta'vi i in ñu'ú va'a, te sii ini‑ni jin ndatatu i, te jin koo mani ndaka i.
19037012	Ñayii sa'a ja u'vi ma chi ndúku i naxe sa'a u'vi i ñayii sa'a ja va'a ma, te ûni ndákaa ndi'i i nu'u i ma ja ndákiti ini i nuu ñayii nda'vi ma.
19037013	Kovaa Su'si ma chi jákundee‑ni ya i, vaa jâ ve kuyatni kivi ja skenaa i maa i.
19037014	Te ndaka ñayii ka sa'a ja u'vi ma, ka kene'e i yuchi kúu espada i ma, te ka ndasatu'va i kuji i ma, sukan‑va'a jin ka'ni i ñayii nda'vi ma, ñayii ñatuu nawa ni'i tna'a i ma, ñayii ñatuu na kuechi i ma. Ndaka ñayii nda'vi ma jin xnaa i ka kuni i.
19037015	Kovaa maa yuchi kúu espada i ma ndaka'ni ña'a, te kuji i ma chi tna'nu, te kukuechi kulikin, sukan‑va'a masu kuu jin sa'a i ja ka ñu'u ini i ma.
19037016	Ja va'a‑ka kúu visi vala‑ni ja neva'a ñayii sa'a ja va'a ma sana ja kua'a xeen‑ka ja ka neva'a ñayii ka kuxiku ma te ka sa'a i ja u'vi ma.
19037017	Vaa Iya Tátnuni ma chi xnaa ya ñayii ka sa'a ja u'vi ma, kovaa ñayii ka sa'a ja va'a ma chi ko koto va'a ya i.
19037018	Iya Tátnuni ma chi jini ya naxe jin ko kuu ñayii ka sa'a ja vii ja va'a ma, te ja jin ko kuu ta'vi i ma chi ni‑kani ni‑jika jin koneva'a i.
19037019	Ñayii ya'a chi masu nawa jin kukan‑nuu i kivi kenda tnundo'o tnuneni ma. Visi na kenda tnama ma, kovaa ñayii ya'a chi koo ja jin kaa i, te masu nawa ko ka'ni ña'a i.
19037020	Kovaa ñayii ñatuu ka kunimani nuu Iya Tátnuni ma chi jin skenaa i maa i, te jin kayu i, sukan káyu xe'en ndikachi ma, te jin naa i, sukan náa ñu'ma ma.
19037021	Ñayii sa'a tna'a ja másu nde játna ini Su'si ma chi jikan‑nuu i, te masu nde ndákua'a i. Kovaa ñayii sa'a ja va'a ja ndaa ma chi kúnda'vi ini i, te wa'a i nawa jiniñu'u in‑ka ñayii ma.
19037022	Te ñayii ká'an ya ja sa'a i ja va'a ma chi jin ndani'i ta'vi i in ñu'ú va'a, kovaa ñayii ja ká'an u'vi ya ja jin kuu i ma chi xnaa ya i.
19037023	Ñayii sa'a ja va'a ma chi maa Iya Tátnuni ma skaka ña'a ichi va'a ma.
19037024	Te visi kuenda tnu'u ja kotuu i kúni i, kovaa maa ya chindee ña'a, te masu kotuu i.
19037025	Ñayii jaa ni yo kuu sa, te vitna chi jâ ni kuu nija'nu sa, te ñatuu nde jini sa ni‑in ñayii sa'a ja va'a ja ndaa ma, te kendoo nda'vi kendoo kee i, ni a sa'ya tata i ma, ñatuu nde ka ka'an kuechi i ja ñatuu nawa ka ni'i i ja jin kaa i ma.
19037026	Su'va ndimaa kúnda'vi ini i ñayii nda'vi ma, te wanuu i nawa ka jiniñu'u ñayii nda'vi ma, te ja sukan sa'a i ma, vivii jin ko ni'i jin ko tna'a sa'ya tata i ma.
19037027	Skendoo ni ja u'vi ma, te sa'a ni ja va'a ma, te koteku ni ni‑kani ni‑jika.
19037028	Vaa Iya Tátnuni ma chi játna ini ya ja jin ko sa'a o ja va'a ja ndaa ma, te nú sukan na jin ko sa'a o ma chi másu xndoo nda'vi ña'a ya chi su'va ni‑kani ni‑jika ko koto va'a ña'a ya. Kovaa ñayii ka sa'a ja u'vi ma chi xnaa ya sa'ya tata i ma.
19037029	Te ñayii ka sa'a ja vii ja va'a ma, jin nduta'vi i in ñu'ú jaa, te yukan jin koo i ni‑kani ni‑jika.
19037030	Te ñayii sa'a ja vii ja va'a ma chi ndimaa tnu'u ndichi ma ji'in tnu'u ndaa tnu'u ndija ma ká'an i.
19037031	Vaa tnu'u tátnuni Su'si o ma, chukan ñu'u ini anua i ma, te chukan kúu ja masu kotuu i.
19037032	Kovaa ñayii sa'a ja u'vi ma chi jito yu'u i na ora kuu ka'ni i ñayii sa'a ja va'a ja ndaa ma.
19037033	Kovaa Iya Tátnuni ma chi masu kua'a ya tnu'u ja sa'a i sukan jani ini i ma, te ni masu kua'a ya tnu'u ja xndo'o xneni i ñayii yukan.
19037034	Kukanu ini ni Iya Tátnuni ma, te sa'a ni sukan tátnuni ya ma, te maa ya sa'a ja koo jayiñu'u ni, te koo ni in ñu'ú jaa, te kuni ni sukan sa'a ya ma, ja xnaa ya ndaka ñayii ka sa'a ja u'vi ma.
19037035	Te ni jini sa ja ñayii sa'a ja u'vi ma ja kúnuu maa i tátnuni i ma, te jani ini i ja kuenda tnu'u ja sukan kúu in yutnu ka'nu ka'nu te ni jiko nda'a tnu ma, sukan kúu i.
19037036	Kovaa sani te ni ji'i i, te ñatuu nde iyo‑ka i, te ni ndanduku sa i, te ñatuu nde ni ndani'i‑ka sa i.
19037037	Kovaa jín konde'ya o ja ñayii ni‑yu'u ni‑ini i ndikin i Su'si ma, chi ni'i i ja vii ja va'a kivi ki'in o ma, vaa ni yo iyo mani i ji'in ndaka ñayii ma.
19037038	Te ndaka ñayii ni ka yo sakanuu, ni ka yo sakani'ni ma te ndimaa ja u'vi ni ka yo sa'a i ma chi xnaa ya ndaka sa'ya tata i ma, te masu jin koteku‑ka i.
19037039	Kovaa ñayii ka sa'a ja vii ja va'a ma chi maa Iya Tátnuni ma sa'a ja jin kaku i nuu ja u'vi ma, te nuu maa ya ma, kúu nuu kuu jin chu'u i kivi kenda tnundo'o tnuneni ma.
19037040	Maa Iya Tátnuni ma sa'a ja jin kaku i nuu ñayii ka sa'a ja u'vi ma, vaa nuu maa in‑ni ya ni ka kukanu ini i.
19038001	Iya Tátnuni, máko ndonda ni nuu sa te xndo'o xneni ña'a ni ora ndákiti ini ni ma.
19038002	Vaa flecha ja ni kani ni ji'in nda'a ni ma chi ni jaku'un ña'a i, te jâ ni kenda nda'a ni a siki sa a.
19038003	Te yikikuñu sa ya chi ñatuu nde iyo sii ini‑ka i, kuechi ja ni ndakiti ini ni nuu sa a, te ñatuu nde ndátatu‑ka yikikuñu sa ya, kuechi ja ni yo sa'a sa ja u'vi ma,
19038004	Te ndaka ja u'vi ni yo sa'a sa ma, ni ka nukoxtnee i siki sa a, te jâ ni kuvee xeen, te masu nde kúndee‑ka ini sa.
19038005	Te kue'e ndó'o sa ya chi kini jáxiko, ja kuechi ja ñatuu nde ni ndasa'a sa kuenda ja ndimaa ja u'vi ni yo sa'a sa ma.
19038006	Te yindeyi nuu sa nde kua'an nde vee sa ma, vaa ndása'a sa kuenda, te kúkan‑nuu sa, te kúxii ini sa nduu ñuu.
19038007	Te ni‑ka'nu yata sa a játu jani'ni, te ñatuu nde iyo sii ini yikikuñu sa ya.
19038008	Te ni kuita nda'a, ni kuita ja'a sa, te tnána u'vi tnána u'vi‑nka sa, vaa ndó'o néni ini anua sa a.
19038009	Su'si maa sa, maa ni chi jini ni ndaka ja kúu ini sa ja taa ni, te maa ni jini nava'a jáka yu'u jáka ini sa ma.
19038010	Te ni kuita ini anua sa a ja ndó'o néni sa a, te ñatuu na nde kúndijin va'a‑ka nuu sa ya, vaa ñatuu na tnu'u ndee tnu'u ndatnu‑ka neva'a sa.
19038011	Te ñayii ka ketna'a ini ji'in sa ma, ji'in tna'a sa ma chi ni ka skendoo ña'a i ja kuechi ja ku'u sa ya, te ñayii ka iyo yatni ji'in sa ma chi ka kujika ka kusu'va‑ni i nuu iyo sa a.
19038012	Te ndaka ñayii ka kuni ja jin ka'ni ña'a i ma chi ka nduku i naxe jin tnii ña'a i, te ka ka'an ndeva'a i ja kuu sa, te ndaka ora ka jani ini i naxe jin xnda'vi ña'a i.
19038013	Kovaa saña chi ñatuu nde niniso'o sa ja ka ka'an i ma, kuenda tnu'u ja so'o sa, te sa'a sa tnu'u ja ñatuu nde kúu ka'an sa te ñatuu nde ndákune sa yu'u sa ya.
19038014	Kúu sa kuenda tnu'u ja in tee ja ñatuu nde jiniso'o de te ñatuu nde kúu ka'an de, sukan‑va'a ma ndakone'e xiko sa.
19038015	Vaa nuu maa in‑ni ni kúkanu ini sa, vi Iya Tátnuni. Su'si maa sa, ndakone'e ni ja jikan‑ta'vi sa nuu ni a.
19038016	Te ni jikan‑ta'vi sa nuu ni ma ja ñayii ñatuu ka kunimani nuu sa ma, te máko jin jakundee ña'a i nuna jin kuni ña'a i ja xtaya sa ma te jin ka'an i ja maa i ka kuu‑ka ma.
19038017	Kovaa saña chi ndi‑kivi ndi‑kivi ndáka'án sa ja u'vi ni yo sa'a sa ma, te kuenda masu kundee‑ka ini sa.
19038018	Te chukan kúu ja ndáka'an ndákachi sa nuu ni ndaka ja u'vi ni yo sa'a sa ma, sukan‑va'a sakanu ini ña'a ni.
19038019	Te ñayii ñatuu ka kunimani nuu sa ma te ka saxiko ña'a i ma chi kua'a xeen i kúu, te ka iyo tu'va i ja jin sa'a ndeva'a ña'a i, visi ñatuu nawa sa'a sa i.
19038020	Kuechi ja kúni sa ja sa'a sa ja va'a ma, te ka ndasa'a ña'a i ja u'vi ma, vaa sukan‑ni ka sa'a maa i.
19038021	Iya Tátnuni, máko skendoo ña'a ni te kujika ni nuu iyo sa ya, vi Su'si maa sa.
19038022	Konuu ni, te kii ni ki chindee ña'a ni, vi Iya Tátnuni, iya sa'a ja kuu kaku sa nuu ja u'vi ma.
19039001	Ni jani ini sa: Katanuu o kondikin o ichi Su'si o a, sukan‑va'a ma ka'an o ni‑in ja u'vi ma. Te kasiyu'u vava'a o, sukan‑va'a nú iyo in ñayii ñatuu sa'a sukan játna ini Su'si ma nuu iyo o a, te ñatuu nawa kondekuechi yu'u o a.
19039002	Ni jasiyu'u vava'a sa, te ñatuu ni ka'an sa ni a in tnu'u kini xi tnu'u va'a, te chukan kúu ja su'va ndó'o néni‑ka sa nkuu.
19039003	Te ûni ndó'o xeen ini anua sa ya, ja ñatuu ni ka'an sa ni‑in tnu'u jani ini sa ma, kovaa ñatuu kúndee‑ka ini sa, te kuiti va'a‑ka ni jiña'a sa ya:
19039004	“Iya Tátnuni, sa'a ni ja jaku'ni ini sa nawa iyo‑ka ja ndo'o neni sa, te nde saa‑ka kivi koteku sa ñuu ñayivi a, te sa'a ni ja jaku'ni ini sa ja másu ni‑kani ni‑jika koo sa ñuu ñayivi ya.
19039005	Vaa jaku‑ni kivi ni taa ni ja koteku sa ñuu ñayivi ya. Te kuiya ni taa ni ja koo sa ñuu ñayivi ya chi vala ñii‑ni kúu nuu maa ni a. Te ja ndaa ndija kúu ja ndaka ñayii ma chi nunuu‑ni kúu ja téku i ñuu ñayivi a.
19039006	Vaa sukan kúu kuanda'vi ma‑ni, sukan‑ni kúu ñayii ma. Te chukan kúu ja másu nde jiniñu'u ja xtutu kua'a xeen i xu'un ja koneva'a i ma, vaa masu nde jini i na in kendoo ji'in ja ni xtutu i ma.
19039007	Te nú sukan, vi Su'si Iya Tátnuni, ¿na nde a kúu ja kondetu sa ñuu ñayivi ya? Te chukan kúu ja va'a‑ka ja nuu maa ni kúkanu ini sa chi koo va'a‑ka sa.
19039008	Te sakanu ini ni ndaka kuechi sa ma, te kaku sa nuu ja u'vi ma, sukan‑va'a máko jin jakundee ña'a ñayii ñatuu ka jaku'ni ini ma.
19039009	’Ni jasiyu'u sa, te ñatuu ni ka'an sa, vaa sukan ni kuni maa ni, vi Su'si.
19039010	Te nuu nda'a maa ni iyo sa, te xndo'o xneni ña'a ni. Kovaa xtandiyo tna ni ja xndo'o xneni ña'a ni a, vaa jâ ni kuita kuiti sa.
19039011	Vaa ndijin chi xndo'o xneni ni ñayii sa'a ja u'vi ma, sukan‑va'a ndasa'a i kuenda te nukuiñi ndaa i nuu ni. Te ndaka ja neva'a i ma te kútoo xeen i ma chi xnaa ni sukan xnaa tikixin ma nawa ní'i ti ma. Vaa ja ndaa ndija kúu ja ñayii ma chi nunuu‑ni kúu ja koo i ñuu ñayivi a.
19039012	’Iya Tátnuni, koniniso'o ñukuun ni ja jikan‑ta'vi jikan‑ta'vi sa nuu ni a, te máko sa'a ni ja ñatuu jini ni ja ndá'yu sa ya, vaa saña chi ñayii iyo nunuu‑ni kúu sa ñuu ñayivi a, sukan‑ni ni ka yo kuu ndaka tna'a sa ñayii jana'a ma.
19039013	Te má konde'ya‑ka ni kuechi ni yo sa'a sa ma, su'va chindee ña'a ni ja na naa, te ndátnii sa tnu'u ndee tnu'u ndatnu, nasa yukan, te skenaa sa maa sa, vi Su'si”, kuu sa jiña'a sa ya.
19040001	Ni kaa kuee ini sa, te ni yo ndetu sa ja ni jikan‑ta'vi sa nuu Iya Tátnuni ma. Te maa ya chi ni jakindeyi ñukuun‑ka ya, te ni yo niniso'o ya ja ká'an nda'vi ká'an kee sa nuu ya ma ja kána sa ya ma.
19040002	Te ni ndatava ña'a ya soko nuu ñunee sa ma, nuu ñu'u nde'yu ka'va ma, nuu ñu'u tnaa ma, nuu ñatuu ní'i ini‑ka sa nawa sa'a sa ma. Te ni ndasunkani ña'a ya siki toto ma, te ni ndaskaka ya ja'a sa a ichi va'a ma, sukan‑va'a ma ndêe‑ka tuku sa.
19040003	Te ni sa'a ya ja ni ndusii ini sa, te ni keja'a sa jita sa in yaa jaa, te ndáchiñu'u sa Su'si o a. Te nuna jin kuni kua'a ñayii ma sukan sa'a sukan kúu sa a, te jin koyu'u i Su'si ma, te masu jin ko sa'a‑ka i ja u'vi ma, te jin kukanu ini tna i Iya Tátnuni a.
19040004	Vava'a kendoo ñayii ni kukanu ini Iya Tátnuni ma te ñatuu nde'ya i ñayii inuso'o ka ndaa ma, ja ka xndoo i ichi Su'si ma te ka ndachiñu'u i ja masu Su'si ka kuu ma.
19040005	Su'si maa sa, Iya Tátnuni, kua'a xeen ja vii ja va'a sa'a ni nuu sa a, ji'in sukan ndí ini xeen ni ja jin kuu sa a. Te ñatuu na in kuu sa'a sukan sa'a ni a. Te ni masu kundee sa ndaka'an ndakachi sa ndaka ja sa'a ja kúu ni, vi Su'si.
19040006	Ja ndataa sa in kiti ma te ka'mi sa ti nuu ni ma, sukan‑va'a naa kuechi sa ma, vi Su'si, masu nde játna ini ni. Te ni a ndataa sa nuu ni ka kuechi ka likin ja kée itu sa ma, sukan‑va'a naa kuechi sa ma. Másu sukan kúni ni ja jin sa'a sa ma. Su'va ni ndakune ni so'o sa a, ja na jaku'ni ini sa tnu'u tátnuni ni ma.
19040007	Te chukan kúu ja ni ka'an sa: “Ya'a iyo sa, vaa sukan ká'an tutu ndee ja kuu sa ma”, ni ka'an sa.
19040008	Te játna ini sa ja sa'a sa sukan kúni maa ni, vi Su'si maa sa, vaa ini anua sa a ñunee tnu'u ni kaxtnu'u ni ma.
19040009	Te maa ni jini, vi Su'si Iya Tátnuni, ja másu nde jasiyu'u sa chi su'va káxtnu'u sa tnu'u vii tnu'u ndaa ni a nuu ka ndatna'a kua'a ñayii ka kandija sukan ká'an tnu'u maa ni a, vi Su'si.
19040010	Te másu nde ni chu'u sa tnu'u ndaa tnu'u ndija ni a ini anua sa a, su'va káxtnu'u sa sukan ndija ni ja ká'an ni a, ji'in ja sukan sa'a ni ja jin kaku ñayii ma nuu ja u'vi ma, ji'in sukan nda'vi ini ni ma, ji'in ja sukan kútoo ni ñayii ma. Ndaka ni ka'an sa nuu ka ndatna'a kua'a ñayii ka kandija sukan ká'an maa ni a, vi Su'si, te másu nde ni jasiyu'u sa.
19040011	Su'si, sukan kúnda'vi ini ña'a ni a, ji'in sukan kútoo ña'a ni a, ji'in sukan ká'an tnu'u ndaa tnu'u ndija ni a, te ko koto va'a ña'a ni ni‑kani ni‑jika.
19040012	Vaa kua'a xeen ja u'vi ni ka ndakonduu ña'a, ni masu kundee sa ka'vi sa ndaka. Vaa ndaka ja u'vi ni yo sa'a sa ma ni ka ndenda koo nuu sa a, te ni masu nde kúu ndonenuu‑ka sa. Kua'a xeen‑ka ka kuu sana ixi xini sa a, te ini anua sa a chi ni kuita i.
19040013	Su'si, jikan‑ta'vi xeen sa nuu ni ja chindee ña'a ni. Ne'e kunu ni, kí chindee ña'a ni, vi Su'si Iya Tátnuni.
19040014	Ndaka ñayii ka ndanduku ña'a ja jin xnaa ña'a i saña ma, na jin ndakokuiñi i te jín ndakukan‑nuu maa i. Te ndaka ñayii ka kuni ja jin sa'a ña'a i ja u'vi ma, te jín tna'a maa i ja kan‑nuu.
19040015	Ndaka ñayii ka jakundee ña'a saña ma, jin ndani'i jin ndatna'a maa i ja kan‑nuu, vaa másu nde ni ka kundee i ja ka ñu'u ini i ma.
19040016	Kovaa ndaka ñayii ka ndanduku ña'a ndijin ma, vi Su'si, chi jin koo sii ini xen‑xeen i. Te ndaka ñayii ka kuni ja sa'a ni ja jin kaku i nuu ja u'vi ma, ndimaa jin ka'an i: “Su'si Iya Tátnuni a, iya ka'nu xeen kúu ya”, jin ka'an i.
19040017	Te saña ja kúnda'vi kúkee sa te ndó'o néni sa a, máko ndunaa ña'a ni, vi Su'si. Maa ni kúu iya chíndee ña'a, te sa'a ni ja kaku sa nuu ja u'vi ma. Máko ko kukuee ni ja ki chindee ña'a ni, vi Su'si maa sa.
19041001	Ja vava'a kúu ñayii kúnda'vi ini ñayii kúnda'vi kúkee ma chi Iya Tátnuni ma chi sa'a ya ja kaku i kivi kenda tnundo'o tnuneni nuu i ma.
19041002	Te ko koto va'a ña'a Iya Tátnuni ma, te sa'a ya ja koteku i te sii ini xeen koo i nuu ñuu ñayivi a, te másu kua'a ya tnu'u ja sa'a ndeva'a ña'a ñayii ñatuu kúnimani nuu i ma.
19041003	Te Iya Tátnuni ma chi ndakua'a ya tnu'u ndee tnu'u ndatnu kivi u'vi i ja ku'u i ma, te kue'e ndo'o i ma chi sa'a ya ja nduva'a i.
19041004	Vaa saña chi ni jiña'a sa ya: “Iya Tátnuni, kunda'vi ini ña'a ni, te sakanu ini ña'a ni, te ndasava'a ña'a ni, vaa nuu maa ni ni jiso kuechi sa”, kúu sa jiña'a sa ya.
19041005	Te ñayii ka kuni u'vi nuu sa ma chi ka kuni i ja ka'vi‑ka ndo'o neni sa, te ka ndatnu'u i: “¿Na kivi kûu de sukan‑va'a na ya'a‑ni cuentu de?”, ka kuu i ka ka'an i.
19041006	Te nú ve koo i ve koto ña'a i ma, te másu inundija i ja ka ka'an i ma chi ja ka nduku i kúu ja naxe jin ka'an i tnu'u sa. Sani te ka nde koo i ke'e ma, te ka ndaka'an i tnu'u sa nuu in‑ka ñayii ma.
19041007	Te ndaka ñayii ñatuu ka kunimani nuu sa ma, ka ndututu i, te ka ka'an ndeva'a i ja kuu sa, vaa ndimaa ja u'vi ka ñu'u ini i ja ko ndo'o ko tna'a sa, te ka ka'an i:
19041008	“Nuu tachi ma vee kue'e ndó'o kue'e tná'a de ma, te másu ndakoo‑ka de”, ka kuu i ka ka'an i.
19041009	Te onde ñayii kétna'a ini ji'in sa ma, ñayii ni yo kukanu ini sa ma, ñayii ni yo jaa kaa ji'in sa xita ma, ni ndakuni u'vi i nuu sa.
19041010	Kovaa maa ni, vi Iya Tátnuni, kunda'vi ini ña'a ni, te ndone'e ña'a ni, te ndakoo sa, te konde'ya sa sukan jin ndo'o tna i ma.
19041011	Te sukan, te kuni sa ja játna ini ni ja sa'a sa a, te ñatuu ko ka'an ñayii ñatuu kúnimani nuu sa a: “Jâ ni kundee o nuu de.”
19041012	Te sukan ni‑yu'u ni‑ini sa kúkanu ini ña'a sa a, te maa ni chindee chituu ña'a, te maa ni sa'a ja koo sa nuu ni a ni‑kani ni‑jika, vi Su'si.
19041013	Ja vii ja va'a kúu Su'si iya tátnuni ñuu Israel ma, te sukan jín ka'an o ni‑kani ni‑jika. Te sukan kó kuu.
19042001	Sukan kúu yu'u isu ma, ja yichi xen‑xeen ti ma te ndánduku ti in yute ja ko'o ti ndute ma, sukan ndánduku ña'a ini anua sa a maa ni, vi Su'si.
19042002	Ini anua sa a chi sukan kúu sa ora yichi sa ma, sukan jiniñu'u i Su'si iya téku ma. ¿Na kivi sana kuu ki'in sa ja koo sa nuu Su'si ma ini ve'e ya ma?
19042003	Nduu ñuu ni yo nda'yu, ni yo nda'yu sa, nani ka ka'an ndeva'a i nuu sa ma: “¿Ndenu iyo Su'si ni ma, ja jito ña'a ya?”, ka kuu i ka ka'an i.
19042004	Te núkoo núku'un sa, te ndákani ndáka'vi ini sa, te ndáka'án sa naxe ni yo skaka sa kua'a xeen ñayii ma onde ni ka yo kenda koo sa ini ve'e Su'si ma, te ka kayu'u sa ka jita sa ja ka ndachiñu'u sa Su'si ma, te ûni viko ka'nu xeen ni ka yo sa'a sa.
19042005	Te jani ini sa, ¿te naku ko kuxii ini o, te ko ndakani ini o? Su'va kúkanu ini o Su'si ma, te ndáchiñu'u o ya, vaa maa ya kúu Su'si o, vaa maa ya sa'a ja kaku o nuu ja u'vi ma.
19042006	Su'si maa sa, ûni ndí ini xeen sa, te chukan kúu ja ndeva'a‑ni ndenu iyo sa ma, te ndáka'án ña'a sa, visi onde ñu'ú Jordán ma, xi onde yuku nani Hermón ma, xi onde yuku nani Mizar ma.
19042007	Vaa onde yuu kunu ma ndijin, sukan kúu yu'u ndute kú'nu yute ma, te onde nuu kunu‑ka mar ma ñunee sa, te ni sa'a ni ja ni ya'a ndute ma siki sa a.
19042008	Kovaa nuna tuu na ndii ma, te kunda'vi ini ña'a Iya Tátnuni ma. Te nuna kunee ma, te ndusii ini sa, te kata sa yaa ká'an sukan sa'a sukan kúu ya ma, te kakan‑ta'vi sa nuu Su'si sa ma, iya sa'a ja koteku sa ma.
19042009	Te kuña'a sa nuu Su'si ma: “Maa ni kúu toto nuu koxtnee va'a sa ma. ¿Nava'a ko kani ini sa ja ni ndunaa ña'a ni? ¿Te nava'a ko kuxii ini sa, ja sa'a ña'a ñayii ñatuu kúnimani nuu sa a?” Sa'a kuña'a sa ya.
19042010	Kuenda tnu'u ja ka xtnakue'e ñayii ñatuu ka kunimani nuu sa ma onde yiki sa a, ja ka ka'an ndeva'a i nuu sa, vaa sa'a ka ka'an i ndi‑kivi ndi‑kivi: “¿Ndenu iyo Su'si ni ma, ja jito ña'a ya?”, ka kuu i ka ka'an i.
19042011	Kovaa ni ndachu'un xeen ini sa, te ka'án sa: ¿Te naku ko kuxii ini o, te ko ndakani ini o? Su'va kúkanu ini o Su'si ma, te ndáchiñu'u o ya, vaa maa ya kúu Su'si o, vaa maa ya sa'a ja kaku o nuu ja u'vi ma.
19043001	Su'si maa sa, ka'nde ni tniñu sa a ji'in ñayii ka sa'a ndaka ja u'vi ma, te ka xnda'vi tna'a i ma, sukan‑va'a jín kuni i ja másu na kuechi sa.
19043002	Vaa maa ni kúu nuu kuu kaku sa nuu ja u'vi ma. ¿Te nava'a koo jika sa nuu ni a? ¿Te nava'a ko kuxii ini sa ja kuechi ja ka xndo'o ka xneni ña'a ñayii ñatuu ka kunimani nuu sa ma?
19043003	Tetniñu ni tnu'u ndaa tnu'u ndija ni a nuu iyo sa a, te na xtnuu i nuu sa, te káxtnu'u i ichi ko kaka sa, sukan‑va'a kenda sa onde yuku ii nuu iyo maa ni a.
19043004	Te kivi sa nuu iyo altar ni ma, vi Su'si maa sa, iya táa tnu'u sii ini xen‑xeen, te tee sa arpa ma, te kata sa ja ndáchiñu'u ña'a sa, vi Su'si maa sa.
19043005	Te jani ini sa: ¿Te naku ko kuxii ini o, te ko ndakani ini o? Su'va kúkanu ini o Su'si ma, te ndáchiñu'u o ya, vaa maa ya kúu Su'si o, vaa maa ya sa'a ja kaku o nuu ja u'vi ma.
19044001	Saa vi, Su'si, ni ka jiniso'o maa sa ja ni ka yo ndakani yuva sa tee jana'a ma, sukan ni sa'a, ni kuu ni, ja ni chindee ni de kivi yukan ma.
19044002	Nda'a maa ni, ni kene'e ni ñayii ka iyo ñuu yukan, te ni xndo'o, ni xneni ni i, te ni xnaa ni i. Te ni ndachi'i ni ndaka tna'a sa ma, te ni ka iyo va'a de ñuu yukan.
19044003	Kovaa ni masu ja ka yinda'a ka yija'a de kuan koo de ja jin kanaa de ma ni sa'a ja ni kuu ni ka ndani'i de ñu'ú nuu ka iyo sa vitna a, nú masu ja maa ni ni sa'a ji'in nda'a ni a. Vaa ni jatna ini ni sukan ka sa'a de ma, te ni kutoo ni de, chukan kúu ja ni wa'a ni ñu'ú nuu ka iyo sa ya.
19044004	Maa ni, vi Su'si, kúu Rey sa, te sa'a ni ja jin kaku sa'ya tata tee kúu Jacob ma.
19044005	Vaa ja maa ni, te jin kundee sa nuu ñayii ñatuu ka kunimani nuu sa ma, te jin sondikin sa i.
19044006	Vaa masu kúkanu ini sa kuji sa ya, ni a yuchi kúu espada yinda'a sa ya, ja jin chindee ña'a i ja kaku sa nuu ñayii ma.
19044007	Vaa maa ni ni yo jito va'a ña'a ja ñatuu ni ka kundee ñayii ñatuu ka kunimani nuu sa ma, te ni sa'a ni ja ni ka ndakukan‑nuu maa ñayii ni ka yo saxiko ña'a ma.
19044008	Te jin koo sii ini xen‑xeen sa, vi Su'si, te jin ndachiñu'u ña'a sa ni‑kani ni‑jika.
19044009	Kovaa vitna, te ni xndoo ña'a ni, te ka tna'a sa ja kan‑nuu, te ñatuu nde kíi ni ja chíndee ña'a ni ora ka kanaa sa ji'in ñayii ñatuu ka kunimani nuu sa ma.
19044010	Te sa'a ni ja ka ndakunu sa nuu ñayii yukan ma, te ka sakui'na i nawa ka neva'a sa ma, vaa ñatuu ka kunimani i nuu sa.
19044011	Te sa'a ña'a ni sukan ka kuu ndikachi ma, ja ka kunda'a ña'a tee ka ja'ni ti ma, te ni jatenuu ña'a ni ni‑ka'nu ñuu ñayivi a.
19044012	Te ni xiko ni ndaka ñayii ñuu ni a, te ñatuu nawa ni ni'i ni ja ni xiko ni i ma.
19044013	Te sa'a ni ja ka jakundee ña'a ñayii ka iyo yatni ji'in sa ma, te ka ka'an ndeva'a i ja jin kuu sa, te ka jakundee ña'a ndaka i ja ka nde'ya ña'a i ma.
19044014	Te ka ndaka'an ka ndakachi i sukan ka ndo'o ka neni sa ma, te ka jakundee ña'a i, te ka skuiko xini i.
19044015	Te saña chi ndaka kivi ndákukan‑nuu sa ja ndáka'án sa ndaka sukan ndó'o tná'a sa ya.
19044016	Vaa jiniso'o sa ja ka ka'an ndeva'a ñayii ñatuu ka kunimani nuu sa ma ja kuu sa, te ka ñu'u ini i ja jin ndachunaa i sukan ni ka kundee sa nuu i ma.
19044017	Ndaka tnundo'o ya'a ni kenda koo nuu sa ya, kovaa masu nde ka ndunaa ña'a sa, te masu nde ka ndunaa sa sukan ni ka'an ni ja jin kuu sa ma chi ka ñu'u ini sa.
19044018	Te ñatuu ka ndakokuiñi ini sa, te ni a jin skendoo sa ichi ni kaxtnu'u ni ja jin kaka sa ma.
19044019	Kovaa maa ni, ni xndoo nda'vi ni xndoo kee ña'a ni in nuu kini in nuu nee kuiti.
19044020	Nute ni ka ndunaa ña'a sa ma, vi Su'si, te jin ndachiñu'u sa tna'a ja masu Su'si ka kuu ma,
19044021	kuiti kunitnuni maa ni nkuu, vaa maa ni chi jini ni nawa jani ini ñayii ma.
19044022	Kovaa kuechi ja ka jinukuechi sa nuu maa ni a, te chukan kúu ja ka xndo'o ka xneni ña'a ñayii ma, te sukan ka kuu ndikachi ka iyo tu'va ja jin koo ti nuu tee ka'ni ti ma, sukan ka kuu sa.
19044023	Su'si maa sa, ndakatanuu ña'a ni, te máko skendoo ña'a ni, te máko kujika ni nuu ka iyo sa ya ni‑kani ni‑jika.
19044024	¿Naku ñatuu ndáka'án ña'a ni, te naku ni ndunaa ña'a ni te ka ndo'o ka neni sa ya, ja sukan ka sa'a ndeva'a ña'a ñayii ma?
19044025	Vaa kua'a xeen ja ka ndo'o ka neni sa, te kuenda tnu'u ja onde nuu ñu'ú‑nka a ka ndatuu sa te ñatuu ka kundee‑ka ini sa.
19044026	Konuu ni, te ki chindee ña'a ni ja na jin kaku sa nuu ja u'vi a, vaa maa ni chi kútoo ña'a ni, te kúnda'vi ini ña'a ni, vi Su'si.
19045001	Ini anua sa ya ûni iyo chitu tnu'u vii tnu'u va'a, te jita sa nuu maa ni ja kúu ni Rey sa a. Te ûni ñukuun jita vivii sa nuu ni, sukan sa'a tee tée nuu tutu ma, ja ñukuun kuiti tée de ma te vivii kéndoo ma.
19045002	Vaa maa ni chi vivii kaa ni, iyo ni ne'un ndaka sa'ya tata ñayii ma, te tnu'u ká'an káchi ni a ndimaa tnu'u vii tnu'u va'a kúu, te chukan kúu ja Su'si ma chi taa ya ja vii ja va'a ja kuta'vi ni ni‑kani ni‑jika.
19045003	Tnii ni yuchi kúu espada ni a, ndijin ja masu na in kundee nuu ni a, vaa maa ni tátnuni, te iyo jayiñu'u ni.
19045004	Te ja sukan iyo jayiñu'u ni a, te koo ni ji'in tnu'u ndaa ma, te kava kuee ini ni, te sa'a ni ja va'a ja ndaa ma. Te kuni ni sukan sa'a nda'a kua'a ni a, te kundee ni.
19045005	Vaa flecha yinda'a ni a chi ûni inuxeen ndeva'a i, te jin kivi koo i ini anua ñayii ñatuu ka kunimani nuu ni ma, te jin kûu i, te jin kotuu i chii ja'a ni a.
19045006	Su'si, nuu núkoo ni ja tátnuni ni a chi ni‑kani ni‑jika iyo, te bastón yinda'a ni a chi káxtnu'u i ja sa'a ndaa sa'a ndija ni, vi Su'si.
19045007	Ni kutoo ni ja va'a ja ndaa ma, te ni saxiko ni ja u'vi ma. Chukan kúu ja ni ndakaji ña'a maa Su'si ma, te ni chi'i ña'a ya aceite ja ni ndusii ini ni, vaa maa ni kanuu‑ka sana ndaka‑ka i ma.
19045008	Te ndaka ndute ka jaxiko asi ma jáxiko sa'ma ni a. Te onde ve'e ka'nu ja ni kuva'a ji'in yiki nani marfil ma, onde yukan ka iyo i, te ka tee i yaa ja ka ndachiñu'u ña'a i maa ni, vi rey.
19045009	Te ndimaa sasi'i rey ka kuu suchi ka jinukuechi nuu ni a, te ichi xiñi kua'a ni a iyo ñasi'i ni ma, ja ndii nama ña oro ja vee in‑ka ñuu nani Ofir ma.
19045010	Sasi'i maa ri, koniniso'o ñukuun, te katanuu ja ká'an ri a. Ndunaa ñuu ro ma ji'in ve'e yuva ro ma.
19045011	Vaa kúu ini rey ma nuu ro, vaa vivii kaa ro. Te kandija ja ká'an de ma, vaa jito'o ro kúu de, te kunukuechi nuu de.
19045012	Te suchi si'i suchi jaa ka iyo ñuu nani Tiro ma, ki koo i, te jin kinda'a i ja jin skuta'vi ña'a i. Te ndaka ñayii ka ni'i ka tna'a ma, jin ka'an vii jin ka'an va'a i ja kuu ro, ja ka kuni i ja chindee ro i.
19045013	Ûni vivii kaa sasi'i rey ma nuu iyo i ma, te sa'ma ne'nu i ma yi'i oro.
19045014	Te sa'ma kone'nu i ki'in i nuu iyo rey ma vivii ni kiku, te jin kondikin ña'a suchi si'i suchi jaa ka kuu tna'a maa i ma.
19045015	Te sii ini xeen jin koo i, te jin kivi koo i ve'e ka'nu iyo rey ma.
19045016	Te sa'ya maa ni ma, vi rey, jin ko kuu suchi jin kunukoo nuu ni ka yo nukoo tna'a ni tee jana'a ma, te jin ko kuu tna i rey. Te sa'a ni ja jin ko kuu i tee jin tatnuni ni‑ka'nu ñuu nuu jin koo i ma.
19045017	Te sa'a sa ja ndaka sa'ya tata ñayii ma, jin ndaka'án ña'a i ni‑kani ni‑jika. Te ni‑kani ni‑jika jin ndaka'an jin ndakachi ndaka ñayii ñuu ñayivi ya ndaka ja vii ja va'a ni sa'a ni ma ni‑kani ni‑jika.
19046001	Su'si ma kúu iya chíndee chítuu ña'a nuu tnundo'o tnuneni ma. Suu ya kúu iya chíndee kunu ña'a ora kénda koo tnundo'o tnuneni ma, te ka sa'a i ja kúxii ini o ma.
19046002	Te chukan kúu ja máko jin koyu'u o, visi na ndatnana maa ñu'ú a, te visi na jin kê koo yuku ma onde ka'a ndute mar ma,
19046003	te visi kúu yu'u maa ndute mar ma, ja kuá'an vee nuu de ma kúu, te visi ka kanda ka kanda‑nka maa yuku ma, ja ka ndakani ndee tna'a nuu ndute ma.
19046004	Kovaa onde ñuu nuu iyo maa Su'si ma, nuu ñatuu na ja u'vi iyo ma, te iyo in yute ja sa'a ja jin koo sii ini ñayii kúu ñuu maa ya ma.
19046005	Te sasava ini ñuu ma iyo ya, te nú ve tuu ve ndii ma, te maa ya chindee chituu ñuu ya ma, te masu kotuu i.
19046006	Te ndaka ñuu ma ka ndakanda, te ndaka tee ka tatnuni in in ñuu ma, ka ni'i ka ni'i‑nka de. Sani te ni ka'an Su'si ma, te ni ndi'i ñu'ú ma ni kuun, te ni naa.
19046007	Kovaa Su'si iya kúu sa'a ndaka ma chi iyo ya ji'in yo'o, te suni maa ya ni yo kuu Su'si tee ni yo kuu Jacob ma, te maa ya kasi ndee kasi ndoso ja masu kaki'i ña'a ni‑in ja u'vi ma.
19046008	Ne'e koo ni, te jin kuni ni ja sukan ni sa'a Iya Tátnuni a, ja ni kendoo nda'vi, ni kendoo kee nuu ñu'ú ya.
19046009	Te maa ya ni sunkani ja ñatuu ka kanaa‑ka ndaka ñuu ka iyo ni‑ka'nu ñuu ñayivi a, te maa ya ni ja'nu ndaka ja ni ka yo jatniñu i ja ni ka yo kanaa i ma, te ni xnaa ya, te ni ja'mi ya carreta ni ka yo jatniñu i ja ni ka yo kanaa i ma.
19046010	Te sa'a ká'an ya: “Jin ko nañii kuiti ni, te jin kuni ni ja maa sa kúu Su'si ni, te iyo sa ja chindee chituu ña'a sa nuu tnundo'o tnuneni ma, te maa sa chi jin ndachiñu'u ña'a ndaka ñayii ndaka ñuu ni‑ka'nu ñuu ñayivi a, te jin ndaka'an jin ndakachi i ndaka ja va'a sa'a kúu sa a ja jin kuu i ma”, kúu ya ká'an ya.
19046011	Vaa Su'si iya kúu sa'a ndaka ma chi iyo ya ji'in yo'o, te suni maa ya ni yo kuu Su'si tee ni yo kuu Jacob ma, te maa ya kasi ndee kasi ndoso ja masu kaki'i ña'a ni‑in ja u'vi ma.
19047001	Ndaka ni ja ka iyo ni ndaka ñuu ma, jin katu nda'a ni, te jin kayu'u ni, jin kata ni ja ka iyo sii ini ni, te sukan jin ndachiñu'u ni Su'si o ma.
19047002	Vaa Su'si iya iyo onde sukun ma kúu Iya Tátnuni, te jín koyu'u o ya, te máko jin sa'a o ni a in ja ñatuu nde játna ini ya ma, vaa maa ya chi kúndee ya nde'ya ya ni‑ka'nu ñuu ñayivi ya.
19047003	Te maa ya sa'a ja kuu jin tatnuni o nuu ndaka ñuu na'nu ñuu kuechi ka iyo ni‑ka'nu ñuu ñayivi a, te jin kandija i ja jin ka'an o ma.
19047004	Te maa ya ni kaji in ñu'ú vava'a ko kuu ta'vi o, te ni kusii ini xeen Jacob ma ja ni kuta'vi de ñu'u yukan, vaa Su'si ma chi ni yo kutoo xen‑xeen ya de.
19047005	Te ka kayu'u i ja ka iyo sii ini i, te ka tivi i trompeta ma, te ni ndaa Su'si Iya Tátnuni ma nuu núkoo ya ma.
19047006	Jín kata o nuu Su'si ma, vaa maa ya kúu Rey tátnuni nuu o a, te chukan kúu ja jín kata o, te jín ndachiñu'u o ya.
19047007	Te ni‑yu'u ni‑ini o jín kata o yaa játna ini maa ya ma, vaa maa ya kúu rey iya tátnuni ni‑ka'nu ñuu ñayivi ya.
19047008	Te onde nuu ii nuu núkoo ya ma, te tátnuni ya ni‑ka'nu ñuu ñayivi ya.
19047009	Ndaka tee ka netniñu in in ñuu ma, ni jan koo de ni jan nu tu'va de sa'ya tata tee ni yo nani Abraham ma, ja ka kuu de ñuu Su'si o ma.
19047010	Vaa maa Su'si ma tátnuni nuu ndaka tee ka tatnuni ndaka ñuu ma te nuu maa in‑ni ya iyo xeen jayiñu'u.
19048001	Iya Tátnuni ma kúu iya kanuu xeen, te maa in‑ni ya iyo ja ni‑yu'u ni‑ini o jin ndachiñu'u o ya, vaa iyo ya ne'un ñayii ñuu ya ma, ja ka iyo i nuu yuku ii ya ma.
19048002	Te nuu iyo ya ma vivii kaa, te ka iyo sii ini ñayii ka iyo ni‑ka'nu ñuu ñayivi ya ja ka nde'ya i ñuu ya ma. Te yuku nani Sion ma, ja iyo i ichi ninu ñuu Jerusalén ma, yukan kúu ñuu nuu iyo maa Su'si ma ja kúu ya Rey ma.
19048003	Te ve'e ka'nu neva'a Su'si ma kúu nuu kuu kaku ñayii ma nuu ja u'vi ma.
19048004	Ni ka ndututu ndaka tee ka netniñu ndi‑in ndi‑in ñuu ma ja ka kuu de rey ma, te ni ka ndatnu'u tna'a de sukan jin kanaa de ji'in ñayii ñuu Jerusalén ma.
19048005	Kovaa nuu ni ka jini de ja îyo kaa yika ve'e ni ndakonduu ndesi ñuu Jerusalén ma, te ni ka sa'vi‑nka ini de, te ni ka yu'u de, te ni ka ndakunu de kuan nu koo de.
19048006	Te ka ndakuiyo ka ndakaa de ja ni ka yu'u xeen de ma. Sukan kúu ña'a u'vi ja kâku lulu ña ma, sukan ka kuu de.
19048007	Te maa ni, vi Su'si, chi kuu sa'a ni ja jaki'i xeen tachi, vaa sukan ni sa'a ni, nuu ni ndakana ni barcu kuan koo ñuu Tarsis ma.
19048008	Sukan ni ka jiniso'o sa ma, te ni ka jini sa, ja ñuu Su'si o Iya Tátnuni ma chi ndasunkani vava'a ya ni‑kani ni‑jika, vaa ñuu maa ya kúu.
19048009	Ora ka iyo sa ini veñu'u ni ma, te ka ndaka'an ka ndakachi sa sukan kúnda'vi ini ña'a ni ma, vi Su'si.
19048010	Te ja sukan sa'a ja sukan kúu ni ma, te ni‑ka'nu ñuu ñayivi a ka ndachiñu'u ña'a i, vi Su'si, vaa nuu nda'a kua'a ni a chi ndimaa ja va'a ja ndaa ñu'u.
19048011	Ndusii ini xeen yuku nani Sion ma, te jin ndusii ini xeen sasi'i ñayii ñuu Judá ma, ja jin kuni i ja sukan ja'nde ndaa ni tniñu ñayii ma, vi Su'si.
19048012	Kuán koo ni, te jin ndakonduu ni ñuu Sion ma, te jin ndaka'vi ni na saa ve'e sukun ka iyo ma.
19048013	Te ûni jin konde'ya ñukuun kuiti ni ni‑ka'nu yika ve'e ñuu ma, ji'in ve'e kanuu nuu yinee rey ma, sukan‑va'a jin ndakani ni nuu sa'ya tata ni kenda koo‑ka ma.
19048014	Vaa Su'si o ya chi ni‑kani ni‑jika iyo ya, te maa ya kúu iya ko koto ña'a, visi jâ ni ka ji'i o ma.
19049001	Ndaka ni ja ka iyo ni ni‑ka'nu ñuu ñayivi a, jin koniniso'o ni ja ka'an sa ya.
19049002	Ka kuu ni ñayii ka netniñu, ka kuu ni ñayii ñatuu ka netniñu, ka kuu ni ñayii nda'vi, ka kuu ni ñayii xiku, ndaka ni, jin koniniso'o ni ja ká'an sa ya.
19049003	Vaa ndimaa tnu'u ndichi ka'an sa, te ndimaa ja ndákani ichi tna'a o ma jani ini sa.
19049004	Koniniso'o ñukuun sa tnu'u ndichi ka ka'an i ma, te ndaka'an sa tna'a ja yii ja jáku'ni ini o ma, nani tée sa arpa ma.
19049005	Vaa maa ni iyo ji'in sa, vi Su'si, te ¿nava'a koyu'u sa kivi kenda ja u'vi ma, te jin ndakonduu ña'a ñayii ñatuu ka kunimani nuu sa ma ja jin sa'a ña'a i ja u'vi ma?
19049006	Vaa maa i chi ka kukanu ini i ndaka ja ka neva'a i ma, te ka kuvixi i ja kua'a xeen ja ka neva'a i ma.
19049007	Kovaa ni‑in i, masu kundee chuya'vi i, te kaku in ñani i ma xi in tna'a i ma, vaa ni a kaku maa i masu kundee i chuya'vi i.
19049008	Te ni a in ñayii masu kundee chuya'vi i ja kaku in‑ka ñayii ma, vaa ni a ndaka xu'un iyo ñuu ñayivi a masu kanda ja chuya'vi o ja kaku in‑ka ñayii
19049009	te koteku i ni‑kani ni‑jika te ma skenaa i maa i ma.
19049010	Vaa onde ñayii inundichi ma chi jin kûu tna i, te inuu kuiti jin skenaa i maa i ji'in ñayii inuso'o ka ndaa ma te ñatuu ka jaku'ni kuiti ini i sukan kúni Su'si ma. Te ndaka ja ka neva'a i ma in‑ka ñayii ndunda'a.
19049011	Te ñayii ya'a chi ja ka ñu'u xeen ini i kúu ja ve'e i ma chi ni‑kani ni‑jika jin koo va'a te ndi‑in ndi‑in sa'ya tata i ma jin nduta'vi i ve'e ma, te visi ka ka'an i ja kuenda maa i ka kuu ñu'ú i ma,
19049012	kovaa masu ka ndasa'a i kuenda ja jayiñu'u ñayii ma chi másu koo ni‑kani ni‑jika, vaa sani te jin kûu i sukan ka ji'i kiti ma.
19049013	Te ja sukan ka ñu'u ini i ma chi masu ichi va'a kuan koo i, vaa ka kuneé ka ku‑uun‑ni i, te ndaka ja ka sa'a ka kuu i ma chi ka jatna ini sa'ya tata i ma.
19049014	Te sukan ka kuu ndikachi ma ja iyo ñayii skaka ña'a nuu jin koo ti ja jin kûu ti ma, sukan kuan koo i ja jin skenaa i maa i ma, vaa maa ja u'vi ma tátnuni nuu i ma. Te ndaka ñayii ka sa'a ja va'a ja ndaa ma chi xtnee ne'e ma‑ni, te jin kundee i nuu ñayii ka sa'a ja u'vi ma. Sani te ñayii yukan, te jin skenaa i tnu'u ndee tnu'u ndatnu i ma ji'in ja vivii ka ndaa i ma, te nuu jin koo i ni‑kani ni‑jika ma ko kuu andeya ma kuechi ja u'vi ni ka yo sa'a i ma.
19049015	Kovaa saña chi maa Su'si ma sa'a ja kaku sa nuu andeya ma, vaa maa ya ndakueka ña'a.
19049016	Máko ko ndi ini ni nú ve kuxiku in‑ka ñayii ma te ve kukua'a‑ka jayiñu'u i ji'in ñayii ka iyo ve'e i ma.
19049017	Vaa kivi jin kûu i ma, másu nawa jin koo ji'in i, te ni a jayiñu'u i ma másu ki'in ji'in i.
19049018	Vaa visi nani ka téku i ma, te ka jani ini i: “Ja vava'a kúu yo'o, vaa iyo jayiñu'u o ja kúndee o ní'i tna'a‑ka o ma”, ka jani ini i,
19049019	kovaa suni jin koo tna i nuu nee ka iyo ndaka tna'a i ñayii jâ ni ka skenaa i maa i ma, te ni masu jin kuni‑ka i nuu vivii xtnuu Su'si ma ñu'u ya ma.
19049020	Ñayii iyo xeen jayiñu'u i ma te másu nde ndása'a i kuenda ma, sukan kúu kiti ja sani te kûu ti ma, sukan‑ni kúu i.
19050001	Su'si Iya Tátnuni ma kúu Su'si ndija sana ndeva'a‑ni ja ka xnani i su'si i ma. Suu ya kúu iya ni ka'an ni‑ka'nu ñuu ñayivi a. Onde ichi nuu kana kandii ma, onde ichi nuu kee kandii ma, ni ndakana ya ñayii ma ja jin ndututu i.
19050002	Onde ñuu Sion ma ñuu nuu vivii kaa ma xtnuu Su'si ma ñu'u ya ma.
19050003	Kii Su'si o ma, te masu na'ñi na'ñi‑ni kii ya chi koxtnuu ñu'u i'ni ma kii, te ki'i xen‑xeen tachi ma, te xnaa ñu'u i'ni ma ja iyo ni‑ka'nu ñuu ñayivi a, te îyo xen‑xeen ko kuu.
19050004	Te ndaxtutu ya ndaka ja ka iyo andivi ma, ji'in ndaka ja ka iyo nuu ñu'ú ya, sukan‑va'a jin kuni i naxe ndakan ya kuenda nuu ñayii kúu ñuu ya ma.
19050005	Te sa'a tatnuni Su'si ma nuu i ma: “Jin ndaxtutu ndaka ñayii ni ka ketna'a ini ji'in ri ma ja ñatuu ni ka yo sa'a‑ka i ja u'vi ma te ni ka yo ja'mi i kiti nuu ri ma, te ni ka skuiso i ja jin ko sa'a i sukan kúni ri ma”, kúu ya jiña'a ya.
19050006	Te andivi ma chi sa'a jin ndaka'an i: “Su'si o a chi iya ndákan ndaa kuenda kúu ya te ndandaa‑ni ja'nde ya tniñu ñayii ma”, jin ndaka'an i.
19050007	Kovaa ká'an ya: “Ñuu maa sa, jin koniniso'o ni ja ká'an sa a. Ndijin ja ka kuu ni ñuu Israel a, jin koniniso'o ni, te ndáka'an ndákachi sa ja jin kuu maa ni. Maa sa kúu Su'si ni, te jin kukanu ini ña'a ni.
19050008	Te ni masu ndakiti ini sa nuu ni kuechi ja ndimaa ka ja'mi ni kiti a nuu sa a, kovaa masu ka ndasa'a ni kuenda.
19050009	Vaa masu nde jiniñu'u sa xndiki jaa ka iyo ve'e ni a, xi ndixi'yu ka neva'a ni a ja jin ndataa ni ti.
19050010	Vaa kuenda maa sa ka kuu ndaka kiti ka iyo ni‑ka'nu yuku ma.
19050011	Te jini sa ndaka lasaa ka ndava onde yuku ma, ji'in ndaka kiti ka iyo nuu ñu'ú a, vaa kuenda maa sa ka kuu ndaka ti.
19050012	Nute kokon sa chi masu nuu ni kakan sa, chi vaa kuenda maa sa kúu ni‑ka'nu ñuu ñayivi a, ji'in ndaka ja ka iyo a.
19050013	¿Xi ka jani ini ni ja kuñu xndiki ma jaa sa, xi ko'o sa niñi ndixi'yu ma ja ka ndataa ni ma? Ña'a.
19050014	Su'va ja jin ndataa ni nuu sa ma kúu ja jin ndaka'an jin ndakachi ni sukan sa'a sukan kúu sa ma, te jin ndachiñu'u ña'a ni ja kúu sa Su'si iya iyo onde sukun ma, te jin sa'a ni sukan ni ka skuiso ni ja jin sa'a ni nuu sa ma.
19050015	Te jin ndakune'e ña'a ni kivi kénda tnundo'o tnuneni nuu ni ma te ñatuu ka ni'i ini‑ka ni nawa jin sa'a ni ma, te saña chi chindee ña'a sa ja vivii jin yanduu jin yandoso ni nuu tnundo'o yukan ma, sani te maa ni chi jin ndachiñu'u ña'a ni”, kúu ya ká'an ya.
19050016	Kovaa ñayii sa'a ja u'vi ma chi kuña'a Su'si ma: “¿Nava'a ndáka'an ni ja jini ni tnu'u ni tatnuni sa ma, te ndáka'an ni sukan ni skuiso sa ma, kovaa maa ni chi ni masu sa'a ni sukan tátnuni sa ma?
19050017	Vaa ndijin chi su'va ndákiti ini ni nuu ñayii ndáka'an‑so'o nuu ni sukan kúni sa ja ko kuu ni ma, te ja sukan sa'a ni a chi saxiko ni tnu'u tátnuni sa a.
19050018	Te nú jini ni ñayii sakui'na ma chi jinu ni kua'an ni sakui'na ni ji'in i, te suni kétna'a ini ni ji'in ñayii ka kivi nduu ji'in in‑ka ñayii masu ni tnanda'a ji'in i ma.
19050019	Vaa játna ini xeen ni ja ka'an ni tnu'u ndeva'a ma, te yaa ni a, vivii jakin tna'a i tnu'u xnda'vi tna'a ma.
19050020	Ndimaa jínkoo ñukuun ni, te ká'an ni tnu'u ñani ni ma, te ndimaa ká'an u'vi ni ja kuu sa'ya si'i ni ma.
19050021	Ndaka cha'a ni yo sa'a ni, te saña chi ni jasiyu'u sa. Te jani ini ni ja saña, te kúu sa sukan kúu ni a. Ña'a. Vaa saña chi sa'a sa ja ndakuni ni ndaka ja u'vi ni yo sa'a ni yo kuu ni ma.
19050022	’Te vitna, te jin jaku'ni ini ni tnu'u ká'an sa ya, ndaka ni nde ni ka ndunaa ña'a ja saña kúu Su'si ni ma, nasa yukan, te sakuechi salikin ña'a sa, te masu na in tasa'an ña'a ja jin kaku ni.
19050023	Chukan kúu ja nú na in jita nuu sa ma te ndáchiñu'u ña'a i, te suni ndákani ndáka'vi ini i te jika ndaa i ichi ni kaxtnu'u sa ma te ñatuu na ja u'vi sa'a‑ka i, chi sa'a sa ja kaku i nuu ja u'vi ma.” Sa'a ká'an Su'si ma.
19051001	Ja kútoo ña'a maa ni, vi Su'si, te kunda'vi ini ña'a ni. Sukan va'a xeen ini ni a, te xnaa ni ndaka kuechi sa a.
19051002	Ndakate ni ndaka ja u'vi ni yo sa'a sa ma, te ndasavii ña'a ni, sukan‑va'a máko kondiso kuechi‑ka sa nuu ni a,
19051003	chi ndakunitnuni sa ja so'o xeen ni kaa sa nuu ni, te ndaka ja u'vi ni yo sa'a sa ma ñatuu kúu ndunaa sa.
19051004	Nuu maa ni, ndiso kuechi sa. Nuu maa in‑ni ni, ni yo sa'a sa ja u'vi ma, ja ñatuu játna ini ni ma. Chukan kúu ja ñayii ma, na jin ndakuni ña'a i maa ni, vi Su'si, vaa ja ndaa kúu tnu'u ká'an ni a, te ñatuu na in ndaka'an ja masu ja'nde ndaa ni tniñu ñayii ma.
19051005	Ja u'vi kúu sa, nuu ni ñunee sa chii si'i sa ma, te jâ ndiso kuechi sa nuu ni kâku sa ma.
19051006	Ja ndaa kúu ja kútoo ni ñayii in‑ni ja jani ini i ma, te onde ini anua sa ma ni kaxtnu'u ni tnu'u ndichi ma.
19051007	Ndasavii ndasandoo ña'a ni sukan kúni maa ni, te nduvii sa. Ndakate ña'a ni, te ndukuijin kuijin sa sukan kaa yu'va kúun ora vijin xeen ma.
19051008	Sa'a ni ja kuniso'o sa tnu'u sii ini, te ndúsii ini onde yiki sa a, ja ni xndo'o ni xneni ni a.
19051009	Máko konde'ya‑ka ni kuechi sa ma, te xnaa ni ndaka ja u'vi ni yo sa'a sa ma.
19051010	Su'si maa sa, ndasandoo ni ini anua sa a, te ndachunee ni ini sa a in anua jaa ja sa'a ja va'a ja ndaa ma.
19051011	Máko xtandiyo ña'a ni nuu iyo ni a, te máko ndene'e ni Xtumani maa ni a ini anua sa a.
19051012	Sa'a ni ja na ndusii ini sa, sukan ni ndusii ini sa kivi ni ndani'i ña'a ni ma. Te ndachunee ni ini sa a in anua ja sa'a sukan játna ini maa ni a, te chindee chituu ña'a i,
19051013	sukan‑va'a kaxtnu'u sa ichi ni a nuu ñayii inuso'o ma, te ñayii ka ndiso kuechi ma, jin ndakokuiñi i nuu ni.
19051014	Su'si maa sa, sa'a ni ja kaku sa nuu ñayii ka ja'ni tna'a ma, te kata sa, te kaxtnu'u sa ja Su'si va'a ini kúu ni.
19051015	Iya Tátnuni, ndakune ni yu'u sa a, te kata sa, te kaxtnu'u sa sukan va'a ini ni a.
19051016	Vaa ñatuu kúni ni ja ndataa sa in kiti nuu ni, te ñatuu játna ini ni ja ka'mi ndi'i sa ti nuu ni.
19051017	Su'va ja kúni ni kúu in ñayii ndákunitnuni i ja jiniñu'u ña'a i, vi Su'si. Vaa maa ni, vi Su'si, masu saxiko ni in anua nda'vi ni ndo'o ni neni ma.
19051018	Sa'a va'a ni yuku nani Sion ma, sukan va'a sukan vii ini maa ni a. Te ndakani va'a ni yika ve'e ni ndakonduu ndesi ñuu Jerusalén ma.
19051019	Sani te jatna ini ni ja va'a jin ndataa i ma, ji'in ndaka kiti jin ndaka'mi i nuu ni ma. Sani te jin ka'mi i xndiki siki nuu altar ni ma, vi Su'si.
19052001	Tee kanuu xeen, ¿nava'a kúvixi xeen ni, ja ndimaa ja u'vi ma sa'a ni? Te vitna ja Su'si ma ja kúu sa'a ya ndaka ma chi su'va ndimaa kúnda'vi ini ya ñayii ma.
19052002	Te ndijin chi nanimaa tnu'u ndeva'a ká'an ni, te nanimaa tnu'u xnda'vi tna'a ká'an ni. Te kuenda tnu'u ja in yuchi xen‑xeen ka kuu tnu'u ká'an ni a.
19052003	Ni kutoo xeen‑ka ni ja u'vi ma sana ja va'a ma. Te ni kutoo‑ka ni tnu'u xnda'vi tna'a ma sana tnu'u ndaa ma.
19052004	Te ni jatna ini‑ka ni ja ka'an ndeva'a ni nuu ñayii ma te sa'a ni ja u'vi ja jin kuu ñayii ma.
19052005	Te chukan kúu ja Su'si ma chi xnaa ña'a ya, te masu koteku‑ka ni, te kene'e ña'a ya nuu iyo ni a, sukan‑va'a ma koo‑ka ni ji'in ñayii ka teku ma.
19052006	Ndaka ni ja ka sa'a ni ja va'a ma, jin konde'ya ni sukan ni kuu tee yukan, te jin koyu'u ni Su'si ma.
19052007	Jin konde'ya ni, te jin kuni ni ja sukan ni ndo'o tee ñatuu ni kukanu ini Su'si o ma ja suu ya sa'a ja kaku de ma te masu skenaa de maa de ma nkuu. Kovaa su'va nuu ja kua'a xen‑xeen ja ni yo ni'i ni yo tna'a de ma ni kukanu ini de, te ni yo jatanuu‑ka de ja u'vi ni yo sa'a de ma, te ni skenaa de maa de.
19052008	Kovaa saña chi iyo va'a sa. Kuenda sukan iyo yutnu kúu tnu olivo ma ja kuikuii iyo tnu ma, sukan iyo sa ve'e Su'si a, te kúkanu ini sa ja Su'si ma, kúnda'vi ini ña'a ya ni‑kani ni‑jika.
19052009	Te ndachiñu'u ña'a sa ni‑kani ni‑jika, ja sukan sa'a maa ni ja kútoo ña'a ni a. Te kondetu ña'a sa nuu ka iyo ndaka ñayii ñatuu‑ka na ja u'vi ka sa'a i ma, vaa va'a xen‑xeen ini ni, vi Su'si.
19053001	Ñayii ñatuu kuiti ndása'a kuenda ma chi jani ini i ini anua i ma ja masu na Su'si ma iyo. Te ndaka ñayii yukan ma chi ka kuneé ka ku‑uun‑nka i, te ndimaa ja u'vi ma‑ni ka sa'a i, tna'a ja masu nde játna ini Su'si ma. Te ni a in i ñatuu sa'a ja va'a.
19053002	Onde andivi ma nde'ya nde'ya‑ni Su'si ma nuu ka iyo sa'ya tata ñayii a, sukan‑va'a nú iyo in ñayii ja ndása'a i kuenda te ndánduku i Su'si ma.
19053003	Kovaa ndi‑in ndi‑in i ni ka ndakakayata, te ka kuneé ka ku‑uun‑nka i. Ñatuu na nde in sa'a ja va'a, vaa ni a in i ñatuu sa'a ja va'a.
19053004	Ndaka i ja ka sa'a i ja u'vi ma, ñatuu na nde ka ndasa'a maa i kuenda, vaa kuenda tnu'u ja ka jaa i in xtatila ma‑ni, sukan‑ni kúu ja ka sa'a ndeva'a i ñayii ñuu sa ma, te ñatuu nde ka ndakune'e i Su'si o Iya Tátnuni ma.
19053005	Kovaa jin ndayu'u xen‑xeen maa i, visi ñatuu nawa iyo ja jin koyu'u i. Te sa'a ya ja jin ndatna'a maa i ja kan‑nuu, vaa ñatuu kúni ya ja jin koo kaa i ji'in ñayii ka sa'a ja va'a ma. Vaa Su'si ma chi ndasa'a siin ya onde yiki ñayii ñatuu ni ka yo kunimani nuu ñayii ñuu ya ma.
19053006	¡Nuna kava va'a ini maa Su'si ma, te onde ñuu nuu iyo ya ma, te sa'a ya ja na jin kaku ñayii ñuu Israel ma nuu ja u'vi ma! Te kivi sa'a Su'si ma ja ndaka ñayii ni ka jitenuu te ni ka yo jinukuechi i nuu in‑ka ñuu ma, te jin ndakokuiñi i ñuu maa i ma. Sani te jin ndusii ini xen‑xeen ndaka sa'ya tata Jacob ma, ja ka kuu i ñayii ñuu Israel ma.
19054001	Su'si Iya Tátnuni, ja maa ni, te sa'a ni ja na kaku sa nuu ja u'vi ma, te ja maa tnu'u ndee tnu'u ndatnu ni a, te chindee ña'a ni.
19054002	Su'si maa sa, koniniso'o ni ja jikan‑ta'vi sa nuu ni a, ndaka ja ká'an sa ji'in yu'u sa ya.
19054003	Vaa ñayii ñatuu jini tna'a ji'in sa ma, ji'in ñayii ka kiti ini nuu sa ma chi ka kuni i ja jin ka'ni ña'a i saña, te ñatuu ka yu'u ña'a i maa ni, vi Su'si.
19054004	Kovaa vitna, te jin kuni i ja maa ni kúu iya chíndee ña'a te maa ni iyo ji'in ñayii ka chindee ña'a ma.
19054005	Vaa maa Su'si ma kúu iya ndakone'e ja u'vi ja jin ndatna'a maa ñayii ñatuu ka kunimani nuu sa ma. Su'si, ja maa tnu'u ndaa tnu'u ndija ká'an ni a, te xnaa ni i.
19054006	Te ja kúu ini maa sa kúu ja kata sa nuu ni, te ndachiñu'u ña'a sa, vi Su'si Iya Tátnuni, vaa maa ni chi va'a xeen ini ni.
19054007	Vaa maa ni kúu iya ni chindee ña'a nuu ndaka tnundo'o tnuneni ni tna'a sa ma, te ni jini sa ji'in nuu sa sukan ni xnaa ni ñayii ñatuu ka kunimani nuu sa ma.
19055001	Su'si maa sa, koniniso'o ni ja jikan‑ta'vi sa nuu ni a, te katanuu ni ja ká'an káchi sa nuu ni a.
19055002	Chindee ña'a ni ja ká'an sa a, vaa maa ni chi jini ni sukan ndó'o néni sa a, te ñatuu ni'i ini‑ka sa nawa sa'a sa. Chukan kúu ja jikan‑ta'vi jikan‑ta'vi sa nuu ni a,
19055003	ja kuechi ja ni jiniso'o sa ja ka ka'an ñayii ñatuu ka kunimani nuu sa ma. Te kúxii ini sa, vaa ka ka'an u'vi i ja kuu sa, te ûni ka kiti ini i, te ka sondikin ña'a i.
19055004	Te ini anua sa ya, tna‑u'vi xeen ini i, te yu'u xeen sa kuenda tnu'u ja kûu sa.
19055005	Te ni'i ni'i‑nka sa ja yu'u xen‑xeen sa, te ñatuu ní'i ini‑ka sa nawa sa'a sa.
19055006	Te jani ini sa, “Nute iyo ndijin o sukan iyo ndijin sata ma chi ndava o, te kuu ndatatu o.
19055007	Nute kuu sukan chi ndava ndava‑ni o te ki'in jika jika o, te koo o onde nuu ñatuu na in kuiti iyo ma.
19055008	Nute kuu sukan chi konuu xeen o ki'in o onde nuu kaku o ma, sukan‑va'a kaku o nuu tnundo'o tnuneni iyo nuu o a.” Sukan jani ini sa.
19055009	Su'si maa sa, xnaa ni ja ka jani ini ñayii ñatuu ka kunimani nuu sa ma, te xsama ni sa'an ka ka'an in in i ma, sukan‑va'a máko jin jaku'ni ini nuu tna'a‑ka i. Vaa jini sa ja ndaka ñayii ka iyo ini ñuu a chi ndimaa ka kanaa i, te ka sa'a tna i ja u'vi.
19055010	Te nduu ñuu ka ndakonduu maa i ni‑ka'nu yika ve'e ndesi ini ñuu ma, ja ka sa'a i nanimaa ja u'vi ma.
19055011	Te nanimaa ja u'vi iyo nuu ka iyo i ma, te nanimaa ja ka xnda'vi tna'a i ma kúu nuu ka ndatna'a i ma.
19055012	Nute in ñayii ñatuu kúnimani nuu sa ma, te ni ka'an ndeva'a i nuu sa a chi kanda sa ndaka ja ká'an i ma. Xi nute in ñayii saxiko ña'a ma, te kúni i ja sa'a ndeva'a ña'a i chi kuu chu'u sa, te ma kuni‑ka ña'a i.
19055013	Kovaa saa ndijin ja ka ketna'a xeen ini o a, ja kuenda tnu'u ja ndi‑tna'a ñani o a, te ni yo ndakani ichi ña'a ni ja na kaka va'a sa ma.
19055014	Te nduu kua'an nduu vee o kuan koo o ne'un ñayii ma ka ndachiñu'u o Su'si ma. Te vivii ni ka yo ndatnu'u o vaa ni ka yo ketna'a xeen ini o ma, te vitna, te ñatuu kúnimani‑ka ni nuu sa.
19055015	Kovaa ndaka maa ñayii ñatuu ka kunimani nuu sa ma, jin kê koo teku maa i nuu andeya ma, vaa ndimaa ja u'vi ka ñu'u ini i ja jin sa'a i.
19055016	Kovaa saña chi nuu Su'si ma kakan‑ta'vi sa, te maa Iya Tátnuni ma sa'a ja kaku sa nuu ja u'vi ma.
19055017	Te ora ne'e ma, ora sava nduu ma, ji'in ora ve ñini ma kakan‑ta'vi kakan‑ta'vi sa nuu ya, te maa ya chi kuniso'o ya.
19055018	Te ndene'e ña'a ya nuu tnundo'o tnuneni tna'a sa ma, te sii ini xeen koo ini anua sa ya, visi kua'a xeen maa i ka iyo ja jin kanaa i ji'in sa ma.
19055019	Su'si iya iyo onde xinañu'u ma chi kuniso'o ya ja ká'an sa ya, te maa ya sa'a ja jin ndando'o jin ndaneni ñayii ñatuu ka xndoo ja u'vi ka sa'a i ma, te ni masu ka yu'u i Su'si ma.
19055020	Vaa ñayii sa'a nanimaa ja u'vi ma chi onde nuu ñayii ka iyo mani ji'in i ma ni ndakuni u'vi i, te ñatuu ni sa'a i sukan ni skuiso i ja jin koo mani i ma.
19055021	Te ndaka tnu'u ká'an i ma chi vita vita‑ni ká'an i kuenda tnu'u ja xe'en ma. Kovaa ini anua i ma chi ûni kanaa i kúni i. Te vivii ká'an i kuenda tnu'u ja xe'en ni ndandute ma. Kovaa ndaka ja ká'an i ma chi kuenda tnu'u ja in yuchi jâ ni kana nuu ñunee i ma kúu ndaka tnu'u ká'an i ma.
19055022	Sonee ni ndaka tnundo'o tnuneni ni a nuu nda'a Iya Tátnuni ma, te maa ya chindee ña'a ja koo va'a ni nuu ya. Vaa ñayii sa'a ja va'a ja ndaa nuu ya ma chi ni masu kua'a kuiti ya tnu'u ja ko ndo'o ko neni i.
19055023	Chukan kúu ja saña chi nuu maa in‑ni ni kukanu ini sa, vi Su'si. Kovaa maa ni, vi Su'si, chi skee ni ndaka ñayii ka sa'a ja u'vi ma yavi nuu jin koo i ja jin skenaa i maa i ma. Ndaka ñayii inundee xeen ini ma ji'in ñayii ka xnda'vi tna'a ma, másu kenda koo i sukan iyo ja jin koteku i ma chi xi'na‑ka jin kûu i.
19056001	Kunda'vi ini ña'a ni saña, vi Su'si, vaa ka sondikin ña'a ñayii ñatuu ka kunimani nuu sa a, ja jin sa'a ndeva'a ña'a i. Te ndi‑kivi ndi‑kivi ka kuni i ja jin kanaa i ji'in sa.
19056002	Te nii nduu ma ka sa'a ndeva'a ña'a i, vaa kua'a xeen i ka kuni ja jin kanaa i ji'in sa, te ka savixi i maa i ja maa i ka kuu‑ka.
19056003	Te kivi yu'u sa ma chi nuu maa ni kúkanu ini sa.
19056004	Saña chi kúkanu ini xeen sa Su'si Iya Tátnuni ma, vaa ja vii ja va'a kúu tnu'u tátnuni ya a jini sa, te ni masu koyu'u sa, vaa masu nawa kuu sa'a ña'a ñayii ma.
19056005	Ndaka kivi ka ka'an ndeva'a i nuu sa, te ndaka i chi ndimaa ja u'vi ka jani ini i ja jin sa'a ña'a i.
19056006	Te ka ndututu i in nuu ka chu'u i, te ka nde'ya vava'a ña'a i ndenu kua'an ndenu vee sa ma, vaa ka jito yu'u ña'a i, vaa jin ka'ni ña'a i ka kuni i.
19056007	Su'si, kivi kenda ja ndakiti ini ni nuu ndaka ñayii ka sa'a ja u'vi ma, te ndakan maa ni kuenda nuu ñayii ka kuni u'vi nuu sa ma, te jín ndatna'a maa i ja kan‑nuu, ja ka iyo i ñuu yukan.
19056008	Te maa ni chi jini ni sukan ndó'o néni sa a te kúxii xeen ini sa a te nda'yu nda'yu sa ya, te kuiti ndaka jâ ni sotnuni ni nuu libru neva'a ni a.
19056009	Te nuna kakan‑ta'vi sa nuu ni a ja chindee ña'a ni a chi ndaka ñayii ñatuu ka kunimani nuu sa ma, jin ndakakayata i jin koo i. Vaa jini sa ja iyo ni ji'in sa, vi Su'si.
19056010	Saña chi kúkanu ini xeen sa Su'si Iya Tátnuni ma, vaa jini sa ja ja vii ja va'a kúu tnu'u tátnuni ya a.
19056011	Te nuu maa in‑ni Su'si ma kúkanu ini sa, te ni masu koyu'u sa, vaa masu nawa kuu sa'a ña'a ñayii ma.
19056012	Su'si maa sa, ko sa'a sa ndaka ja ni skuiso sa nuu ni a. Kata sii ini sa nuu ni, te ndachiñu'u ña'a sa.
19056013	Vaa ni sa'a ni ja ni kaku anua sa ya, te ñatuu ni skenaa sa maa sa. Te ni ndakani va'a ña'a ni nuu koo va'a sa a, sukan‑va'a koo sa nuu iyo ni a te koteku sa sukan ka teku ñayii ka iyo nuu xtnuu maa ni ñu'u ni ma.
19057001	Su'si maa sa, kunda'vi ini xeen ña'a ni saña, vaa ni‑yu'u ni‑ini sa kúkanu ini ña'a sa, vaa kúkanu ini ña'a sa ja maa ni kasi ña'a te kaku sa, sukan ka kuu chili ma chii ndijin si'i ti ma onde ndi'i kuiti tnundo'o tnuneni ma jin ya'a.
19057002	Ni‑yu'u ni‑ini sa kakan‑ta'vi sa nuu Su'si iya iyo onde sukun ma, vaa suu ya kúu iya chíndee ña'a.
19057003	Vaa onde andivi ma iyo ya, te sa'a ya ja kaku sa nuu ñayii ka saxiko ña'a te ka sondikin ña'a i ma. Vaa maa Su'si ma chi kútoo ña'a ya, te kúnda'vi ini xeen ña'a ya, te jini ndaa jini ndija ya nawa sa'a sa.
19057004	Vaa kuenda tnu'u ja ne'un ndika'a ma iyo sa, vaa ni ka ndakonduu ña'a ñayii a. Te kuenda tnu'u ja ñu'u i'ni ka kuu tnu'u ka ka'an i ma, te kuenda tnu'u ja lanza xi flecha ka kuu nu'u i ma, te yaa i ma kuenda tnu'u ja yuchi nduva nduva nuu i ma kúu.
19057005	Kovaa maa ni, vi Su'si, ni‑ka'nu andivi a na koo jayiñu'u ni, te ni‑ka'nu ñuu ñayivi a na jin ndachiñu'u ña'a i, vi Su'si Iya Tátnuni.
19057006	Te ni ka skuili i yo'o ichi kua'an sa ma, ja ni ka jani ini i ja jin ke'en‑su'va ña'a i, te ni kuxii xeen ini anua sa ya. Te ni ka jate i yavi ichi kua'an sa ma xi ma kêe sa nkuu, ka kuni i. Kovaa maa i ni ka ndê koo ini yavi ni ka sa'a i ma.
19057007	Saña chi iyo tu'va ini anua sa ya, vi Su'si. Iyo tu'va sa ja kata sa te ndachiñu'u ña'a sa.
19057008	Ora ndákoo sa xtnee ne'e ma te tee sa guitarra sa ma ji'in arpa sa ma. Te ni‑yu'u ni‑ini sa ndachiñu'u ña'a sa, vi Su'si.
19057009	Visi onde ne'un ñayii ñuu ñayivi ya iyo sa ya, kovaa saña chi kata sa nuu ni a, te ndachiñu'u ña'a sa, vi Su'si Iya Tátnuni.
19057010	Vaa tnu'u nda'vi ini ni a chi ka'nu xen‑xeen sukan ka'nu andivi a, te tnu'u ndaa tnu'u ndija ni a sukan tna ka'nu.
19057011	Vaa maa ni, vi Su'si, ni‑ka'nu andivi a na koo jayiñu'u ni, te ni‑ka'nu ñuu ñayivi a na jin ndachiñu'u ña'a i, vi Su'si Iya Tátnuni.
19058001	Ndijin ja ka kuu ni ñayii ka tatnuni ñuu ñayivi a, ¿ka sa'a ndaa ka sa'a ndija ni ja jin kuu ñayii ma? ¿Ka ja'nde ndandaa ni tniñu ñayii ma?
19058002	Ñatuu chi su'va ka ndaa ka ndivi ini ni na ja u'vi jin sa'a ni ñayii ma. Nuu nda'a ni a chi ndimaa ja u'vi ka ñu'u, te ndimaa ja u'vi ka sa'a ni ñayii ñuu ma.
19058003	Ndaka ñayii ka sa'a ja u'vi ma chi onde nuu ka ñunee‑ka i chii si'i i ma, te jâ ni ka jakona'a ja ñayii jin ko sa'a ja u'vi jin ko kuu i. Te visi ñatuu jin kâku‑ka i ma, te jâ ve koo maa i ja ñayii tnu'u jin ko kuu i.
19058004	Te ka kuu i sukan kúu koo kiti ndiso venenu ti ma, te ka jasi ti so'o ti ja ma jin koniniso'o ti. Te sukan kuiti ka sa'a i.
19058005	Vaa sukan ka sa'a ti ja ma jin koniniso'o ti ja tátnuni tee tasi kasiki ji'in ti ma, visi jini xeen maa de, jani ini de ma.
19058006	Te ja sukan ka sa'a so'o i ma, vi Su'si, te ta'vi ndi'i ni nu'u i ma, ja ka kuu i sukan ka kuu ndika'a lilikin ma.
19058007	Te jín naa maa i kuenda kúu ndute ma, ja jika de kua'an de ma, sani te ni yichi de ma. Te ora ka satu'va i ja jin ka'ni ña'a i saña ma, na jín kukuechi jín kulikin maa kuji i ma.
19058008	Te jín ya'a maa i jín koo i sukan kúu koo xtuyavi ma, ja kua'an ti, sani te naa ti ma, xi sukan kúu in lulu ja jâ ni ji'i i ni kâku i ma, te ni masu nde ni jini i kandii ma.
19058009	Te sanaa sanaa‑ni, te jín kayu jín koko i, sukan káyu tnu iñu ma, te sukan sa'a tachi yi'i ma ja ñú'u kua'an ñú'u vee i yutnu táva i ma, sukan na jin ndo'o tna ñayii ka sa'a so'o ma.
19058010	Te ñayii sa'a ja va'a ja ndaa ma chi ndusii ini xeen i ja kuni i ja sukan ni ka ndani'i, ni ka ndatna'a maa ñayii ka sa'a ja u'vi ma. Te ûni jin chunee i ja'a i ma nuu ni jati niñi ñayii inuso'o ma.
19058011	Sani te jin ka'an i: “Ja ndaa ndija kúu ja iyo Su'si iya sa'a ndaa sa'a ndija ma, te ndákan ya kuenda nuu ndaka ñayii ñuu ñayivi ya. Te ja ndaa kúu ja ndaka ñayii ka sa'a ja va'a ja ndaa ma chi masu nawa jin skenaa kuiti i chi iyo ja vii ja va'a ja jin kuta'vi i.” Sa'a jin ka'an i.
19059001	Su'si maa sa, sa'a ni ja kaku sa nuu ñayii ñatuu ka kunimani nuu sa ma, ja ka kúni i ja jin sa'a ña'a i ja u'vi ma.
19059002	Sa'a ni ja na jin koo jika maa ñayii ka sa'a ja u'vi ma nuu iyo sa ya, sukan‑va'a na kaku sa nuu ñayii ka ja'ni tna'a ma.
19059003	Vaa jini maa ni ja tee ka jani ini ja maa de ka kuu‑ka ma, ka nduku xeen de ja jin ka'ni ña'a de, te vitna ja masu na ja u'vi sa'a sa, te ni masu na kuechi sa, vi Su'si Iya Tátnuni.
19059004	Kovaa ka kuni de ja jin ka'ni ña'a de, visi masu na kuechi sa. Ne'e ni, te kuni ni sukan ka sa'a ka kuu ña'a de a.
19059005	Vaa maa ni kúu Su'si Iya Tátnuni, te neva'a ni tnu'u ndee tnu'u ndatnu, ja kanaa ni ji'in ndaka ñuu ma. Te sa'a ni ja jin ndo'o jin neni ndaka ñayii ndaka ñuu ma ja ñatuu ka kandija i ja ká'an ni ma, vaa ndimaa ja u'vi ka sa'a i. Te máko kunda'vi ini ni i, vaa maa ni kúu Su'si ñuu Israel ma.
19059006	Te ora ve ñini ma, te ka ndakokuiñi i, te nde'e xeen ka kuu yu'u i. Sukan ka kuu yu'u la‑ina xeen ma, sukan ka kuu i ka ndakonduu i ñuu ma.
19059007	Ûni ka ke koo ti‑iñu yu'u i ma. Sukan kúu yuchi kúu espada ma, sukan ka kuu tnu'u ndeva'a ka ka'an i ma, te ka ka'an i: “Másu kuniso'o Su'si ma ja ka ka'an o ya”, ka kuu i ka ka'an i.
19059008	Kovaa maa ni, vi Iya Tátnuni, jákundee ndee‑ni ni i, te ká'an yichi ni ndaka ñuu ma.
19059009	Te kuechi ja sukan ka iyo tnu'u ndee tnu'u ndatnu ñayii ñatuu ka kunimani nuu sa ma, te chukan kúu ja kuiti nuu maa in‑ni ni kúkanu ini sa, ja chindee ña'a ni ja na kaku sa.
19059010	Maa ni ja kúu ni Su'si iya nda'vi ini koxtnuu nuu sa nde kua'an nde vee sa, te sa'a ni ja kuni sa sukan jin ndo'o jin neni ñayii ñatuu ka kunimani nuu sa ma.
19059011	Máko xnaa ni i, su'va katenuu kateni'ni ni i, te xndo'o xneni ni i, sukan‑va'a máko jin ndunaa ña'a ñayii ñuu sa ma ja maa ni kúu Su'si iya jasi ndee jasi ndoso ña'a, te jin kaku sa.
19059012	Jín kuiso kuechi maa i ndaka ja u'vi ka ka'an i ma, vaa ka jani ini i ja maa i ka kuu‑ka. Te jín nukun‑tuu maa i ndaka ja u'vi ka ka'an i ma, ji'in ja ka xnda'vi i ñayii ma, te jín ndani'i jín ndatna'a maa i.
19059013	Te xndo'o xneni ni i, te xnaa ni i, sukan‑va'a má jin koo‑ka i ñuu ñayivi ya, te jín kuni ñayii kúu ñuu tee kúu Jacob ma ji'in ni‑ka'nu ñuu ñayivi a ja maa ni kúu Su'si.
19059014	Te ora ve niñi ma, te ka ndakokuiñi i, te nde'e xeen ka kuu yu'u i. Sukan ka kuu yu'u la‑ina xeen ma, sukan ka kuu i ka ndakonduu i ñuu ma.
19059015	Te kuan koo ve koo i ka kuu i ka nduku i ja jin kaa i, te nú ñatuu ka ni'i i ma, te jakuaa ma ka tnana u'vi ka tnana u'vi‑nka i ja ka ndo'o ka neni i ma.
19059016	Kovaa saña chi xtnee ne'e ma kata sa te ndachiñu'u ña'a sa, ja sukan iyo tnu'u ndee tnu'u ndatnu ni a, te sukan nda'vi ini ni ma. Vaa maa ni kúu nuu kuu chu'u sa kivi iyo sa nuu tnundo'o tnuneni ma.
19059017	Maa ni táa tnu'u ndee tnu'u ndatnu. Te nuu maa ni kata sa, vaa maa ni kúu Su'si iya sa'a ja kaku sa nuu ja u'vi ma. Vaa maa ni kúu Su'si iya kúnda'vi ini ña'a.
19060001	Su'si maa sa, ni ndakiti ini ni nuu sa, te ni skendoo ña'a ni, te ni xndo'o, ni xneni ña'a ni nkuu. Kovaa vitna, ne'e ni, te ndachindee ña'a ni.
19060002	Ni sa'a ni ja ni tnaa nuu ñu'ú ya, te ni ndata. Ndakasi ni nuu ni ka ndata ma, sukan‑va'a máko jin kekaa‑ka.
19060003	Ni sa'a ni ja ñayii ñuu ni a, ni ka jini i kua'a xeen tnundo'o tnuneni kuenda tnu'u ja ni sa'a ni ja ni ka ji'i sa ndute nde'ya uva masu va'a ma, ja ni sa'a ja ka kuneé ka ku‑uun‑nka sa ya.
19060004	Kovaa ñayii ka yu'u ja ndakan ni kuenda nuu i ma chi ni‑in ja u'vi ka sa'a i. Te ni wa'a ni in sa'ma, te ka ndone'e sukun i, ja kuni ka'an ja iyo ni ji'in i.
19060005	Skuili ni nda'a kua'a ni a, te sa'a ni ja jin kaku sa, vaa kútoo ña'a ni, vi Su'si. Te niniso'o ni ja ka ka'an sa ya.
19060006	Onde nuu iyo ni a, vi Su'si, te sa'a ká'an ni: “Saña chi ndusii ini xeen sa, te ndaka'nde sa ñuu Siquem ma, te chikua'a va'a sa ndu'va Sucot ma.
19060007	Vaa kuenda maa sa kúu ñuu Galaad ma ji'in ñuu Manasés ma. Te Efraín ma kúu ja ñu'u xini sa a ja ndesi i, te Judá ma kúu bastón yinda'a sa ja tátnuni sa ya.
19060008	Te Moab ma kúu nuu ñu'u ndute ndanda'a sa, te siki Edom ma kúu nuu sónee sa ja yi'i ja'a sa ya, te ûni káyu'u sa ja ni ndusii ini sa ja ni kundee sa nuu ñayii ñuu Filistea ma”, kúu ni ká'an ni.
19060009	¿Na in ki'in jin xsia'a ña'a i ñuu nuu ndesi va'a ma? ¿Te na in jin xsia'a ña'a onde ñuu Edom ma?
19060010	Te kuiti maa ni, vi Su'si, vaa masu na in‑ka. Visi ni xndoo ña'a ni ma, te ñatuu ni yo kenda ni ja chindee ña'a ni nuu ni ka yo kanaa sa ji'in in‑ka ñuu ma,
19060011	kovaa vitna, te ndachindee ña'a ni ja na jin kaku sa nuu ñayii ñatuu ka kunimani nuu sa ma. Vaa ja ka chindee ña'a ñayii ma chi masu nde chíndee xeen ña'a i.
19060012	Kovaa nú maa ni na chindee ña'a, vi Su'si, chi kua'a xen‑xeen ja kuu jin sa'a sa, vaa maa ni kueñu ndoso ñayii ñatuu ka kunimani nuu sa ma, te jin kundee sa.
19061001	Su'si maa sa, koniniso'o ni ja jikan‑ta'vi sa nuu ni a, te katanuu ña'a ni.
19061002	Visi iyo sa onde ñuu ka iyo jika xeen ma, kovaa ndákune'e ña'a sa, vaa ve kuita ini anua sa ya. Sonee tna ña'a ni onde nuu toto sukun‑ka sana saña ma.
19061003	Vaa maa ni kúu nuu kuu chu'u sa, vaa maa ni kúu ve'e sukun sukun‑ka nuu másu kuu kenda ñayii ñatuu ka kunimani nuu sa ma.
19061004	Te koo sa ve'e nuu iyo ni a ni‑kani ni‑jika, te yukan chi koo va'a sa, vaa chii ndijin ni a kinee va'a sa.
19061005	Vaa maa ni kúu Su'si sa, te ni jiniso'o ni ja ni skuiso sa nuu ni ma, te ni taa ni ja ni nduta'vi sa a, tna'a ja ka ni'i ñayii ka kandija ja ká'an ni ma, vaa ka yu'u ña'a i ja ndakan ni kuenda nuu i ma.
19061006	Sa'a ni ja koteku kani‑ka rey ya, sukan‑va'a koteku de kua'a xeen‑ka kuiya.
19061007	Te koo de ni‑kani ni‑jika nuu ni a, vi Su'si, te ja sukan nda'vi ini ni a ji'in tnu'u ndaa tnu'u ndija ká'an ni a, na jin chindee i rey ma ja na koo va'a de nuu maa ni a, vi Su'si.
19061008	Te ja sukan sa'a sukan kúu ni a, te ko kata sa nuu ni ni‑kani ni‑jika, te sukan, te ndataa sa ja ni skuiso sa nuu ni ma ndi‑kivi ndi‑kivi.
19062001	Nuu Su'si ma kúu nuu kuu ndatatu ini anua sa ya, te maa ya sa'a ja kaku sa nuu ja u'vi ma.
19062002	Vaa maa in‑ni ya kúu toto nuu kuu kaku sa ma. Maa ya kúu nuu kuu chu'u sa ma, te ma kotuu sa.
19062003	Ndijin ja ka kuni u'vi ni nuu sa ma, ja ka kuni ni ja jin xtuu ña'a ni te jin xnaa ña'a ni, te jin sa'a ña'a ni sukan kúu in yika ve'e ja núkuiñi xiñi i te sani te kotuu i te ndi'i i ndatnana ma.
19062004	Vaa ûni ka jani ini ni ja jin xtuu ña'a ni, te ka jatna ini xeen ni ja jin xnda'vi ni ñayii ma. Ñií yu'u ni a‑ni iyo ja ka ka'an vii ka ka'an va'a ni ja jin kuu ñayii ma, kovaa ini anua ni a chi ka kuni u'vi ni nuu ñayii ma.
19062005	Kovaa saña chi nuu Su'si ma‑ni kúu nuu kuu ndatatu ini anua sa ya, vaa nuu maa ya kúkanu ini sa.
19062006	Vaa maa ya kúu toto nuu kuu kaku sa ma. Te maa ya kúu nuu kuu chu'u sa ma, te ma kotuu kuiti sa.
19062007	Vaa nuu maa Su'si ma kúu nuu kuu kaku sa te koo jayiñu'u sa. Vaa maa Su'si ma kúu toto nuu kuu koxtnee va'a sa te kaku sa.
19062008	Ndaka ni ja ka kuu ni ñuu Su'si ma, nuu maa in‑ni ya jin kukanu ini ni ni‑kani ni‑jika, te ni‑yu'u ni‑ini ni jin kukanu ini ni ya, vaa maa ya kúu nuu kuu jin kaku o.
19062009	Ja ndaa kúu ja ndaka sa'ya tata ñayii ma, ñatuu ka kandija i Su'si ma, te masu nawa ka kuu i‑ni chi sukan ka kuu in ja jani ini o ma te ni ya'a ma, sukan‑ni ka kuu i, ka kuu i ñayii xiku, ka kuu i ñayii nda'vi. Nuna chikua'a ña'a Su'si ma in in i ma chi kuenda tnu'u in mi'i‑ni ka kuu nduu jichi i ma nuu ya ma.
19062010	Máko kukanu ini ni ja onde sa'a ndeva'a ni ñayii ma sana ni'i ni nawa kúni ni ma, ni a sakui'na ni sana kuxiku ni. Te nú ve kuxiku ni ma, máko kukanu ini ni xu'un ni ma.
19062011	Vaa in jichi ni ka'an Su'si ma, te uu jichi ni jiniso'o sa cha'a, ja nuu maa Su'si ma iyo ndaka tnu'u ndee tnu'u ndatnu ma.
19062012	Saa vi, Su'si, nuu maa ni iyo tnu'u nda'vi ini ma, te maa ni ndakan kuenda nuu ndi‑in ndi‑in ñayii ma nawa ni ka yo sa'a, ni ka yo kuu i ma, te ndakua'a ni i nawa iyo ja jin ndani'i ndi‑in ndi‑in i ma.
19063001	Su'si maa sa, maa ni kúu Su'si sa. Te xtnee ne'e ma ni‑yu'u ni‑ini sa ndanduku ña'a sa, vaa ni‑ka'nu yikikuñu sa ya, jiniñu'u ña'a i. Kuenda kúu ñu'ú yichi nuu ñatuu kuiti na ndute iyo ma, sukan kúu sa.
19063002	Vaa kúu ini sa ja kuni sa sukan iyo tnu'u ndee tnu'u ndatnu ni a, ji'in sukan iyo jayiñu'u ni a onde ve'e ii nuu iyo ni a.
19063003	Vaa ja va'a xeen‑ka kúu ja kúnda'vi ini ña'a ni a te koo sa ji'in ni ma, sana ja koo maa in‑ni sa ñuu ñayivi ya visi na koteku kani sa ma. Te chukan kúu ja ni‑yu'u ni‑ini sa ndachiñu'u ña'a sa, vi Su'si.
19063004	Te ndaka kivi koteku sa ya chi ndachiñu'u ñukuun ña'a sa, te ora jikan‑ta'vi sa ma, ndone'e sa nda'a sa a ichi andivi a nuu iyo maa ni a, vi Su'si.
19063005	Sani te ini anua sa ya chi ndusii ini xen‑xeen i, te ûni kayu'u sa kata sa, te ndachiñu'u ña'a sa.
19063006	Te ora kátuu sa nuu jito kixi sa ma, te ku'un ku'un‑ni ini ña'a sa.
19063007	Vaa maa ni kúu iya chindee ña'a ja kaku sa nuu ja u'vi ma, te chukan kúu ja sii ini xeen kata sa nuu ni a, vaa iyo sa chii ndijin ni a.
19063008	Te ini anua sa ya chi kúkanu ini i ja onde maa ni sana kaku sa nuu ja u'vi ma, vaa nda'a kua'a ni a yituu ña'a ja núkuiñi va'a sa a.
19063009	Kovaa ndaka ñayii ka nduku ja jin ka'ni ña'a i ma chi jin kê koo maa i onde nuu kunu kunu chii ñu'ú a.
19063010	Te ndaka ñayii yukan chi jin ka'ni ña'a ñayii ma ji'in yuchi kúu espada ma, te jin kenda koo kiti yuku ma, te jin kaa ti i.
19063011	Kovaa rey ya chi koo sii ini xeen de nuu Su'si ma. Te ndaka ñayii ka ndakune'e Su'si ma te ka kandija i ya ma chi jin kata i te jin ndachiñu'u i Su'si ma. Kovaa ñayii inutnu'u ma chi na'ñi na'ñi‑nka‑ni jin koo i, te masu kuu nawa jin ka'an‑ka i nuu ya.
19064001	Su'si maa sa, koniniso'o ni ja ká'an yika sa nuu ni a, te ko koto va'a ña'a ni, te chindee ña'a ni ja má koyu'u sa ñayii ñatuu ka kunimani nuu sa ma.
19064002	Chu'u ña'a ni, sukan‑va'a kaku sa nuu ñayii ka sa'a ja u'vi ma, te kaku sa nuu ndaka ja ka ndatnu'u yu'u i ja jin sa'a ña'a i ma.
19064003	Vaa sukan kúu yuchi kúu espada ma ja xen‑xeen i ma, sukan ka kuu yaa i ma, te sukan ka ke koo flecha ma kuan koo i ma, sukan ka ke koo tnu'u ndeva'a ka ka'an i ma.
19064004	Te ñayii ya'a chi másu ka yu'u i, vaa onde nuu ka iyo i ja ka chu'u i ma, te sanaa sanaa‑ni, te ka kani i flecha i ma kuan koo nuu ka iyo ñayii ñatuu na ja u'vi ka sa'a i ma.
19064005	Su'va ka ska'an tna'a i ja jin sa'a‑ka i ja u'vi ma, te ka ndatnu'u vava'a i naxe jin sa'a ndeva'a i ñayii ñatuu na ja u'vi ka sa'a ma. Te ka ka'an i: “Másu na in kuni ndaka ja ka sa'a ka kuu o ya”, ka ka'an i.
19064006	Te ka ndatnu'u tna'a i: “Visi na jin ndanduku i kuenda, kovaa masu jin kuni i, vaa jâ ni ka ndatnu'u tna'a vava'a o sukan jin sa'a o ma”, ka kuu i ka ka'an i. ¿Te nava'a ka jani ini maa ñayii ma sukan, te vitna ja Su'si ma chi jini ya ndaka nawa jani ini o ma?
19064007	Visi sukan ka jani ini maa i, kovaa maa Su'si ma chi ni masu kaxtnu'u ya, te satu'va ya kuji ya ma, te kani ya flecha ya ma, te ndaka i ja ka ñu'u ini i ja jin sa'a i ja u'vi ma jin tnakue'e.
19064008	Ndaka ja ni ka ka'an, ni ka kachi maa yaa i ma sa'a ja jin skenaa i maa i, te ndaka ñayii jin konde'ya ma chi jin jakundee i ñayii ka ndani'i ka ndatna'a ja u'vi ni ka sa'a maa i ma.
19064009	Sani te ja jin kuni ñayii ma ja sukan ni kuu ma, sani te jin ndakaxtnu'u nuu tna'a i sukan ndákan Su'si ma kuenda nuu ñayii ma, te jin jaku'ni ini i ndaka sukan sa'a ya ma.
19064010	Te ndaka ñayii ka sa'a ja va'a ja ndaa ma, jin koo sii ini xeen i nuu Iya Tátnuni ma, te jin kukanu ini i ya, vaa maa ya ni sa'a ja ni ka nduvii, ni ka nduva'a ini anua i ma. Te jin ndachiñu'u i ya.
19065001	Su'si maa sa, nuu maa ni iyo jayiñu'u onde ñuu Sion ma. Te nuu maa ni iyo ja jin ndataa ñayii ma ndaka ja ni ka skuiso i nuu ni ma.
19065002	Vaa maa ni chi niniso'o ni ja ka jikan‑ta'vi i nuu ni ma, te chukan kúu ja ndaka ñayii ñuu ñayivi a chi ki koo i nuu maa ni a, vi Su'si.
19065003	Chi vaa maa ni chi ni sakanu ini ña'a ni ndaka ja u'vi ni ka yo sa'a, ni ka yo kuu sa ma, vaa ni yo kundee maa ja u'vi ma ni yo tatnuni i nuu sa ma.
19065004	¡Naka vii naka va'a kúu ñayii ni kaji maa ni te ki'in ni ji'in i ja koo ni ji'in i ve'e nuu iyo ni ma! Sa'a ni ja jin ni'i sa ndaka ja vii ja va'a iyo veñu'u ii ni ma.
19065005	Su'si maa sa, maa ni kúu iya ka kukanu ini ndaka ñayii ni‑ka'nu ñuu ñayivi a, te maa ni kúu iya sa'a ja jin kaku sa nuu ja u'vi ma, te ni masu ndi'i jin ndaka'an jin ndakachi sa ndaka sukan sa'a ndaa sa'a ndija ni a ja jin kuu sa ma. Onde ñayii ka iyo yu'u mar ma, ja jika xeen ka iyo i ma, ka kukanu ini ña'a i maa ni, vi Su'si.
19065006	Vaa maa ni kúu iya ni jani va'a yuku ma, te ka nukuiñi vava'a i, ja maa tnu'u ndee tnu'u ndatnu ni a, te ni masu jin kotuu i.
19065007	Sukan ni'i ni'i‑nka kúu yu'u ndute nuu mar ma, kovaa maa ni kúu iya sa'a ja ndúu nañii de ma. Te sukan ni'i ni'i‑nka kua'an nuu ndute ma, te maa ni sa'a ja ndúkuee nuu de ma. Te maa ni ndása'a kuee ini ndaka ñayii ka kuni ja jin kanaa i ma.
19065008	Chukan kúu ja ndaka ñayii ka iyo ni‑ka'nu ñuu ñayivi a chi ka yu'u ña'a i maa ni, vi Su'si, vaa ni ka jini i ndaka ja vii ja luu sa'a ni a. Te maa ni kúu iya sa'a ja ka iyo sii ini ndaka ñayii ka iyo ichi nuu kána kandii ma, ji'in ichi nuu kêe kandii ma, te ka jita i yaa, te ka ndachiñu'u ña'a i, vi Su'si.
19065009	Maa ni jito ni‑ka'nu ñu'ú ya, vaa sa'a ni ja kúun savi te iyo ko'yo. Vivii ndása'a kuii ni, te xchitu ni ndute ndaka yute ni ma, sukan‑va'a jin kuu ja ka saka ñayii ma. Te sukan vivii satu'va ni ndaka yukun itu ñayii ma, vaa sukan kúni maa ni, vi Su'si.
19065010	Te sa'a ni ja vivii ndándoyo yukun nuu ka jitu i ma, te ka nuku'un ka nuku'un‑nka ndute soko yukun i ma. Sa'a ni ja ndaka tiviñu'u ma, te vivii ka kuun i te sukan te vivii ndutiuchi ñu'ú ma, ja skuun ni savi ma, te vivii sa'a ni ja ka kuu ndaka ja ka saka ñayii ma.
19065011	Maa ni chi vivii wa'a ni ndaka ja vii ja va'a neva'a ni a nuu ñayii a nii kuiya. Te sa'a ni ja vivii ndúu viko ma, sani te kúun savi ma, te nii nuu ñu'ú ya kénda ndaka ja va'a wa'a ni ma.
19065012	Te sii ini ka ndukuii ndaka nuu masu nawa ka iyo kuiti ma, ji'in ndaka yuku sukun sukun‑ka ma, te sukan ni‑ka'nu ñuu ñayivi a ndúkuii.
19065013	Te ndaka nundaa ma ka nuku'un kua'a xeen kiti ja ka jaa ti kuii iyo ma. Te ndaka yoso ma ka kayi ka kayi‑nka ndaka ja ni ka saka ñayii ma, vaa ni ka kuu i ma, te sii ini xeen ndúu ñuu ñayivi ya, te iyo jayiñu'u ni, vi Su'si, ja ndaka ja sa'a ja kúu ni a.
19066001	Ndaka o ja ka iyo o ni‑ka'nu ñuu ñayivi a, jín kata sii ini o nuu Su'si ma.
19066002	Jín kata sii ini o nuu Su'si ma, te jín ndaka'an jín ndakachi o ndaka ja sa'a ya ma, te jín ndachiñu'u o ya.
19066003	Jín kuña'a o nuu Su'si ma sa'a: “Ndaka ja sa'a ja kúu ni ma chi vii xen‑xeen ka na'a. Vaa maa ni kúu ja iyo kua'a tnu'u ndee tnu'u ndatnu, te chukan kúu ja ndaka ñayii ñatuu ka kunimani nuu ni ma chi visi ñatuu ka kuni i, kovaa jin kandija i ja ká'an ni ma.
19066004	Te ñayii ka iyo ni‑ka'nu ñuu ñayivi a chi jin kata i nuu ni, te jin ndachiñu'u ña'a i maa ni, vi Su'si.” Sa'a jin kuña'a o nuu Su'si ma.
19066005	Ne'e koo ni, te jin kuni ni sukan sa'a sukan kúu Su'si o a ja jin kuu o, vaa masu nama uun kuiti sa'a ya in ja vii ja va'a ja ni ka jini o vitna a.
19066006	Vaa ni june ya nuu mar ma, te nuu ka jika i kuan koo i ma chi ni nduu ñu'ú yichi kuiti. Te ja sukan ni sa'a ya ma, te ka kusii ini xeen o nuu ya.
19066007	Te ji'in tnu'u ndee tnu'u ndatnu ya ma, tátnuni ya ni‑kani ni‑jika, te nde'ya vava'a ya ni‑ka'nu ñuu ñayivi a, sukan‑va'a ndaka ñayii ñatuu ka kandija ja ká'an ya ma, te máko jin ndokuiñi i te ko jin ka'an i ja maa i ka kuu‑ka.
19066008	Ndaka ni ja ka kuu ni ñayii ñuu Su'si o ma, jin ka'an ni ja vii ja va'a ja kuu ya, sukan‑va'a jín kuniso'o ñayii ma sukan ka jita ni ja ka ndachiñu'u ni ya ma.
19066009	Vaa maa ya ni sa'a ja ni ka kaku o nuu ja u'vi ma, te maa ya jito va'a ña'a, nasa yukan, te jin ndakakayata o te jin ndaskenaa o maa o.
19066010	Te maa ni, vi Su'si, kúu iya ni jitotnuni ña'a naxe ka iyo sa nuu ni a. Sukan, te ni ndasavii, ni ndasandoo ña'a ni sukan ndúu nanimaa plata ma.
19066011	Ni sa'a ni ja ni ka jakun‑nee sa nuu tnundo'o tnuneni ma, te ni ka kuvee i siki sa ma nkuu.
19066012	Te ni sa'a ni ja kuenda tnu'u ja ni ka jiñu ña'a caballu ka yoso tee ma xini sa a. Te ni ka ya'a sa nuu ñu'u i'ni ma, ji'in nuu ndute ma. Kovaa sani te ni ndatava ña'a ni, te kua'a xeen ja vii ja va'a ni ndataa ni.
19066013	Kenda sa ini veñu'u ni ma, te ka'mi sa kiti ndataa sa nuu ni ma, te sa'a sa ja ni skuiso sa ja sa'a sa nuu ni ma,
19066014	sukan ni ka'an, ni kachi sa ja sa'a sa nuu ni ma nuu iyo sa nuu tnundo'o tnuneni ma.
19066015	Te ka'mi sa ndikachi ma ji'in xndiki ma ji'in ndixi'yu kiti vava'a‑ka ma nuu ni, te xiko asi asi ma kenda nuu iyo ni ma, ja ndakuan‑ta'vi sa nuu ni, vaa sukan játna ini ni, vi Su'si.
19066016	Ndaka ni ja ka kandija ni ja ká'an Su'si ma, ne'e koo ni, te jin koniniso'o ni ja ndáka'an ndákachi sa a sukan ni sa'a Su'si ma ja kuu sa.
19066017	Ni ndakune'e sa Su'si ma, te ni‑yu'u ni‑ini sa ni jita sa ja ndáchiñu'u sa ya ma.
19066018	Nute ni jatanuu sa te konde'ya sa ja u'vi ma te ko sa'a sa ma chi masu kuniso'o Su'si Iya Tátnuni ma ja jikan‑ta'vi sa nuu ya ma nkuu.
19066019	Kovaa Su'si ma chi ja ndaa ndija kúu ja ni jiniso'o ya ja jikan‑ta'vi xen‑xeen sa ma, te ni jatanuu ya ja ni jiña'a sa ma.
19066020	Ja vii ja va'a kúu Su'si ma, vaa masu ni saxiko ya ja ni jikan‑ta'vi sa nuu ya ma, vaa ni kunda'vi ini ña'a ya, te ñatuu ni saxiko ña'a ya.
19067001	Su'si maa sa kunda'vi ini ña'a ni ndaka sa, te skuta'vi ña'a ni ja vii ja va'a jin ko kuu sa. Te koo ni nuu ka iyo sa ya, te jatna ini ni ja ka sa'a ka kuu sa ya,
19067002	sukan‑va'a jin kuni ndaka ñayii ñuu ñayivi ya ichi káxtnu'u ni ma, te jin kuni i sukan sa'a ni ja jin kaku ñayii ma nuu ja u'vi ma.
19067003	Te ndaka ñayii a, na jin ndachiñu'u ña'a i maa ni, vi Su'si, te ndaka ñayii ka iyo ndaka ñuu ma, na jin ndachiñu'u ña'a i maa ni.
19067004	Ni‑ka'nu ñuu ñayivi ya, jín kata sii ini i nuu ni, vi Su'si, vaa maa ni kúu iya tátnuni ni‑ka'nu ñuu ñayivi ya, te sa'a ndaa sa'a ndija ni, vaa maa ni tátnuni ni‑ka'nu ñuu ñayivi ya.
19067005	Te ndaka ñayii a, na jin ndachiñu'u ña'a i maa ni, vi Su'si, te ndaka ñayii ka iyo ndaka ñuu ma, na jin ndachiñu'u ña'a i maa ni.
19067006	Sukan, te Su'si o ya, táa ya ja vii ja va'a ja jin kuta'vi o, te sa'a ya ja jin kuu ndaka ja ka saka o nuu ñu'ú ya.
19067007	Sukan sa'a Su'si o ya, vaa taa ya ja vii ja va'a, te ni‑ka'nu ñuu ñayivi a jin koyu'u i Su'si o a, te ma jin ko sa'a‑ka i ja u'vi ma, vaa ndakan ya kuenda.
19068001	Ndokuiñi ni, vi Su'si, te jín kunu maa ñayii ñatuu ka kunimani nuu ni a jín koo i, te jín kuitenuu ya'a jín kuitenuu yukan maa i, vaa ka saxiko ña'a i.
19068002	Te xnaa ni i sukan kúu ñu'ma ma, xi sukan ndándute xe'en ma nuu ñu'u ma, sukan xnaa ni ndaka ñayii ka sa'a ja u'vi ja ñatuu ka kunimani i nuu ni ma, vi Su'si.
19068003	Kovaa ñayii ka sa'a ja va'a ja ndaa ma chi jin kandava jin kandita i ja ka iyo sii ini i nuu ni, vi Su'si.
19068004	Jin kata ni nuu Su'si ma. Jin kata ni salmo nuu ya, in yaa ja ká'an vivii ja kuu ya ma, te jin ndachiñu'u ni ya, vaa siki viko ma yoxtnee ya, te kua'an vee ya kúu ya andivi ma. Jin koo sii ini ni nuu ya, vaa suu ya kúu iya tátnuni nuu ndaka o.
19068005	Vaa suu ya kúu yuva suchi kuechi ja ñatuu‑ka na yuva na si'i i ma, te suu ya kúu iya jasi ndee jasi ndoso ña'a ñatuu‑ka na yii ma, te maa ya kúu Su'si onde nuu ii iyo ya ma.
19068006	Te maa ya sa'a ja ñayii ni ka ndoo nda'vi ma, jin ni'i i in ve'e nuu jin koo i, te kuenda tnu'u ja ve'e maa i kúu. Te ñayii ka ndo'o ka neni ma, sa'a ya ja jin ndusii ini i te jin koo va'a i. Kovaa ñayii ka sa'a so'o xeen ma chi nuu jin koo i ma ko kuu in nuu ñu'ú yichi, nuu ñatuu kuiti nawa iyo ma.
19068007	Saa vi, Su'si, nuu ni kee ni ja koxtnuu ni nuu ñayii ñuu ni ma te ni skaka ni i ichi nuu ñatuu kuiti nawa iyo ma,
19068008	te ni tnaa nuu ñu'ú a, te andivi ma ni ndanune, te ni kuun savi, te suni ni tnaa yuku nani Sinaí ma, vaa yukan iyo ni, vi Su'si, ja kúu ni Su'si ñuu Israel ma.
19068009	Te ni sa'a ni ja ni kuun xeen savi, te ni ndakua'a ni tnu'u kanu ini in in ñayii ñuu ni ma, ja kuenda maa ni ka kuu i.
19068010	Te ndaka i ni ndasunkoo ni nuu ñu'ú ni ka nduta'vi i ma. Vaa ni kunda'vi ini ni i, te sukan ndí ini ni naxe jin koo va'a ñayii nda'vi ma.
19068011	Te Iya Tátnuni ma, ni kaxtnu'u tnu'u jin ka'an ña'a ma, te jaku ña'a kuan koo ka kaxtnu'u ña tnu'u vii tnu'u va'a ni ka jini ña ma.
19068012	Te sa'a ka ka'an ña: “Ni ka jinu tee ka kuu rey ma, ji'in ndaka soldado de ma”, ka kuu ña ka ka'an ña. Te jaku‑ka ña'a ñatuu ni ka ke koo ja jin kaxtnu'u ña ma, ni ka ndaka'nde ña ndaka ja ni ka xndoo rey ma te ni ka jinu de ma.
19068013	Vaa ndijin chi sukan ka kuu tichiyo‑nka ma ka kuu ni nuu ni ka iyo ni ne'un ñayii yukan ma, te vitna, te ni ka nduu ni sukan kúu plata ma, xi tnumi sata ma ja kaa sukan kaa oro vivii ma.
19068014	Kovaa kivi ni jatenuu Su'si o iya kúu sa'a ndaka ma ndaka tee ka kuu rey ma, te kuenda tnu'u ja ni kuun yu'va ja ni kuvijin xeen ma, sukan ni kendoo yuku Salmón ma.
19068015	Yuku Su'si kúu yuku sukun sukun iyo ñuu Basán ma.
19068016	Ndaka yuku sukun‑ka ma, ka nde'ya i, te ka kukueñu ini i nuu yuku ni kaji maa Su'si ma ja koo ya ma. Kovaa yukan koo Iya Tátnuni ma ni‑kani ni‑jika.
19068017	Su'si ma chi neva'a ya kua'a xen‑xeen carreta nuu ki koo suchi ka jinukuechi nuu ya ma ja jin kanaa i ma. Te onde nuu yuku Sinaí ma iyo Iya Tátnuni ma, te kuan no'o ya ini veñu'u ii ya ma.
19068018	Ni kaa ni onde sukun ma, te ni chinee va'a ni ja u'vi ni ka yo tatnuni nuu ñayii ma. Te ni skuta'vi ni in in ñayii ma ja vii ja va'a, te onde ñayii inuso'o xeen ka ndaa ma, ni ka ndakunitnuni i ja maa ni kúu Su'si, te ni ka jan‑ta'vi ña'a i ja koo ni ji'in i ma, vi Su'si.
19068019	Ja vii ja va'a kúu Iya Tátnuni ma Su'si iya sa'a ja jin kaku o nuu ja u'vi ma, vaa ndi‑kivi ndi‑kivi chíndee ña'a ya ja ka ya'a o nuu tnundo'o tnuneni ma.
19068020	Su'si o ma, Su'si o Iya Tátnuni ma kúu iya sa'a ja jin kaku o nuu ja u'vi ma, te suni maa ya sa'a ja masu jin skenaa o maa o ma.
19068021	Ja ndaa kúu ja kueñu ndoso ya xini suchi ñatuu kunimani nuu ya ma, ji'in ndaka ñayii ñatuu ka xndoo ichi u'vi ma, te ka jiso kuechi ka jiso kuechi‑ni i ma.
19068022	Sa'a ni ka'an Iya Tátnuni ma: “Visi onde ñuu Basán ma xi onde ka'a ndute mar ma ka iyo ni, kovaa sa'a sa ja jin ndakokuiñi ni.
19068023	Te sa'a sa ja jin kaka ni nuu ka jika niñi ñayii ñatuu ka kunimani nuu ni ma, te jin ko'o la‑ina ni ma niñi ñayii yukan”, kúu ya ká'an ya.
19068024	Te ja jin kuni ñayii ma sukan kua'an ni ini veñu'u ii ni ma, te jin ndachiñu'u ña'a i, vaa maa ni kúu Rey, vi Su'si.
19068025	Te ka yoxtnuu tee ka jita ma, te ka ndandikin tee ka tee yaa ma, te me'ñu ma kuan koo suchi si'i suchi jaa ma, ka skixin i pandero i ma.
19068026	Ndaka ni ja ka ndatna'a ni ma, jin ka'an ni ja vii ja va'a, te jin ndachiñu'u ni Su'si Iya Tátnuni ma, ndaka ni ja ka kuu ni sa'ya tata Israel ma.
19068027	Te yoxtnuu Benjamín ma, ja kúu i suchi jaa‑ka ma, te ka ndikin‑ka ña'a ndaka tee ka tatnuni ñuu Judá ma, ji'in tee ka tatnuni ñuu Zabulón ma, ji'in tee ka tatnuni ñuu Neftalí ma.
19068028	Su'si maa sa, sukan ni sa'a ni ji'in tnu'u ndee tnu'u ndatnu ni a ja jin kuu sa ma, te káxtnu'u ni, sukan‑va'a jín kona'a sa ja sukan sa'a ni.
19068029	Kuechi ja iyo veñu'u ii ni ma ñuu Jerusalén ma, te ki koo rey ma, jin ndataa de ja vii ja va'a nuu ni, vi Su'si.
19068030	Ndonda ni nuu ñayii ka ndatna'a ja jin kanaa i ma, vaa ka sa'a ndeva'a i ñayii nda'vi ma. Te sukan ka kuu xndiki xeen ma ji'in xndiki kiti ndoo ma, sukan ka kuu i. Sa'a ni ja jin kuitenuu ñayii ka jatna ini ja ndimaa jin kanaa jin kanaa‑ni i ka kuni i ma, te sa'a ni ja na jin ndakunitnuni i ja maa ni, te ka neva'a i xu'un plata ma, te na jin ndataa i nuu ni.
19068031	Sani te ki koo tee ka ndanuu xeen ka iyo ñuu Egipto ma, ji'in ñuu Etiopía ma, ja jin ndanduku de Su'si ma.
19068032	Ndaka ni ja ka tatnuni ni ndaka ñuu ma, jin kata ni nuu Su'si ma, jin ndachiñu'u ni Iya Tátnuni ma.
19068033	Vaa suu ya kua'an vee andivi ma kúu ya, te maa ya kúu Su'si iya iyo onde xinañu'u ma, te maa ya kúu iya ká'an vitna ji'in tnu'u ndee tnu'u ndatnu ya ma.
19068034	Jin ndakunitnuni ni sukan iyo tnu'u ndee tnu'u ndatnu Su'si ma sukan tátnuni ya siki ñuu Israel ma. Te tnu'u ndee tnu'u ndatnu ya ma chi onde andivi ma iyo.
19068035	Su'si, maa in‑ni ni kúu iya ka'nu xen‑xeen, te masu na in‑ka kundee nuu ni a, te iyo ni onde ini veñu'u ii ni a, te maa ni kúu Su'si ñayii ñuu Israel ya, te maa ni wa'a tnu'u ndee tnu'u ndatnu ja kuu ñuu maa ni a, sukan‑va'a jin koyu'u ña'a ndaka ñayii ñuu ñayivi a, vaa iya sa'a ndaa sa'a ndija kúu ni. Chukan kúu ja jayiñu'u kóo nuu Su'si o a.
19069001	Su'si, sa'a ni ja kaku sa, vaa ñunee sa nuu ndó'o néni sa ya,
19069002	vaa kuenda tnu'u ja in nuu ñu'u tnaa kuan kêe ja'a sa ya, te ñatuu nde jakituu i, te kuenda tnu'u ja jâ ni kenda sa onde ka'a ndute ma, te ñú'u ña'a de.
19069003	Te ni kuita‑nka sa ja kána ña'a sa, te sukun sa ya chi ni kuu tikaña‑nka i, te nduchinuu sa ya chi ni ka kuita‑nka i, ja ndetu ña'a sa ja kii ni ki chindee ña'a ni, vi Su'si.
19069004	Vaa kua'a xeen‑ka ñayii ka saxiko ña'a ma ka kuu sana ixi xini sa ya, te masu na kuechi sa. Te ka iyo‑ka tnu'u ndee tnu'u ndatnu ñayii ñatuu ka kunimani nuu sa ma, te ka jani ini i ja jin xnaa ña'a i, kuenda tnu'u ja nawa tavi sa nuu i.
19069005	Su'si, maa ni chi jini ni sukan ni yo kaa so'o sa nuu ni ma, vaa ñatuu ni yo kandija sa ja ká'an ni ma, te ndaka kuechi sa ma, másu kuu jin koo yu'u i, vaa ndaka jini ni.
19069006	Má kua'a ni tnu'u ja ñayii ka kukanu ini ña'a i maa ni ma, te jin ko tna'a i ja kan‑nuu ja kuechi sa, vi Su'si Iya Tátnuni. Vaa maa ni neva'a tnu'u ndee tnu'u ndatnu ja tátnuni ni. Te masu ja kuechi sa ma, te ñayii ni‑yu'u ni‑ini i ndánduku ña'a i maa ni ma, te máko jin kani uu jin kani uni ini ñayii yukan ja nú ndija ja suu ni kúu Su'si ñuu Israel ma, xi ña'a.
19069007	Vaa saña chi kuechi ja kútoo ña'a sa ma, te ndó'o néni sa ja ka ka'an ndeva'a i nuu sa a, te vitna ja masu na kuechi sa, te ka sa'a ña'a i sukan, kovaa kánda sa.
19069008	Te kuenda tnu'u ja másu ñayii ñuu ya'a kúu sa nuu ñani sa ma, te sa'ya si'i sa ma, kuenda tnu'u ja ni masu ka jini ña'a i.
19069009	Vaa ni kukueñu xeen sa ve'e ni ma, vi Su'si, te chukan kúu ja siki saña ni ka kenda koo ndaka ja ka ka'an ndeva'a i nuu ni ma.
19069010	Te ora kuxii xen‑xeen ini sa te nda'yu sa te ndó'o néni sa ya, sani te ka ka'an ndeva'a i ja kuu sa, vaa ndánduku ña'a sa maa ni, vi Su'si.
19069011	Te ni ndinuu sa sa'ma tindayi ma, te ni ka jakundee ña'a ñayii ma.
19069012	Te ñayii ka nukoo nuu kívi o ini ñuu ma, ka ka'an i tnu'u sa, te ñayii ka ndajini ma, ka jita i yaa ja kuu sa ja ka jakundee ña'a i.
19069013	Kovaa saña chi jikan‑ta'vi sa nuu ni, vi Su'si. Te kivi kúni maa ni ja chindee ña'a ni ma, te kua'a xeen ja taa ni, vaa kúnda'vi ini ña'a ni, vaa ndija ni ja ká'an ni ja chindee ña'a ni te kaku sa nuu ja u'vi ma, te vitna, te koniniso'o ni ja ká'an sa ya, vi Su'si.
19069014	Ndatava ña'a ni nuu nde'yu ka'va a, sukan‑va'a máko kêe‑ka sa ki'in sa onde ka'a ndute ma. Chindee ña'a ni, te kaku sa nuu ñayii ka saxiko ña'a ma.
19069015	Máko kua'a ni tnu'u ja ñu'u ña'a ndute kua'a jika ma, sukan‑va'a máko kêe‑ka sa nuu kávanuu tna'a de ma, te kêe‑ka sa onde nuu ñu'u kunu‑ka de ma, te masu kuu nana‑ka sa ma.
19069016	Ndakone'e ni ja jikan‑ta'vi sa nuu ni a, vi Su'si, vaa iya va'a ini kúu ni. Te kunda'vi ini ña'a ni, sukan kútoo ña'a ni a, te konde'ya ña'a ni ja sukan ndó'o néni sa ya.
19069017	Máko chu'u ni, sukan‑va'a kuni ni ndenu iyo sa ja jinukuechi sa nuu ni a. Konuu ni, te kii ni ki chindee ña'a ni vaa ndó'o néni sa.
19069018	Ki tu'va ni ini anua sa ya, te chindee ni ini anua sa ya, sukan‑va'a kaku sa nuu ñayii ñatuu ka kunimani nuu sa ma.
19069019	Maa ni jini sukan ka ka'an ndeva'a i nuu sa ma te ka sa'a i ja tná'a sa ja kan‑nuu, te ni ñatuu jini sa naxe sa'a sa. Kovaa maa ni chi nde'ya ni ndaka ñayii ñatuu ka kunimani nuu sa ma.
19069020	Sukan ka ka'an ndeva'a i ma, te ni tna‑u'vi ini anua sa ya, te ni kuita kuiti sa. Te ñatuu‑ka na tnu'u kanu ini iyo ini anua sa ya, te ni yo ndetu sa na in chindee ña'a, kovaa ñatuu na in ni kenda ja chindee ña'a i, te ni‑in ñayii ndaka'an mani ña'a i, ñatuu nde ni kenda i.
19069021	Su'va ja uwa ni ka taa i ja ni jaa sa, te nuu yichi sa ma, su'va ni ka taa i ndute nde'ya uva ja ni jiya ja ko'o sa.
19069022	Te ne'un viko ka sa'a i ma, ja ka jani ini i ja va'a xeen kúu ma, te na jin ndani'i jin ndatna'a maa i ja u'vi ka sa'a ka kuu i ma.
19069023	Sa'a ni ja jin ndunee nduchinuu i ma, sukan‑va'a máko jin kuni‑ka i, te sa'a ni ja jin ni'i jin ndeyu yata i ma, sukan‑va'a ñatuu‑ka na tnu'u ndee tnu'u ndatnu i jin koo.
19069024	Te xndo'o xneni ni i, sukan‑va'a jín kuni i ja ndákiti xen‑xeen ini ni nuu i.
19069025	Sa'a ni ja ve'e ka'nu ve'e va'a ka yinee i ma másu na in koo‑ka, te kéndoo nda'vi kéndoo kee nuu ka iyo i ma.
19069026	Vaa ni ka sondikin i ñayii ni wa'a ni tnu'u ja ni tnakue'e i ma, te ka ndakani i sukan ndó'o néni ñayii ni tnakue'e ma.
19069027	Sa'a ni ja ndaka ja u'vi ka sa'a maa i ma, te jín ndani'i jín ndatna'a maa i, te máko sakanu ini ni kuechi ka sa'a i ma.
19069028	Te xnaa ni nuu yoxtnee ja ka nani ñayii ka sa'a ja u'vi ma nuu libru ni a, vaa nuu libru yukan chi nanimaa ja ka nani ñayii ka sa'a ja va'a ja ndaa ma te jin koteku i ni‑kani ni‑jika ma ka yoxtnee.
19069029	Kovaa saña tee nda'vi ja ndó'o néni sa ya, ko koto va'a ña'a ni, sukan‑va'a kaku sa nuu ja u'vi ma te koo va'a sa.
19069030	Kata sa, te ndachiñu'u ña'a sa, vi Su'si, te ndaka'an ndakachi sa ndaka ja vii ja va'a sa'a ni a.
19069031	Te ja sa'a sa sukan ma, jatna ini‑ka ni sana ja ka'mi ndi'i kuiti sa in xndiki xi in serru nuu ni a, vi Su'si.
19069032	Nuna jin kuni ñayii ka ndo'o ka neni ma ja sukan sa'a ni ja kuu sa a chi jin ndusii ini i, te jin ndatnii i tnu'u kanu ini, vaa ka ndanduku i maa ni, vi Su'si.
19069033	Vaa Iya Tátnuni ma chi niniso'o ya ja ka jikan‑ta'vi ñayii ka kunda'vi ka kukee ma, te ñatuu na nde saxiko ya ñayii ka ndo'o ka neni ma.
19069034	Ndaka ja ka iyo andivi ma, ji'in ndaka ja ka iyo nuu ñu'ú ya, ji'in ndaka ja ka iyo nuu mar ma, na jin ndachiñu'u ña'a i maa ni, vi Su'si.
19069035	Vaa maa ni sa'a ja jin kaku ñayii ñuu Sion ma, te ndasava'a ni ñayii ñuu Judá ma, te yukan jin nduta'vi i ja jin koo i.
19069036	Ndaka sa'ya tata ñayii ka jinukuechi nuu ya ma chi jin nduta'vi i ñuu yukan, ji'in ndaka ñayii ka kutoo Iya Tátnuni ma, yukan jin koo i ji'in ya.
19070001	Su'si, jikan‑ta'vi xeen sa nuu ni ja chindee ña'a ni. Ne'e kunu ni, ki chindee ña'a ni, vi Su'si.
19070002	Ndaka ñayii ka ndanduku ña'a ja jin xnaa ña'a i saña ma, na jin ndakokuiñi i te jín ndakukan‑nuu maa i. Te ndaka ñayii ka kuni ja jin sa'a ña'a i ja u'vi ma, su'va maa i jín ndatna'a ja kan‑nuu ja jin ndajakundee ña'a ñayii ma.
19070003	Ndaka ñayii ka jakundendee ña'a saña ma, te na jin ndakakayata maa i jín nu koo i, te jín ndatna'a maa i ja kan‑nuu, vaa masu nde ni ka kundee i ja ka ñu'u ini i ma.
19070004	Kovaa ndaka ñayii ka ndanduku ña'a i ndijin ma, vi Su'si, chi jin koo sii ini xen‑xeen i. Te ndaka ñayii ka kuni ja sa'a ni ja jin kaku i nuu ja u'vi ma, ndimaa jin ka'an i: “Su'si o a, iya ka'nu xeen kúu ya”, jin ka'an i.
19070005	Te saña ja kúnda'vi kúkee sa te ndó'o néni sa a, ne'e kunu ni, ki chindee ña'a ni, vi Su'si. Maa ni kúu iya chindee ña'a, te sa'a ni ja kaku sa nuu ja u'vi ma. Máko ko kukuee ni ja ki chindee ña'a ni, Su'si iya tátnuni nuu sa.
19071001	Nuu maa ni kúkanu ini sa ja kaku sa, vi Su'si. Te má kua'a ni tnu'u ja tná'a sa ja kan‑nuu.
19071002	Ja maa tnu'u ndaa tnu'u ndija ni a, te koniniso'o ni ja ká'an sa ya, te chindee ña'a ni ja kaku sa nuu ja u'vi ma.
19071003	Te ko kuu ni in nuu toto nuu ndimaa kuu kenda sa te koxtnee va'a sa te kaku sa nuu ñayii ka sa'a ja u'vi ma, vaa nuu maa ni kúu nuu kuu chu'u sa te kaku sa ma.
19071004	Su'si maa sa, chindee ña'a ni ja na kaku sa nuu ñayii ka sa'a ja u'vi ma te ka ja'ni tna'a i ma.
19071005	Vaa onde nuu jaa sa ma kúkanu ini ña'a sa ja maa ni kúu iya sa'a ja koo va'a sa.
19071006	Te onde nuu ñunee sa chii si'i sa ma, maa ni ni yo jito‑va'a ña'a, te maa ni ni sa'a ja ni kâku va'a sa ma. Te chukan kúu ja ni‑kani ni‑jika ndachiñu'u ña'a sa.
19071007	Visi kua'a ñayii chi ka jatnu'u ini ña'a i, kovaa saña chi nuu maa in‑ni ni kúkanu ini sa ja na chindee ña'a ni, te kaku sa nuu ja u'vi ma.
19071008	Te nii nduu ma ndaka'an ndakachi sa sukan sa'a sukan kúu ni ma. Kata sa, te ndachiñu'u ña'a sa ndaka ora.
19071009	Te nuna kuu nija'nu sa ma, te máko saxiko ña'a ni te ko xndoo ña'a ni kivi ma kundee‑ka sa nde a sa'a sa ma.
19071010	Ñayii ñatuu ka kunimani nuu sa ma, ka ndatna'a i, te ka ndatnu'u i ja jin ka'ni ña'a i.
19071011	Te ka ka'an i: “Su'si ma chi jâ ni skendoo ya tee ya'a, te jín sondikin o de, te jín tnii o de, vaa masu na in tasa'an‑ka de”, ka kuu i ka ka'an i.
19071012	Te chukan kúu ja máko kújika ni nuu iyo sa ya, vi Su'si maa sa, su'va koo ñama ni ja kii ni ki chindee ña'a ni.
19071013	Te sa'a maa ni ja na jin skenaa maa ñayii ka kuni i ja saña jin ka'ni i ma, te jín ndatna'a ndaka maa i ja kan‑nuu, vaa ka kuni i ja jin sa'a ndeva'a ña'a i.
19071014	Kovaa saña chi ndimaa kondetu ña'a sa te ndachiñu'u ndachiñu'u‑ka ña'a sa.
19071015	Te ndaka ora ndaka'an ndakachi sa tnu'u ndaa tnu'u ndija ni a nuu ñayii ma, ja sukan ni sa'a ni ja ni ka kaku sa nuu ja u'vi ma, te ni masu kuu ndaka'an sa ndaka ja ni sa'a ni ma, vaa kua'a xeen kúu.
19071016	Su'si Iya Tátnuni, ndaka'an ndakachi sa nuu ñayii ma ndaka milagru ni sa'a, ni kuu ni ma, te ndaka'an sa sukan ká'an tnu'u ndaa tnu'u ndija ni kaxtnu'u maa ni a.
19071017	Su'si maa sa, maa ni ni kaxtnu'u nuu sa tnu'u ndaa tnu'u ndija ni a onde nuu jaa sa ma, te ndimaa ndákaxtnu'u sa nuu ñayii ma ndaka ja vii ja va'a sa'a ni a.
19071018	Visi jâ ni kuu nija'nu sa te jâ ni vixi xini sa a, kovaa máko skendoo ña'a ni, vi Su'si, onde nú ni kuu ni ka'an, ni kachi sa tnu'u ndee tnu'u ndatnu ni a nuu ñayii ka iyo vitna a, ji'in nuu ñayii ñatuu jin kâku‑ka ma.
19071019	Kua'a xeen kúu ja sa'a ja kúu ni a, te tnu'u ndaa tnu'u ndija ni a ka'nu xen‑xeen sukan ka'nu andivi ma. Te ñatuu na in kúu sa'a sukan sa'a maa ni a, vi Su'si.
19071020	Te visi ni wa'a ni tnu'u ja ni ndo'o ni neni sa te ni jini sa tnu'u xii ini ma, kovaa maa ni chindee ña'a ja koteku sa ni‑kani ni‑jika, te visi jâ yinee sa chii ñu'ú ma, te maa ni ndatava ña'a nuu nee ma, sukan‑va'a koo sa ji'in ni.
19071021	Te ndataa ni kua'a xeen jayiñu'u, te ndaka'an mani ña'a ni.
19071022	Te chukan kúu ja maa sa chi tee sa guitarra ma, te kata sa ja ndachiñu'u ña'a sa maa ni, vi Su'si, vaa maa ni kúu Su'si iya ii ñuu Israel ma.
19071023	Te sii ini xeen jita sa nuu maa ni a, vaa maa ni ni sa'a ja ni kaku anua sa ya nuu ja u'vi ma.
19071024	Te nii nduu ma ndaka'an ndakachi sa tnu'u ndaa tnu'u ndija ni a, vaa ni sa'a ni ja ni ka ndatna'a maa ñayii ñatuu ka kunimani nuu sa ma ja kan‑nuu, vaa ni ka jini i ja masu na kuechi sa ma.
19072001	Su'si maa sa, kua'a ni tnu'u ndaa tnu'u ndija ni a rey ya, sukan‑va'a kuu ka'nde ndaa de tniñu ndi‑in ndi‑in ñayii ma. Te sukan sa'a tna ni ja kuu sayii de ma.
19072002	Te rey ya, na sa'a ndaa na sa'a ndija de ja jin kuu ñayii ñuu ni a, ji'in ñayii ka kunda'vi ka kukee ma te ka kukanu ini ña'a i maa ni, vi Su'si.
19072003	Te ndaka ja iyo onde yuku ma, ji'in nuu tinduu ma, na jin sa'a i ja jin koo sii ini ñayii ñuu ni ma te kóo tnu'u ndaa tnu'u ndija ni a nuu ñayii ñuu ni ma.
19072004	Te rey ya, na sa'a ndaa na sa'a ndija de ja jin kuu ñayii nda'vi ka iyo ñuu ni a. Te sa'a de ja jin kaku ñayii ka ndo'o ka neni ja ka sa'a ndeva'a ña'a in‑ka ñayii ma, te xnaa de ñayii sa'a ndeva'a ñayii ñuu ni ma.
19072005	Te rey ya, ndaka kivi koteku de ma kóyu'u de, nasa yukan, te sa'a de in ja ñatuu játna ini ni, vi Su'si.
19072006	Te su'va ja sa'a de ma kó kuu sukan kúu ora kúun savi ma xi sukan kúu ora núu yuyu ma nuu ñu'ú a, ja vivii ndóyo ni‑ka'nu nuu ñu'ú a, ji'in ni‑ka'nu siki kuii ma, te vivii núkona'a ma.
19072007	Te ndaka kivi tatnuni de ma, te vivii ká'nde ndaa de tniñu ñayii ma, te vivii jín koo mani ndaka ñayii ma, onde kenda kivi ja masu kenda‑ka yoo ma ja kotnuu ora jakuaa ma.
19072008	Te na tatnuni de onde nuu ka jakituu mar ma ni‑ka'nu ñuu maa de ma.
19072009	Te sa'a ni, vi Su'si, ja ndaka ñayii ka iyo nuu ñatuu kuiti nawa iyo ma, ndaka ñayii ñatuu ka kunimani nuu de ma, na jin jakindeyi i te na jin kenda koo nuu i ma onde nuu ñu'ú ma, ja jin kuandetu i nuu de ma.
19072010	Te ndaka rey ka iyo ñuu Tarsis ma, ji'in ndaka rey ka iyo yu'u mar ma, ji'in rey iyo ñuu Sabá ma, ji'in rey ñuu Seba ma, kí koo de kí xsia'a de ja jin skuta'vi de rey ya.
19072011	Te ndaka‑ka rey ma, jín ndachiñu'u de rey ya, te ni‑ka'nu ñuu ñayivi a, na jin kunukuechi i nuu rey ya.
19072012	Vaa maa de chi chindee de ñayii nda'vi ñayii kee ma, te jin kaku i nuu tnundo'o tnuneni ma, te chindee de ñayii ka jiniñu'u ja na in chindee ña'a ma.
19072013	Te kunda'vi ini de ñayii ka kunda'vi ka kukee ma, te kua'a de ja jin kaa ñayii ñatuu nawa ka neva'a i ja jin kaa i ma, sukan‑va'a jin koteku i.
19072014	Te másu kua'a de tnu'u ja jin sa'a ndeva'a ñayii ka ni'i ka tna'a‑ka ma ñayii nda'vi‑ka ma, te másu kua'a de tnu'u ja jin kati niñi i ma te jin skenaa i maa i ma, vaa ñayii nda'vi ma chi ñayii ka ndanuu ka kuu tna i nuu rey ma.
19072015	Na koteku kani rey ya, te na ki koo i kí xsia'a i oro iyo ñuu Sabá ma, te jín kakan‑ta'vi jín kakan‑ta'vi ñayii ma nuu Su'si ma ja kuu rey ya. Te ndaka kivi, jín ka'an i ja va'a ja kuu de.
19072016	Te visi vala‑ni ja jin saka ñayii ma nuu yuku ma, kovaa kua'a xeen na jin ndaxtutu i. Sukan ka ndaxtutu ñayii ma ja ka kuu xeen ñu'ú ñuu Líbano ma, te ndaka ja jin saka i ma, te kóo sukan iyo yi'i yuku ma, te na koo kua'a xeen ja jin ndaxtutu i.
19072017	Te na jin ndakune'e i rey ya ni‑kani ni‑jika, te kóo xeen jayiñu'u de nani ndito téku de. Te ja maa de, te na jin kuta'vi ñayii ndaka ñuu ma ja vii ja va'a, te ndaka ñayii ma, sa'a na jin ka'an i: “¡Naka vii naka va'a kúu rey ya!”, jin ka'an i.
19072018	Ja vii ja va'a kúu Su'si iya Tátnuni ñuu Israel ma, vaa maa in‑ni ya kúu iya sa'a milagru.
19072019	Te ni‑kani ni‑jika na koo jayiñu'u ya ni‑ka'nu ñuu ñayivi ya, vaa ja vii ja va'a kúu ja sa'a ya ma, te na jin ndachiñu'u i ya. Te sukan kó kuu, te sukan kó kuu.
19072020	Te ya'a ni jinu ja ni jikan‑ta'vi David ma, tee kúu sayii Isaí ma.
19073001	Ja ndaa ndija kúu ja Su'si ma chi sa'a ya ja va'a ja jin kuu ndaka yo'o ja ka kuu o ñayii ñuu Israel ya. Maa ya chi sa'a ya ja va'a ja jin kuu ñayii ka iyo vii ka iyo ndoo ini anua i nuu ya ma.
19073002	Kovaa saña chi vala‑nka‑ni nkuu, te kendeka sa nuu ja u'vi ma, te skenaa sa maa sa nkuu.
19073003	Vaa kuechi ja nde'ya sa ja ñayii ka sa'a ja u'vi ma, te ka ni'i ka tna'a i ma, te ka sa'a vixi i maa i ma.
19073004	Te nde'ya sa ja másu nawa ka ndo'o ka tna'a i ma, te ka iyo sii ini i, te ka iyo ndee ka iyo ndatnu i ma.
19073005	Te masu nde ka satniñu xeen i sukan ka kuu‑ka sava ñayii ka satniñu xeen ma, te ni masu nde ka ndo'o ka neni i sukan ka ndo'o ka neni‑ka sava ñayii ma.
19073006	Te chukan kúu ja ka jani ini i ja jayiñu'u xeen kúu ja ka sa'a i ma te ja vii xen‑xeen kúu ja ka sa'a ndeva'a i in‑ka ñayii ma.
19073007	Te onde nduchinuu i ma ndijin ja nanimaa ja u'vi ka ñu'u ini i ja jin sa'a i ma, vaa ûni kua'a xeen ja u'vi ka ñu'u ini i ma.
19073008	Ka jakundee i ñayii ma, te ka ka'an u'vi i ja jin kuu ñayii ma, te onde nuu ñayii ma, te ka jiña'a i naxe ka jani ini i ma. Te ka sa'a ndeva'a i ñayii nda'vi ma, te ka jani ini i ja maa i‑ni ka kuu‑ka.
19073009	Te ka ka'an u'vi i ja kuu Su'si ma, iya iyo onde andivi ma, te ka kunuu maa ja ka ka'an i ma nuu ñayii ma.
19073010	Te chukan kúu ja ndaka ñayii ma ka kandija ja ka ka'an ñayii ka sa'a ja u'vi ma, te ka jan koo i ka jan tu'va‑ka i ñayii yukan, vaa ka jani ini i ja va'a xeen‑ni kúu ja ka sa'a ñayii yukan ma.
19073011	Te ka ka'an i: “Másu kuni Su'si ma ndaka ja ka sa'a o a. Iya iyo onde sukan ma ni masu ndasa'a maa ya kuenda”, ka kuu i ka ka'an i.
19073012	Jin konde'ya ni, te jin kuni ni ja ñayii ka sa'a ja u'vi ma, ja masu nde ka ndo'o ka neni i, te ve jin kuxiku xen‑xeen i.
19073013	Te nú sukan, masu nde jiniñu'u ja ni‑in ja u'vi ñatuu nde sa'a sa a, jani ini sa, te masu nde jiniñu'u ja jito va'a sa maa sa ja ñatuu na ja u'vi ko sa'a sa ji'in nda'a sa a, jani ini sa.
19073014	Te saña chi nii nduu ma ka xndo'o ka xneni ña'a ñayii ma, te nú ni ndatuu ni ndandii sa in‑ka kii ma, in‑ka tuku jichi ka xndo'o ka xneni ña'a i.
19073015	Kovaa ñatuu ni wa'a sa tnu'u ja kani ini sa sukan ka jani ini i ma te ka'an sa sukan ka ka'an i ma chi nute ni sa'a sa sukan ma chi ja kuechi sa ma, te ma jin kaka ndaa ñayii ñuu ni ma, vi Su'si.
19073016	Kovaa nuu ni ndakani, ni ndaka'vi ini sa ma, te ni ndasa'a sa kuenda ja yii xeen kúu ja jaku'ni ini o ja maa in‑ni o ma.
19073017	Nú masu ja onde ni kivi sa ve'e ii Su'si ma, te yukan, sana ni jaku'ni ini sa na ndenu jin kenda koo ñayii ka sa'a ja u'vi ma, visi ka ni'i ka tna'a maa i ñuu ñayivi a.
19073018	Vaa ja ndaa kúu ja sukan ka sa'a ka kuu maa i ma, te ni sunkani ni i nuu ndi'vi xen‑xeen ma, te maa ni sa'a ja jin kendeka ja'a i ma, te jin skenaa i maa i ma.
19073019	Te sanaa sanaa‑ni, te jin kûu i, te ndaka maa ja u'vi ka sa'a ka kuu i ma sa'a ja jin ndayu'u xen‑xeen i.
19073020	Kivi kenda ja ndokuiñi ni ma, vi Su'si chi sukan‑ni kúu in ja jani o ora kixi o ma ja nú ni ndoto o ma sani te ni ndunaa o ma, sukan‑ni jin ko kuu ñayii yukan nuu ni. Vaa visi ka jani ini i ja maa i ka kuu‑ka kovaa maa ni chi su'va saxiko ni i.
19073021	Saña chi ni yo kuxii, ni yo kunda'vi ini sa, te ûni ni yo tna‑u'vi ini anua sa a ja nde'ya sa ja sukan ka kuu i ma.
19073022	Vaa ûni ni ñatuu ni kuu jaku'ni‑ni ini sa ma, te sukan kúu in kiti, sukan kúu sa nuu ni ma nkuu, vi Su'si.
19073023	Visi ndaka sukan ni yo sa'a, ni yo kuu sa ma, kovaa masu nde ni xndoo ña'a ni, vi Su'si, su'va ni yo tnii ni nda'a kua'a sa a.
19073024	Te ni ka'an, ni kachi ni nuu sa naxe ko sa'a ko kuu sa ma te sukan ndikin ña'a sa sa'a sa a. Te nuna jinu ma, te ndakuan‑ta'vi ña'a ni nuu iyo ni a, te koo jayiñu'u sa, vi Su'si.
19073025	Ñatuu na in‑ka Su'si sa iyo onde andivi a, nú masu ja maa in‑ni ni, vi Su'si, te nú iyo sa ji'in maa ni, masu nawa nde‑u'vi ini sa ja iyo ñuu ñayivi a.
19073026	Visi na kuita maa yikikuñu sa a ji'in ini anua sa a, kovaa maa ni ndachindee ndachituu ini anua sa a, vi Su'si, vaa maa ni iyo ja koo ji'in sa ni‑kani ni‑jika.
19073027	Ñayii ka kujika nuu ni ma, jin skenaa i maa i, vaa maa ni chi xnaa ni ndaka ñayii ñatuu ka kuni ja jin kondikin ndaa ña'a i maa ni ma, vi Su'si.
19073028	Kovaa saña chi ja va'a xeen kúu ja koo yatni sa nuu Su'si Iya Tátnuni ma, te kúkanu ini sa ya, vaa suu ya ndetu sa ja chindee ña'a ya, sukan‑va'a ndaka'an ndakachi sa nuu ñayii ma ndaka ja va'a ja sa'a ja kúu ya ma.
19074001	Su'si maa sa, ¿Nava'a ni skendoo ña'a ni te ñatuu kí ndi nduku ña'a ni? ¿Nava'a ni ndakiti xeen ini ni nuu sa a? Te vaa maa ni jito ña'a sukan kúu tee jito ndikachi de ma.
19074002	Ndaka'án ni ndaka ñayii ni ndaxtutu ni onde xi'na xen‑xeen‑ka ma, ja ni ndene'e ni i nuu ja u'vi ma, sukan‑va'a jin ko kuu i ñuu maa ni ma. Suni ndaka'án ni yuku nani Sion a nuu iyo ni a.
19074003	Ne'e ni, te kuni ni sukan ni kendoo nda'vi, ni kendoo kee ñuu ni a. Te ñayii ñatuu ka kunimani nuu o a, ni ka xnaa i ndaka ja iyo ini veñu'u maa ni a.
19074004	Te onde nuu ni ka yo ndatna'a sa ja ni ka yo ndachiñu'u ña'a sa ma, te ka iyo tee ka kana ka kayu'u ja ni ka kundee de nuu o ma, te ûni ni ka jani de in sa'ma ja kúni ka'an ja jâ ni ka kundee de nuu o ma.
19074005	Te sukan ka kuu tee ka ja'nde tutnu yuku na'nu ma, sukan ka kuu de ini veñu'u ni ma.
19074006	Ji'in kaa tá'vi tutnu ma, ji'in martillu de ma, ka ta'vi de ndaka ja vii iyo ini veñu'u ni ma.
19074007	Te ni ka ja'mi de veñu'u maa ni a, te ni ka sa'a ndeva'a de nuu ii ni ka yo ndachiñu'u ña'a sa ma, te ûni ni ka xnaa de ndaka.
19074008	Sa'a ka jani ini de: “Jín xnaa o ndaka in jichi‑ni”, ka jani ini de. Te sukan, te ni ka xnaa de ndaka veñu'u lilikin nuu ni ka yo ndachiñu'u ña'a sa ma.
19074009	Te ñatuu nde ka jini‑ka sa ja nú iyo ni ji'in sa, xi ñatuu‑ka, vaa ñatuu‑ka na tee ndaka'an tnu'u maa ni a nuu sa ja ka kuu sa ñuu maa ni a, te ni a in sa ñatuu jini na saa‑ka kivi jin ndo'o jin neni‑ka sa ya.
19074010	¿Na saa‑ka kivi jin xndo'o jin xneni ña'a ñayii ñatuu ka kunimani nuu sa ma? ¿Na saa‑ka kivi jin ka'an ndeva'a ñayii ñatuu ka kunimani nuu sa ma ja kuu ni?
19074011	¿Nava'a ñatuu skuili ni nda'a ni a te chindee ña'a ni? ¿Nava'a chu'u ni a, te ñatuu kunda'vi ini‑ka ña'a ni?
19074012	Kovaa maa ni kúu Rey sa onde xi'na xen‑xeen‑ka ma, vi Su'si. Te kúkanu ini sa ja maa ni kúu iya sa'a ja kaku sa ndeva'a‑ni na tnundo'o iyo ñuu ñayivi a ja kenda i nuu ka iyo sa ya.
19074013	Vaa maa ni ni june nuu ndute mar ma ji'in tnu'u ndee tnu'u ndatnu ni ma, ja na kuu jin ya'a ñayii kúu ñuu maa ni ma, te ni ta'vi ni xini kiti na'nu ka ñu'u nuu mar ma.
19074014	Te ni jaxi ni xini kiti kúu leviatán ma, te ni wa'a ni ti ja jin kaa kiti xeen ka iyo nuu ñatuu nawa iyo kuiti ma.
19074015	Te ni ndakune ni nuu tóo ndute ma, te ni jakona'a yute ma, te suni maa ni ni xsichi ndute jika kua'a ma.
19074016	Te maa ni ni sa'a nduu ma, te maa ni ni sa'a jakuaa ma, te maa ni ni jani ini ja koo yoo ma ji'in kandii ma, te ka iyo i nuu ni tatnuni ni ja jin koo i ma.
19074017	Te maa ni ni sa'a ni‑ka'nu ñuu ñayivi a. Te maa ni ni sa'a ja kénda kivi te ndúkuii ni‑ka'nu ñuu ñayivi a, te maa ni sa'a ja kénda kivi te ndáyichi i te kúvijin xeen ma, vaa nuu nda'a maa ni ka iyo ndaka.
19074018	Su'si, kona'a ni ja ndakan ni kuenda nuu ñayii ñatuu ka kunimani nuu ni ma te ka jakundee ña'a i ma te ka ka'an ndeva'a i ja kuu ni ma.
19074019	Kovaa saña, ja ka ndo'o ka neni sa ya, vaa sukan ka kuu kuku ma, sukan‑nka‑ni ka kuu sa ya, te máko ndunaa ña'a ni, te máko kua'a ni tnu'u ja jin kaa ña'a kiti xeen ma.
19074020	Su'si, ndaka'án ni ja ni skuiso ni nuu sa ma, vaa ni‑ka'nu ñuu ñayivi a nanimaa‑nka ja ka sa'a ndeva'a tna'a ñayii a kúu.
19074021	Máko kua'a ni tnu'u ja ñayii ka kunda'vi ka kukee a, te jin ko ndo'o jin ko neni i te jin ko tna'a i ja kan‑nuu, vaa su'va ka ndachiñu'u ña'a i maa ni, vi Su'si. Chukan kúu ja kasi ndee kasi ndoso ni i, te jín kaku i.
19074022	Ndokuiñi ni, te máko kua'a ni tnu'u ja jin ka'an ndeva'a i ja kuu ni, vi Su'si. Ndaka'án ni ñayii inuso'o xeen‑ka ka ndaa i ma chi ndi‑kivi ndi‑kivi ka ka'an ndeva'a i ja kuu ni.
19074023	Te máko ndunaa ni sukan ka kana ka kayu'u i ma, vaa nuu‑ni nuu‑ni ka ka'an ndeva'a i ja kuu ni ma, vi Su'si.
19075001	Su'si, ka ndakuan‑ta'vi xeen sa nuu ni, vaa iyo yatni ni nuu ka iyo sa ya, te ndaka ñayii ma ka ndaka'an ndaka ja vii ja va'a sa'a ni ma.
19075002	Te sa'a ka'an Su'si ma: “Maa sa na'a na kivi, te ndakan sa kuenda nuu ndi‑in ndi‑in ñayii ma, te jin ndundaa nawa ni ka yo sa'a, ni ka yo kuu i ma.
19075003	Te maa sa sa'a ja ñatuu ka kotuu ja ka yituu ñuu ñayivi a ora tnáa xeen ma.
19075004	Te ni jiña'a sa nuu ñayii inuso'o xeen ka ndaa ma: Máko jin ko sa'a ni ja u'vi ma, te máko jin ko kani ini ni ja maa ni ka kuu‑ka ma, te máko jin ko kuvixi jin ko kusu'va ni.
19075005	Te masu kuu‑ni‑nka ja ka neva'a ni tnu'u ndee tnu'u ndatnu ja jin tatnuni ni ma te jin ko kuvixi maa ni te jin ko ka'an ni ja masu na in‑ka ko tatnuni nuu ni ma”, kúu ya ká'an ya.
19075006	Jín kona'a o ja ni‑in ñayii vee ichi nuu kána kandii ma, xi ñayii vee ichi nuu kée kandii ma, xi ñayii iyo nuu ñatuu kuiti nawa iyo ma, ko kuu ñayii sa'a ja jin ndani'i o jayiñu'u ma, chi ña'a.
19075007	Su'va jín kona'a o ja maa in‑ni Su'si ma kúu iya sa'a ndaa naxe jin ndani'i jin ndatna'a ñayii ma. Te maa ya sa'a ja ñayii ka sa'a ja u'vi ma, jin ndatna'a i ja kan‑nuu te jin skenaa i maa i. Te ñayii ka sa'a ja va'a ma, sa'a ya ja jin ndani'i i jayiñu'u te jin nduu i ñayii ka ndanuu nuu ya ma.
19075008	Vaa Iya Tátnuni ma, jâ yinda'a tu'va ya ndaka ja u'vi jin ndo'o jin neni ndaka ñayii ñatuu ka kandija ja ká'an ya ma te ndimaa ja u'vi ka sa'a i ma. Te kivi kenda ja xndo'o xneni ya ndaka ñayii ka iyo ni‑ka'nu ñuu ñayivi a ja ñatuu ka sa'a i sukan játna ini ya ma, te jin ndo'o jin neni maa i ndaka sukan ni jani ini ya ma.
19075009	Kovaa saña chi ni‑kani ni‑jika ndaka'an ndakachi sa sukan sa'a sukan kúu Su'si ma, te kata sa, te ndachiñu'u sa Su'si Jacob ma.
19075010	Sa'a ká'an maa Su'si o a: “Sa'a sa ja maa ñayii ka jani ini ja maa i ka kuu‑ka ma, jin ndatna'a i ja kan‑nuu te jin skenaa i maa i, kovaa sa'a sa ja koo‑ka tnu'u ndee tnu'u ndatnu ñayii sa'a ja va'a ja ndaa ma, te koo jayiñu'u i”, kúu ya ká'an ya.
19076001	Ndaka ñayii ñuu Judá ma chi ka jini i Su'si o a. Te ñayii ñuu Israel ma chi ka ndachiñu'u i ya.
19076002	Te veñu'u nuu ka ndachiñu'u i ya ma kátuu nuu yuku nani Sion ma ja iyo i ñuu Jerusalén ma.
19076003	Te yukan ni sa'a ya ja ni ka tna'nu tna'a ja ka jasi i maa i ma sukan‑va'a ñatuu nawa kaki'i ña'a ma, ji'in yuchi ka kuu espada ma, ji'in flecha ma, ji'in ndaka‑ka ja ka jatniñu i ja ka kanaa i ma. Sukan ni ja'nu ya ndaka.
19076004	Vivii kúu ni, vi Su'si, te iyo kua'a‑ka jayiñu'u ni sana yuku na'nu ma ja vivii ka ndaa i ma.
19076005	Ñayii inundee ini ma, ni ka skenaa i maa i. Suni ñayii ka neva'a tnu'u ndee tnu'u ndatnu ma, masu nawa ni kuu jin sa'a ndaka i. Ni ka kixi i, te ni masu jin ndoto‑ka i.
19076006	Su'si iya ni yo kukanu ini tee ni yo kuu Jacob ma, nú maa ni na sunkani tee yoso caballu ma ja masu nawa sa'a‑ka de ma, te caballu ñú'u carreta ma, masu nawa kuu sa'a ti ja chíndee ti de ma.
19076007	Kovaa nuna ndákiti ini ni ma, chi masu na in kundee ja konukuiñi i nuu ni a. Vaa Su'si iya ndákan kuenda kúu ni, te chukan kúu ja jin koyu'u ña'a sa.
19076008	Onde andivi ma iyo ni, te ká'an ni naxe jin ndo'o jin neni ñayii ma, nú ma jin kandija i ja tátnuni ni ma. Te onde ñu'ú ya ni ka nduu nañii i ja ka yu'u i ja ká'an ni ma
19076009	ora ndokuiñi ni ja ndakan ni kuenda nuu ñayii ñuu ñayivi a, vi Su'si, te sa'a ni ja jin kaku ñayii ka ndaa kuee ini ma.
19076010	Ja ndaa ndija kúu ja ora ndákiti ini ñayii ma nuu ni ma chi su'va ndáni'i ni jayiñu'u, vi Su'si. Te visi ka ndakiti xeen ini i nuu ni ma, kovaa másu jin kundee i, vaa maa ni kúu Iya Tátnuni.
19076011	Jín skuiso o nawa jín ndakua'a o nuu Su'si iya tátnuni nuu o a, te ndaka o ja ka iyo yatni o nuu iyo Su'si iya ndakan ndaa kuenda nuu ndi‑in ndi‑in o ma, jín kinda'a o nawa jin ndakua'a o ya.
19076012	Te maa ya xnaa ndaka sa'ya tee ka netniñu ma ja ñatuu ka sa'a de sukan kúni ya ma, te sukan, te jin koyu'u de ja ka kuu de rey ka tatnuni ñuu ñayivi a.
19077001	Ni‑yu'u ni‑ini sa ndákune'e sa Su'si ma, te ora ndákune'e sa ya ma chi jiniso'o ya ja jiña'a sa ya ma.
19077002	Te kivi ni yo ndo'o, ni yo neni sa ma, te ndaka jakuaa ma ndánduku sa Su'si iya tátnuni nuu o a, te skata nda'a skata nda'a sa nuu ya, te jikan‑ta'vi jikan‑ta'vi sa nuu ya ja na chindee ña'a ya. Kovaa ñatuu ni ndani'i sa tnu'u kanu ini, vaa kúxii xeen ini sa ma.
19077003	Te ndáka'án sa sukan vii sukan va'a ini Su'si ma, te nda'yu sa, kovaa ndása'a sa kuenda sukan ndó'o néni sa ma, te ndákuxii tuku ini sa.
19077004	Kovaa maa ni, vi Su'si, másu nde ni taa ni tnu'u ja kusu sa ma, chi vaa ndó'o néni sa ma, te ni masu nde kúu ka'an‑ka sa ma.
19077005	Ndáka'án sa sukan ni yo kuu sa ji'in ni onde xi'na‑ka ma.
19077006	Te ndáka'án sa sukan ni yo jita sa ndaka jakuaa ma ja ni yo ndachiñu'u ña'a sa ma, te ndákani ndáka'vi ini sa. Te jikan‑tnu'u sa maa sa:
19077007	“¿Kuiti ja ni‑kani ni‑jika ndakiti ini Iya Tátnuni ma nuu o a te xndoo ña'a ya? ¿Te ma ndunda'vi ini‑ka ña'a ya?
19077008	¿Kuiti ja ñatuu kútoo‑ka ña'a ya? ¿Jâ ni ndunaa ya ndaka ja ni skuiso ya nuu o ma?
19077009	¿Jâ ni ndunaa Su'si ma sukan kúnda'vi ini ña'a ya ma? ¿Ndákiti xeen ini ya nuu o?”, Sa'a ka'án sa.
19077010	Te ja tna‑u'vi xeen ini sa kúu ja ñatuu iyo‑ka ni ji'in sa, ja chindee ña'a ni sukan ni yo sa'a ni onde xi'na‑ka ma, vi Su'si.
19077011	Te ndáka'án sa ndaka milagru ni yo sa'a, ni yo kuu ni onde xi'na‑ka ma nuu tna'a sa ñayii jana'a ma, vi Su'si.
19077012	Te ndákani ndáka'vi ini sa ndaka ja vii ja va'a sa'a ni ma, te ndáka'an ndákachi sa nuu ñayii ma ndaka ja sa'a ni ma.
19077013	Su'si maa sa, iya ii kúu ni, te masu na in‑ka su'si iyo ja kuu sa'a ndaka sukan sa'a maa ni a.
19077014	Maa ni kúu Su'si iya sa'a milagru, vaa maa ni káxtnu'u tnu'u ndee tnu'u ndatnu ni a nuu ñayii ñuu ñayivi a.
19077015	Te ja maa tnu'u ndee tnu'u ndatnu ni ma, te ni sa'a ni ja ni ka kaku ndaka ñayii ka kuu sa'ya tata Jacob ma ji'in José ma ja ka kuu i ñayii ñuu ni ma.
19077016	Te nuu ni jini ña'a ndute ma maa ni ma, vi Su'si, te onde ka'a ndute ma ní'i ní'i‑nka ja ni yu'u de ja ká'an ni ma, te ni kandija de ja ni tatnuni ni ma.
19077017	Te suni viko tna ma, ka kandija i ja tátnuni ni ma, vaa sani te kúun savi ma, te jándute ni‑ka'nu andivi ma, te kána savi ma.
19077018	Vaa maa ni sa'a ja jándute ma, te ni‑ka'nu ñuu ñayivi a yé'e ni'ni, te kána savi ma ora ndákavanuu tna'a ndákavanuu tna'a‑nka viko ma, vi Su'si.
19077019	Maa ni ni jika ichi nuu mar ma kovaa masu nde ka na'a ja'a ni a ichi nuu ni ya'a ni ma.
19077020	Te ni sa'a ni ja Moisés ma ji'in Aarón ma ni ka skaka ñayii ñuu ni ma. Kuenda tnu'u ja sukan kúu tee jito ndikachi de ma, sukan ni ka yo kuu de nuu ñayii ma.
19078001	Ndaka ni ja ka kuu o in‑ni ñuu, jin koniniso'o ni tnu'u va'a káxtnu'u sa ya.
19078002	Ká'an sa tnu'u ndichi ja ka iyo yu'u onde xi'na xeen‑ka ma, sukan‑va'a jín ndasa'a o kuenda.
19078003	Vaa jâ ni ka yo jiniso'o o ja ni ka yo ndakani tna'a o ñayii jana'a ma, te jâ ka ndasa'a o kuenda sukan ni sa'a Su'si ma.
19078004	Te máko jin ko chu'u o nuu sa'ya tata o kii koo‑ka ma, su'va jín ndaka'an jín ndakachi o nuu i sukan iyo tnu'u ndee tnu'u ndatnu maa Su'si ma ji'in ja sukan ni sa'a ya milagru ma, te jín ndachiñu'u o ya.
19078005	Vaa Su'si ma, maa tnu'u ni tatnuni ya nuu Jacob ma, ni skendoo ya nuu tna'a o tee jana'a ñuu Israel ma, sukan‑va'a jin ndaka'an jin ndakachi de nuu sa'ya tata de ma sukan jin ko sa'a jin ko kuu ndaka i ma,
19078006	sukan‑va'a jin kuni ndaka sa'ya tata de jin kenda koo kivi ki'in o ma, te maa i, te jin ndaka'an jin ndakachi tuku i nuu sa'ya tata i ma,
19078007	sukan‑va'a jin kukanu ini tna sa'ya tata i ma nuu Su'si ma te máko jin ndunaa i ndaka milagru ni sa'a, ni kuu ya ma, te jín kona'a i ja jin sa'a i sukan tátnuni ya ma,
19078008	te máko jin ko kuu i sukan ni ka yo kuu yuva i ma ja ni ka yo kuu de in jichi ñayii inuso'o ma, te ñatuu ni ka yo kandija de ja ni ka'an Su'si ma, vaa ñatuu ni ka yo ñu'u ini de ja maa in‑ni Su'si o ma jin kondikin de.
19078009	Vaa sa'ya tata tee kúu Efraín ma, visi kuan koo tu'va de ja jin kanaa de ma chi ni ka ndakunu de ja ni ka yu'u de,
19078010	vaa ñatuu ka ñu'u ini de ja jin sa'a de sukan ni kaxtnu'u Su'si ma sukan‑va'a jin koo va'a de ji'in ya ma, te ñatuu ni ka kuu ini de ja jin kandija de sukan ni tatnuni ya ma.
19078011	Ni ka ndunaa de sukan ni sa'a ni kuu Su'si ma, ja ni ka kaku de ma, ji'in ja sukan ni kaxtnu'u ya milagru ni yo sa'a ya ma, te ni ka ndunaa tna de sukan ni ka jini de milagru ni yo sa'a ya ma.
19078012	Te ndaka tna'a de ñayii jana'a ma chi ni ka jini tna i ndaka milagru ni sa'a ya ñuu Egipto ma, nuu ka iyo‑ka i ñuu Zoán ma.
19078013	Te ni ka jini tna i sukan ni june ya nuu ndute mar ma, te ni ndaxtutu ya ndute ma in in lado ma, te ni ka ya'a ndaka ñayii ma.
19078014	Te sa'a ni yo kuu ya ji'in i ichi kuan koo i ma, vaa nduu ma chi in viko sasa'a‑ni kati yoxtnuu i ichi kuan koo i ma, te jakuaa ma in ñu'u ndu'va yoxtnuu ichi kuan koo i ma.
19078015	Te nuu yichi nuu ñatuu kuiti nawa iyo ma ni ndakune ya in toto, te ni too kua'a ndute, te ni ka ni'i i de ja jin ko'o i de ma.
19078016	Te kuenda tnu'u ja in yute ka'nu kúu nuu ni xtoo ya ndute ma me'ñu toto ma.
19078017	Visi ni ka jini i milagru yukan ma, kovaa ni ka yo sa'a‑ka i ja u'vi ma, kuan koo i ichi nuu ñatuu kuiti nawa iyo ma, vaa nuu yichi kuiti kúu ma, te ñatuu ni ka kuni i ja jin kandija i ja ká'an Su'si iya iyo onde sukun ma.
19078018	Te ni ka jitotnuni i Su'si o ma kóto nuna kua'a ya ja jin kaa i sukan ka kuni maa i ma.
19078019	Te sa'a ni ka ka'an i ja kuu Su'si o ma: “¿Kuiti ja kuu taa Su'si ma ndaka ndeyu jin kaa o vitnañu'ni, te vitna ja masu nawa iyo kuiti nuu ka iyo o ya?
19078020	Ja ndaa kúu ja ni ta'vi Su'si ma toto ma, te ni too ndute kua'a xeen ma, te jika jika‑nka de ma. ¿Kovaa kuiti ja kuu taa tna ya xtatila jin kaa o? ¿Te kuiti ja kuu taa ya kuñu jin kaa o ja ka kuu o ñuu ya a?”, ka kuu i ka ka'an i.
19078021	Te ni jiniso'o Su'si ma sukan ka ka'an i ma, te ni ndakiti xeen ini ya nuu ñayii ñuu Israel ma, ja ka kuu i sa'ya tata Jacob ma,
19078022	kuechi ja ñatuu nde ni ka kandija i Su'si ma te ñatuu nde ni ka kukanu ini i ya ja maa ya chindee ña'a te jin kaku i nuu ja u'vi ma.
19078023	Kovaa Su'si ma chi ni tatnuni ya nuu viko ka iyo onde andivi ma, sani te viko ma, ni ka jan ndiyo i, te ni ndanune andivi ma.
19078024	Te ni tetniñu ya ja nani maná ma, sukan‑va'a jin kaa ñayii ma. Sukan ni sa'a ya ja ni kuun triu onde andivi ma, ja jin kaa i ma.
19078025	Ndaka ñayii ma ni ka jaa xtatila ka jaa ángel ma onde ni ka ndutu chii i ma.
19078026	Te ni sa'a ya ja ni jaki'i nini'i tachi ichi nuu vee ma, ichi ninu ma.
19078027	Te ni sa'a ya ja ni kuun kuñu ni ka jaa ñayii ma, vaa ni tetniñu ya kua'a xen‑xeen kiti ka nani kañu'u ma. Ni kuun kua'a xen‑xeen ti nuu ka iyo i ma, sukan kua'a ñuti kaa yu'u mar ma.
19078028	Te ni sa'a ya ja onde me'ñu nuu ka iyo i ma ni ka kenda koo ti, te nii nuu ka ndaa ve'e sa'ma nuu ka iyo i ma ni ka kenda koo ti.
19078029	Te sukan ni sa'a ya ja ni ka ni'i i ja ni ka kuu ini i ma, te ni ka jaa xeen i onde ni ka ndutu chii i ma.
19078030	Kovaa masu nde ni ka ndajinu ini i ja ka jaa i ja ni ka ndiyo ini i ma, vaa ka ñu'u‑ka kuñu ma yu'u i ma,
19078031	sani te ni ndakiti ini Su'si ma nuu i ma, te ni sa'a ya ja ni ka ji'i ñayii ka ndaa ndee ka ndaa va'a‑ka ma, ñayii ni ka yo jatnu'u ini‑ka ña'a ñayii ñuu Israel ma.
19078032	Visi sukan ni sa'a ya milagru ma, kovaa masu nde ni ka ndakunitnuni i ja jin ndakuan‑ta'vi i nuu ya ma chi su'va ni ka sa'a‑ka i ja u'vi ma.
19078033	Chukan kúu ja ni sa'a ya ja ni ka yo ndo'o, ni ka yo neni maa i ma, te ni ka yo kuneé, ni ka yo ku‑uun maa i ma, te ni ka skenaa i maa i ma.
19078034	Te nuu ni sa'a ya ja ni ka ji'i ñayii ñatuu ka kandija ja ká'an ya ma, sani te ñayii ka teku‑ka ma, ni ka yo ndanduku kunu kunu i ya nduu ñuu.
19078035	Te onde sukan ni kuu ma, sana ni ka ndaka'án i ja maa ya kúu Su'si iya iyo onde sukun ma te maa ya sa'a ja jin kaku i ma.
19078036	Vivii ni ka yo ka'an i ja kuu Su'si ma, kovaa masu inundija i ja ni ka yo ka'an i ma.
19078037	Vaa másu ka iyo ndaa ini anua i ma nuu Su'si ma, vaa másu nde ni ka yo sa'a i ja ni ka skuiso i nuu Su'si ma, nuu ni tatnuni ya naxe jin ko sa'a i sukan‑va'a jin koo va'a i nuu ya ma.
19078038	Kovaa maa ya chi ni kunda'vi ini ya i, te ni sakanu ini ya ndaka ja u'vi ka sa'a i ma, te ñatuu nde ni sa'a ya sukan ni yo jani ini ya ora ni yo ndakiti ini ya nuu i ma.
19078039	Ni ndaka'án ya ja yikikuñu‑ni ka kuu i, vaa ñuñu'ni‑ni ka iyo i ñuu ñayivi a te jin kûu i, te másu jin ndakokuiñi‑ka i ñuu ñayivi a.
19078040	¡Na saa‑nka jichi ni ka yo sa'a so'o i te ñatuu ni ka yo kandija i, te ni yo kuxii ini ya, vaa ñatuu ni ka yo sa'a i sukan ká'an ya ma nani ka jika i kuan koo i ichi nuu ñatuu kuiti nawa iyo ma!
19078041	¡Na saa‑nka jichi ni ka yo jitotnuni i Su'si ma nú kuu chindee ña'a ya xi ña'a, te ni ka yo sa'a i ja ni yo ndakiti ini Su'si iya ii ñuu Israel ma!
19078042	Te ñatuu ni ka yo ndaka'án i sukan ni yo chindee ña'a ya ma, ja ni ka kaku i nuu ñayii ni ka yo xndo'o, ni ka yo xneni ña'a ma.
19078043	Te ni ñatuu nde ni ka yo ndaka'án i milagru ni sa'a ya ma nuu ka iyo‑ka i ñuu Egipto ma, ja vivii ni yo jito va'a ya i nuu ka iyo‑ka i ñuu Zoán ma,
19078044	nuu ni sa'a ya ja ndaka ndute jika yute ma, ni nduu de niñi ma, sukan‑va'a ni‑in‑ka ñayii ñuu Egipto ma kuu ko'o‑ka ndute ma.
19078045	Ni tetniñu ya kua'a xeen tiukun ja ni ka xnaa ti nawa iyo ma. Te ni tetniñu ya kua'a sa'va ja jin xtna'a ti ñayii ma.
19078046	Te ni tetniñu ya kua'a tika langosta ja ni ka jaa ti ndaka ja ni kuu itu ñayii yukan ma.
19078047	Te ni sa'a ya ja ni kuun ñiñi, te ni naa ndi'i kuiti itu ñayii yukan ma, ji'in ndaka yutnu kui'i ka iyo ñuu yukan ma.
19078048	Te ndaka kiti ka ndeka ñayii ñuu Egipto ma, ni ka ji'i ti, ja ni ka kani ña'a tajan ma, ji'in ja ni kuun ñiñi na'nu ma.
19078049	Te ni tetniñu ya in jichi ángel ma, ja ni ki koo i ni ka xnaa i ñuu Egipto ma, vaa ni ndakiti xeen ini ya nuu ñayii ñuu yukan ma.
19078050	Te ni masu nde ni sakanu ini‑ka ya ñayii ñuu yukan ma, su'va ni wa'a ya tnu'u ja ni ka ji'i maa i nuu ndaka kue'e ni tetniñu ya ñuu yukan, vaa ni ndakiti xeen ini ya nuu i ma.
19078051	Te ni sa'a ya ja ni ka ji'i ndaka sa'ya ñayii ñuu Egipto ma suchi yii xinañu'u ma, ja ka iyo i ne'un sa'ya tata tee ni yo nani Cam ma.
19078052	Te ni ndene'e ya ndaka ñayii ñuu Israel ma, te ni yo jito ya i, sukan kúu in tee jito ndikachi de ma, te ni skaka ya i ichi nuu ñatuu kuiti nawa iyo ma.
19078053	Te ni kaxtnu'u ya ja iyo ya ji'in i, sukan‑va'a masu nawa jin koyu'u i, te ni sa'a ya ja ñayii ñatuu ka kunimani nuu i ma, ni ka kandee i nuu ndute mar ma, te ni ka ji'i i.
19078054	Sani te ni skaka ya ñayii kúu ñuu ya ma kuan koo i onde ni ka kivi koo i nuu kúu ñuu ii ma, te nda'a kua'a ya ma ni sa'a ja ni ka kundee i nuu ñayii ka iyo ñuu yukan ma.
19078055	Ndi‑tna'a kuan koo i ma, te maa ya ni kene'e ndaka ñayii ka iyo ñuu yukan, sani te ni wa'a ya nuu jin koo in jichi in jichi sa'ya tata tee kúu Israel ma.
19078056	Kovaa ni ka sa'a i ja ni ndakiti ini Su'si o iya iyo onde sukun ma, vaa ndimaa ni ka yo jitotnuni i ya, te ñatuu ni ka yo kandija i ja jin sa'a i sukan ni tatnuni ya ma.
19078057	Su'va sukan ni ka yo sa'a yuva i ma, sukan ni ka yo sa'a tna i, te ka kuu i sukan kúu in kuji ja nde'ya o ma chi iyo va'a i, kovaa nuna kuatniñu o ma chi tna'nu i.
19078058	Ni ka sa'a i ja ni ndakiti ini ya, vaa ni ka yo sa'a i altar onde nuu yuku sukun‑ka ma, te ni ka yo ndachiñu'u i tna'a ja masu Su'si ka kuu ma, tna'a ja ni ka yo sa'a maa i ji'in nda'a i ma.
19078059	Te ni jini Su'si ma ndaka ja ka sa'a i ma, te ni ndakiti xeen ini ya, te ni saxiko ya ndaka ñayii ñuu Israel ma.
19078060	Te ñatuu ni iyo‑ka ya ini ve'e nuu ni ka sa'a i ja koo ya ma, sukan‑va'a koo ya me'ñu ndaka i ma nkuu. Chukan kúu ja nuu ka iyo i ñuu Silo ma chi ni skendoo ya i.
19078061	Te ni wa'a ya tnu'u ja ñayii in‑ka ñuu ja ñatuu ka kunimani i nuu ya ma, ni ka ndunda'a maa i nuu ni yo kenda jayiñu'u ya ma ji'in tnu'u ndee tnu'u ndatnu ya ma.
19078062	Ûni ni ndakiti xeen ini ya nuu ñayii kúu ñuu ya ma, te ni wa'a ya tnu'u ja ni ka kundee maa ñayii in‑ka ñuu ma ja ni ka ja'ni i ñayii kúu ñuu ya ma.
19078063	Vaa suchi yii ma suchi jaa ma, nuu ñu'u i'ni ma ni ka kayu i, te ni ka ji'i i, te suchi si'i ma suchi jaa ma, ni ka sa'a ndeva'a ña'a i, te masu nde ni kuu vii ni kuu luu ja jin tnanda'a i ma.
19078064	Te tee ka kuu sutu ma, ni ka ja'ni ña'a ñayii ma ji'in yuchi kúu espada ma. Te ñasi'i de ni ka ndoo ma, masu nde ni kuu jin konda'yu ña ja jin kuxii ini ña ja ni ka ji'i de ma.
19078065	Kovaa ni ndaka'án Su'si ma sa'ya tata ñayii ñuu Israel ma, te ni chindee ya i, te ni kayu'u nini'i ya sukan kúu in tee kua'an ja kanaa de.
19078066	Te sani te ni kundee ya nuu ñayii ka kuni u'vi nuu ñuu ya ma, te ni sa'a ya ja ni ka ndakunu i kuan nu koo i, te ni ka ndatna'a maa i ja kan‑nuu ni‑kani ni‑jika.
19078067	Ni saxiko ya sa'ya tata José ma, te ñatuu ni kaji ya sa'ya tata Efraín ma.
19078068	Te ni kaji ya sa'ya tata Judá ma ji'in yuku nani Sion ma, yuku kutoo ya ma.
19078069	Te ni sa'a ya ja ni ka sa'a i in veñu'u nuu koo ya te jin ndachiñu'u i ya ma, te ni sunkani va'a ya sukan ni sunkani va'a ya ñu'ú ya, sukan‑va'a koo va'a i ni‑kani ni‑jika.
19078070	Te ni kaji ya David ma, nuu iyo de ja jito de ndikachi de ma, sukan‑va'a kunukuechi de nuu ya.
19078071	Ni jan nu kueka ya de nuu yikuu‑ka de jito de ndikachi de ma, sukan‑va'a ko koto va'a de ñayii ñuu ya ma sukan ni yo jito de ndikachi de ma.
19078072	Te David ma chi ni‑yu'u ni‑ini de ni yo jito va'a de ñayii ñuu Su'si ma, te ni yo jini de naxe skaka de i ichi va'a ma.
19079001	Su'si maa sa, ni ka kenda koo ñayii masu ka kandija ja ká'an ni a, te ni ka ndunda'a i ja kúu kuenda maa ni a, te ni ka sa'a ndeva'a i ini veñu'u ii ni a, te ni ka skendoo nda'vi, ni ka skendoo kee i ñuu Jerusalén ya.
19079002	Te ni ka ja'ni i ñayii ka jinukuechi nuu ni ma, te ni ka wa'a i yikikuñu ñayii ma ni ka jaa lasaa ma ji'in kiti yuku ma.
19079003	Te ni‑ka'nu yu'u ñuu Jerusalén ma ni ka jati i niñi ñayii ni ka ja'ni i ma, te ka jika ka jika‑nka niñi i ma kuenda tnu'u ja ndute, te ñatuu na in iyo ja chu'u i ndiyi ma.
19079004	Te ñayii ka iyo yatni ma, ka ka'an ndeva'a i, te ka jakundee ña'a i.
19079005	¿Na saa‑ka kivi ndakiti ini ni nuu sa, Su'si? ¿Ni‑kani ni‑jika ndakiti ini ni nuu sa? ¿Na saa‑ka kivi kuiso ini ni ja ndákiti ini ni ma?
19079006	Su'si, xndo'o xneni ni ñayii ka iyo in in ñuu ma ja ka tatnuni‑ka i ma te ñatuu ka ndakuni ña'a i maa ni ma te ñatuu ka ndakune'e ña'a i ja maa ni kúu Su'si ma te ka sa'a i ja ndákiti ini ni ma.
19079007	Vaa ni ka xnaa i ndaka ja ka neva'a sa'ya tata Jacob ma, te ni ka skendoo nda'vi, ni ka skendoo kee i ñuu de ma.
19079008	Te máko sa'a ni ja saña jin ndachunaa ndaka kuechi ni ka yo sa'a, ni ka yo kuu tna'a sa ñayii jana'a ma. Su'va ndunda'vi ini ña'a ni, vaa ka ndo'o ka neni sa ya.
19079009	Su'si maa sa, iya sa'a ja jin kaku sa ma, sakanu ini ña'a ni ndaka ja u'vi ni ka yo sa'a sa ma, te chindee ña'a ni ja na jin kaku sa, sukan‑va'a na koo jayiñu'u nuu maa ni ja kúnda'vi ini ña'a ni ma.
19079010	Vaa nú ña'a, te jin ka'an ñayii ñatuu ka kandija i maa ni ma: “Másu nde na'a ja iyo Su'si ñayii ya'a”, jin ka'an i. Sa'a ni ja na jin kuni sa sukan ndakan ni kuenda nuu ñayii ni ka ja'ni tee ka jinukuechi nuu ni a.
19079011	Katanuu ni sukan ka tnana u'vi ñayii ka yinee vekaa ma, te chindee ni i ji'in tnu'u ndee tnu'u ndatnu ni a, sukan‑va'a jin kaku i te má jin ka'ni de i.
19079012	Su'si Iya Tátnuni, sa'a ni ja uja‑ka jichi jin ndando'o jin ndatna'a maa ñayii ka iyo yatni ji'in sa ya, vaa ni ka ka'an ndeva'a ndekuu i ja kuu ni ma, vi Su'si.
19079013	Te saña ja ka kuu sa ñayii ñuu ni a, ja ka kuu sa ndikachi korraa ni a chi jin kata sa te jin ndachiñu'u ña'a sa ni‑kani ni‑jika ji'in sa'ya tata sa ma.
19080001	Su'si iya jito ñuu Israel ma, ja kúu ni sukan kúu tee jito ndikachi de ma, ja jito va'a ni sa'ya tata José ma te iyo ni ne'un ángel ka nani querubín ma, kaxtnu'u ni ja iyo ni te koniniso'o ni ja ka ka'an sa ya.
19080002	Sa'a ni ja jin kaku sa ja ka kuu sa sa'ya tata Efraín ma, ji'in Benjamín ma, ji'in Manasés ma, sukan‑va'a jin kuni sa tnu'u ndee tnu'u ndatnu ni a.
19080003	Su'si maa sa, sa'a ni ja na jin ndasa'a sa sukan ni ka yo sa'a sa onde xi'na‑ka ma nuu ni ka iyo vii, ni ka iyo va'a sa nuu ni ma. Te ndakonde'ya vii ndakonde'ya va'a ña'a ni, te máko ndakiti‑ka ini ni nuu sa, sukan‑va'a jin kaku sa.
19080004	Su'si iya tátnuni nuu kua'a xeen ángel ma, ¿na saa‑ka kivi káxtnu'u ni ja ndákiti ini ni nuu ñayii ñuu ni a? ¿Te na saa‑ka kivi sana koniniso'o ni ja ka jikan‑ta'vi sa nuu ni a?
19080005	Vaa kuenda tnu'u ja ndeyu sa xi ndute sa kúu ja ka kuxii ka kunda'vi ini sa ma te ka nda'yu sa ma.
19080006	Te ni sa'a ni ja ni ka yo jakundee ña'a ñayii ka iyo yatni ji'in sa ma, te ñayii ñatuu ka kunimani nuu sa ma, te ka jakundee ña'a i ja sukan ka kuu sa ma.
19080007	Su'si maa sa, iya tátnuni nuu kua'a xeen ángel ma, sa'a ni ja jin ndusii ini sa sukan ni ka yo iyo sa onde xi'na‑ka ma, te ndakonde'ya vii ndakonde'ya va'a ña'a ni, te máko ndakiti‑ka ini ni nuu sa, sukan‑va'a jin kaku sa.
19080008	Ni ndene'e ña'a ni onde ñuu Egipto ma, ja ka kuu sa sukan kúu in tnu uva ma, te ni xtandiyo ni ndaka‑ka ñayii ka iyo ñuu yukan ja ñatuu ka kandija i ja tátnuni ni ma, te ni ndataa ni ñuu yukan ja ni ka nukoo sa.
19080009	Ni ndasavii ni ñu'ú nuu ni ndasunkoo va'a ña'a ni ma, ja ka kuu sa sukan ka kuu tnu uva ma, te ni ka ndukua'a sa, te ni ndachitu ñuu ñayivi a.
19080010	Te ni koko tnu uva ma te ni‑ka'nu ni‑tu'u ni ndasa'a kati tnu, vaa onde yutnu inusukun‑ka ma, ni ka ka koo nda'a tnu uva ma,
19080011	te ni ka kenda koo nda'a tnu a onde nuu mar ma, te onde ini yute nani Eufrates ma ni ka nana koo sa'ya tnu ma.
19080012	¿Te nava'a ni skotuu ni ja ndesi tnu uva ma, te ndaka ñayii ka ya'a kuan koo i ma, te ka kune'e i uva ma?
19080013	Te chikini yuku ma, ka jaxi ti tnu kuan koo ti, te kiti yuku ma, ka kokon ti tnu kuan koo ti.
19080014	Su'si iya tátnuni nuu kua'a xeen ángel ma, onde andivi nuu iyo ni a konde'ya ña'a ni, te kunda'vi ini ña'a ni, te ki ndi koto ña'a ni, ja ka kuu sa tnu uva ni ma.
19080015	Vaa maa ni ni sunkoo tnu uva a, te sa'ya tnu ma, ni ndasunkoo va'a ni tnu, sukan‑va'a kuenda maa ni ko kuu tnu.
19080016	Jâ ni ndonda ni nuu sa ma, vaa ni xndoo ña'a ni, te ni ka ja'nde ña'a i, te ni ka ja'mi ña'a i, te kuenda tnu'u ja ni ka naa sa nkuu.
19080017	Kovaa chindee ni sa'ya tee ni kaji maa ni ma te ni iyo de xiñi kua'a ni a, vaa maa ni ni sunkani de ja kuatniñu maa ni de ma.
19080018	Te sukan, te masu jin kakayata sa nuu ni, vaa maa ni sa'a ja jin koteku sa, te maa sa chi jin ndakune'e ña'a sa.
19080019	Su'si maa sa, iya tátnuni nuu kua'a xeen ángel ma, sa'a ni ja jin ndusii ini sa sukan ni ka yo iyo sa onde xi'na‑ka ma, te ndakonde'ya vii ndakonde'ya va'a ña'a ni, te máko ndakiti‑ka ini ni nuu sa, sukan‑va'a jin kaku sa.
19081001	Jín kata sii ini o nuu Su'si iya kuu chindee chituu ña'a ma. Jín ndachiñu'u sii ini xeen o Su'si iya ni yo kukanu ini tee kúu Jacob ma.
19081002	Jín kata o yaa nuu Su'si o ma, te jín skixin o pandero ma, te jin tee o arpa ma, ji'in guitarra ma yutnu ka kixin vivii ma.
19081003	Jín tivi o trompeta nuu Su'si ma kivi ndénda yoo jaa ma, te suni jín tivi o trompeta kivi iyo ja jin ndachiñu'u o Su'si ma, te jín sa'a o in viko ka'nu ja ka ndachiñu'u o ya ma.
19081004	Vaa Su'si iya ni yo kukanu ini tee kúu Jacob ma, sukan ni tatnuni ya ja jin ko sa'a ñayii ñuu Israel ma.
19081005	Nuu ni ka nde koo i ñuu Egipto ma, ûni ni tatnuni ya nuu sa'ya tata José ma, te sukan jin ko sa'a jin ko kuu i ja ka kuu i ñuu ya ma. Te ni jiniso'o sa in sa'an ja ñatuu ni jaku'ni ini sa, te sa'a ká'an:
19081006	“Ni xtandiyo sa siki chiyo ni a tna'a ja ka ndiso ni a, te ni ka ndatatu nda'a ni a, vaa masu nawa ka ndiso‑ka ni.
19081007	Te kivi ka ndo'o ka neni ni ma, ni ka ndakune'e ña'a ni, te saña chi ne'un viko ma iyo sa, te ni ndakone'e sa nuu ni sa'a sa ja ni too ndute ma nuu nani Meriba ma, te sukan ni jitotnuni ña'a sa nú ka kandija ni ja sa'a sa ma.
19081008	Te chukan kuu ja ndijin ja ka kuu ni ñayii ñuu sa a, jin koniniso'o ni, te ka'an‑so'o sa nuu ni. Ndijin ja ka kuu ni ñayii ñuu Israel ma, nuna jin koniniso'o ni ja ká'an sa ya te jin kandija ni,
19081009	te jin ku'un ini ni ja masu jin chiñu'u ni tna'a ja masu Su'si ka kuu ma, chi ni‑in ja masu Su'si ka kuu ma jin koneva'a ni ve'e ni ma.
19081010	Vaa saña kúu Su'si ndija Iya Tátnuni, te maa sa ni chindee ña'a ja ni ka nde koo ni ñuu Egipto ma. Jin ndakune ni yu'u ni a, te tnaa sa ja jin kaa ni.
19081011	’Kovaa ñayii ñuu sa ma, ja ka kuu i ñuu Israel ma, masu nde ni ka kandija i ja ká'an sa ma, te ni masu nde ni ka jatna ini i ja ká'an sa ma.
19081012	Te kuechi ja inundee xeen ini i ma te chukan kúu ja ni xndoo sa i, te ni ka sa'a maa i sukan ka jatna ini i ma.
19081013	Saa vi. Nute ñayii ñuu sa ma, ni ka kachi i jin koniniso'o i ma te jin ko sa'a i sukan ni tatnuni sa ma, ja ka kuu i ñayii ñuu Israel ma,
19081014	chi saña chi nunuu‑ni, te xnaa sa ñayii ñatuu ka kunimani nuu i ma, te sa'a sa ja jin skenaa ñayii ka kuni u'vi nuu i ma nkuu.
19081015	Te ndaka ñayii ka saxiko ña'a saña ja kúu sa Iya Tátnuni ma chi jin kandija i ja ka ka'an ñayii ñuu sa ma. Te ni‑kani ni‑jika jin ndo'o jin neni maa ñayii ni ka saxiko ña'a i saña ma nkuu.
19081016	Nute ni ka kandija ñayii ñuu sa ma ja ká'an sa ma chi jin ko ni'i jin ko tna'a‑ka i, te ja va'a‑ka ma jin kaa i, te nduxi va'a‑ka iyo ne'un toto ma jin kaa i, te jin koo sii ini xen‑xeen i nkuu”, kúu ya ká'an ya.
19082001	Nuu ka iyo ñayii ja ka kuu i kuenda tnu'u ja Su'si ma iyo Su'si Iya Tátnuni ma, te me'ñu ndaka ñayii yukan ma núkuiñi ya ja ndákan ya kuenda nuu i ma.
19082002	Te sa'a ni jiña'a ya: “¿Na saa‑ka kivi jin jatna ini ro ja ka sa'a ñayii ka sa'a ja u'vi ma? ¿Te na saa‑ka kivi jin kachi ro ja jin sa'a ndeva'a i ñayii nda'vi ma?
19082003	Va'a‑ka su'va jin chindee ñayii nda'vi ma, ji'in suchi ñatuu na yuva na si'i‑ka i ka iyo ma. Te suni jin chindee tna ro ñayii ka ndo'o ka neni ma, ji'in ñayii ka kunda'vi ka kukee ma.
19082004	Jin sa'a ro ja jin ndayaa ñayii ka ndo'o ka neni ma, ji'in ñayii ñatuu nawa ka neva'a i ja jin kaa i ma, jin ndayaa tna i nuu nda'a tee ka sa'a ja u'vi ma.
19082005	’Vaa tee ya'a chi ka sa'a de ja u'vi ma, te ni masu nde ka jini de, te ni masu nde ka jaku'ni ini de nawa ka sa'a de ma, vaa ka iyo de nuu nee kuiti ma. Te ndaka kuiti ja ni tatnuni Su'si ma sukan ko kuu nuu ñayii ma ni ka ndaxsama de”, kúu ya jiña'a ya.
19082006	Saña chi ni jiña'a sa nuu ñayii a: “Ro'o chi kuenda tnu'u ja su'si ka kuu tna ro, vaa sa'ya Su'si iya iyo onde sukun ma ka kuu ro.
19082007	Kovaa jin kûu ro sukan ka ji'i ndeva'a‑ni ñayii ma, visi sa'ya tee ka tatnuni‑ka ma ka kuu i, sukan jin naa ro”, kúu ya jiña'a ya.
19082008	Su'si, ndokuiñi ni, te ndakan ni kuenda nuu ñayii ñuu ñayivi a, vaa kuenda maa ni ka kuu ñayii ka iyo ni‑ka'nu ñuu ñayivi a.
19083001	Su'si maa sa, máko koo nañii kuiti ni te ko kasiyu'u ni.
19083002	Vaa jini ni sukan kini ka kuu yu'u ñayii ñatuu ka kunimani nuu ni ma, ja ka jani ini i ja maa i ka kuu‑ka ma, vaa lili lili‑ni kuan koo i, te ka saxiko ña'a i maa ni.
19083003	Te yuyu'u‑ni ka ndatnu'u tna'a i naxe jin sa'a ndeva'a i ñayii ka kuu ñuu maa ni a, vaa sukan ka jani ini i ja jin sa'a i ñayii jito va'a maa ni ma ja ka kuu i ñuu ni ma.
19083004	Te ñayii ñatuu ka kunimani nuu ni ma chi sa'a ka ka'an i: “Va'a‑ka jín koo o, te jín xnaa o ñayii kúu ñuu Su'si ma, sukan‑va'a masu jin ko kuu i ñuu ka'nu, te ñatuu na in ko ndakune'e‑ka sa'ya tata Israel ma”, ka kuu i ka ka'an i.
19083005	Te ndaka i in‑ni ja ka ndatnu'u tna'a i naxe jin sa'a ndeva'a ña'a i te jin kundee i nuu ni a, vi Su'si.
19083006	Te ndaka ñayii ka kuu edomitas ma, ji'in ñayii ka kuu ismaelitas ma, ja ka kuu i sa'ya tata Agar ma, ji'in ñayii ñuu Moab ma,
19083007	ji'in ñayii ñuu Gebal ma, ji'in ñayii ñuu Amón ma, ji'in ñayii ñuu Amalec ma, ji'in ñayii ñuu filisteo ma, ji'in ñayii ka iyo ñuu Tiro ma, te ndaka ñayii ya'a, inuu kuiti ni ka ketna'a ini i.
19083008	Te onde ñayii ñuu Asiria ma, ni ka jan nu tna'a i ñayii ya'a, te ka chindee i sa'ya tata Lot ma ja jin sa'a ndeva'a i ñayii ñuu ni a.
19083009	Su'si, sa'a ni sukan ni sa'a ni ñayii ñuu Madián ma, ji'in sukan ni sa'a ni tee kúu Sísara ma, ji'in sukan ni sa'a ni tee kúu Jabín ma yute nani Cisón ma,
19083010	ja ni ka skenaa de maa de ñuu Endor ma, te ni ka nduu yikikuñu de ma ja'an‑nka‑ni ini itu ma.
19083011	Sa'a ni ja tee ka tatnuni‑ka ma, ji'in sa'ya de ma, na jin ndo'o de sukan ni ka ndo'o tee kúu Oreb ma, ji'in tee kúu Zeeb ma, ji'in tee kúu Zeba ma, ji'in tee kúu Zalmuna ma.
19083012	Vaa sa'a ni ka yo ka'an de ma: “Ndaka ve'e nuu iyo Su'si ma jin nduu kuenda maa o”, ni ka yo kuu de ni ka yo ka'an de.
19083013	Su'si maa sa, sa'a ni ja ndaka ñayii ka ka'an sukan ma, te jín ndechi maa i jín koo i sukan ka kuu nda'a yutnu ma ja xndechi ña'a tikachiyaa ma,
19083014	xi sukan sa'a ñu'u ma ja ndákonduu i yuku ma te káyu ndaka nawa iyo ma.
19083015	Sa'a ni ja jáki'i xen‑xeen tachi, te sondikin ni i, te sa'a ni ja jín koyu'u xen‑xeen i ji'in tikachiyaa tetniñu ni ma.
19083016	Te sa'a ni ja jín ndatna'a xeen maa i ja kan‑nuu, vaa masu ja va'a kúu ja ka sa'a i ma, sukan‑va'a na jin ndanduku ña'a i maa ni ja kúu ni Iya Tátnuni ma.
19083017	Sa'a ni ja másu jin ni'i ini i naxe jin sa'a i, te jín ndatna'a maa i ja kan‑nuu ni‑kani ni‑jika, te ñatuu na in kó ka'an vii kó ka'an va'a‑ka ja jin kuu i, te na jin skenaa i maa i.
19083018	Te sukan, te jín kuni i ja maa ni kúu Iya Tátnuni te iyo ni onde sukun ma te tátnuni ni ni‑ka'nu ñuu ñayivi a.
19084001	¡Naka vii naka va'a kúu nuu iyo ni a, vi Su'si iya tátnuni nuu kua'a ángel ma!
19084002	Te ûni ni‑yu'u ni‑ini sa ñu'u ini sa ja koo sa ini ve'e nuu iyo ni a, te onde ini anua sa ya ji'in yikikuñu sa ya jita sa te ndáchiñu'u ña'a sa, vi Su'si iya téku.
19084003	Te onde lasaa veñu'u ma, ka ni'i ti nuu jin koo ti nuu altar ni ma, te onde lasaa kiti ka kuu tixiko ma, ka ni'i ti nuu ka tnaa ti taka ti ma, te yukan ka ta'vi sa'ya ti ma, vi Su'si iya tátnuni nuu ndaka ángel ma, Rey maa sa, Su'si maa sa.
19084004	¡Naka vii naka va'a ka kuu ñayii ka iyo ve'e maa ni a, te ni‑kani ni‑jika jin ndachiñu'u ña'a i!
19084005	¡Naka vii naka va'a kúu ñayii ja maa ni kúkanu ini i te ní'i i tnu'u ndee tnu'u ndatnu wa'a maa ni ma te ni‑yu'u ni‑ini i ndikin i ichi maa ni a!
19084006	Visi kuan koo i ichi nuu ka ndo'o ka neni i ma te ka nda'yu i ma, kovaa sani te vivii ka ndusii ini i kuenda tnu'u ja sukan na'a nuu kána ndute ma, xi sukan na'a nuu ñu'u kua'a ndute ni ndaxchitu savi ma, sukan vivii ka ndusii ini i.
19084007	Sani te ndimaa jin kundee jin kundee‑ni i nuu ja u'vi ma kuan koo i, te jin kuni i Su'si ma ñuu nani Sion ma.
19084008	Su'si iya tátnuni nuu ndaka ángel ma, koniniso'o ni ja jikan‑ta'vi sa nuu ni a. Koniniso'o ni, vi Su'si iya ni yo kukanu ini tee ni yo kuu Jacob ma.
19084009	Konde'ya ña'a ni, vi Su'si iya jasi ndee jasi ndoso ña'a ja na kaku sa nuu ja u'vi ma, te konde'ya konde'ya‑ni ni nuu iyo tee ni kaji maa ni ma te ko koto ko koto‑ni ni de.
19084010	Vaa saña chi ja va'a xeen‑ka kúu ja koo sa in kivi ini ve'e nuu iyo ni a sana ja koo sa mil kivi nuu ka sa'a i ja u'vi ma. Játna ini‑ka sa ja koo sa ye'e nuu iyo ni a, vi Su'si, sana ja koo sa nuu ka iyo ñayii ka sa'a ja u'vi ma.
19084011	Vaa nuu iyo ni a chi kaji kaji ndíi sukan ndíi kandii ma, te maa ni jasi ndee jasi ndoso ña'a ja na kaku sa nuu ja u'vi ma, vi Su'si. Te skuta'vi ña'a ni ja vii ja va'a, te koo jayiñu'u sa, vi Su'si Iya Tátnuni. Vaa Su'si ma chi masu kendee ya ja vii ja va'a ka kuta'vi ñayii ka sa'a ja va'a ja ndaa ma.
19084012	Su'si iya tátnuni nuu ndaka ángel ma, ¡Naka vii naka va'a kúu ñayii kúkanu ini ña'a i maa ni ma!
19085001	Iya Tátnuni, va'a xeen ini ni, te vivii ni sa'a ni ja kuu ñuu ni a, vaa ni ndene'e ni sa'ya tata Jacob ma nuu ni ka yo ndo'o, ni ka yo neni i ma.
19085002	Te ni sakanu ini ni ndaka ja u'vi ni ka yo sa'a, ni ka yo kuu i ma, te ni xnaa ni ndaka kuechi ka ndiso i ma.
19085003	Te ni ndukuee ini ni, te ni ndiko ini ni ja ni ndakiti ini ni nuu i ma nkuu.
19085004	Ndasava'a ña'a ni, sukan ni ka yo iyo sa onde xi'na‑ka ma, vi Su'si iya sa'a ja jin kaku sa, te ndunaa ni ndaka sukan ni ndakiti ini ni nuu sa ja ka kuu sa ñuu ni ma.
19085005	¿Xi sukan‑ni ko ndakiti ini ni nuu ndaka sa ni‑kani ni‑jika? ¿Te ndakiti tna ini ni nuu ndaka‑ka sa'ya tata sa ki koo‑ka ma?
19085006	¿Te ma sa'a ni ja jin koteku sa te jin ko sii ini sa ja ka kuu sa ñayii ñuu ni a?
19085007	Su'si Iya Tátnuni, kaxtnu'u ni sukan nda'vi ini ni a, te chindee ña'a ni ja jin kaku sa nuu ja u'vi ma.
19085008	Koniniso'o sa naxe ka'an Su'si Iya Tátnuni ma, te ja ká'an ya kúu ja jin koo va'a ñayii ka kuu i ñuu ya ma ja ka kuu i ñayii ñatuu‑ka na ja u'vi ka sa'a i ma, sukan‑va'a máko jin ndakokuiñi i ja jin ndasa'a neé jin ndasa'a uun‑ka i.
19085009	Ja ndaa ndija kúu ja nde o yu'u Su'si ma chi iyo yatni ya ja sa'a ya ja kaku o nuu ja u'vi ma, sukan‑va'a koo jayiñu'u ya ñuu nuu ka iyo o ya.
19085010	Tnu'u nda'vi ini ma ji'in tnu'u ndaa ma, ni ka ndatna'a i. Tnu'u va'a tnu'u ndaa ma ji'in tnu'u kuee ma, ni ka ketna'a ini i.
19085011	Tnu'u ndaa tnu'u ndija ma ni kenda ni‑ka'nu ñuu ñayivi a, te Su'si iya sa'a ja va'a ja ndaa ma, onde andivi ma nde'ya ña'a ya.
19085012	Te Iya Tátnuni ma sa'a ja jin nduva'a ñu'ú o a, te jin kuu nawa jin saka o ma.
19085013	Te tnu'u va'a tnu'u ndaa ya ma koxtnuu nuu ya ma kii i nuu ka iyo o ya, te jin kondikin o, te sukan, te jin kuni o ichi jin kaka o ma.
19086001	Su'si Iya Tátnuni, koniniso'o ñukuun ni ja ká'an sa nuu maa ni a, vaa kúnda'vi kúkee sa, te ndó'o néni sa.
19086002	Koto va'a ni ini anua sa ya, vaa sa'a sa sukan játna ini maa ni a. Sa'a ni ja saña ja kúu sa tee jinukuechi nuu maa ni a, te na kaku sa nuu ja u'vi ma, vaa kúkanu ini ña'a sa, vi Su'si maa sa.
19086003	Te kunda'vi ini ña'a ni, vi Iya Tátnuni, vaa nii nduu jikan‑ta'vi sa nuu ni a.
19086004	Saña ja kúu sa tee jinukuechi nuu ni a, sa'a ni ja na koo sii ini ini anua sa ya, vaa nuu maa ni ndónenuu sa ja kúkanu ini ña'a sa, vi Su'si Iya Tátnuni.
19086005	Vaa maa ni chi iya va'a ini kúu ni, vaa sákanu ini ni na kuechi ñayii ma, te ka'nu xeen ini ni, te kúnda'vi ini xeen ni ndaka ñayii ka ndakune'e ña'a ma.
19086006	Su'si Iya Tátnuni, koniniso'o ni ja jikan‑ta'vi sa ya, te katanuu ni ndaka ja ká'an káchi sa nuu ni a.
19086007	Te kivi ndó'o néni sa ma, te ndakune'e ña'a sa, te maa ni chi ndakone'e ni ja kakan‑ta'vi sa ma.
19086008	Saa vi, Su'si Iya Tátnuni, ka iyo ja ka kuu su'si ñayii ma, kovaa ni‑in i másu kúu sukan kúu maa ni, vi Su'si, te ni‑in i másu kúu sa'a ndaka sukan sa'a maa ni a.
19086009	Te ndaka ñayii ndaka ñuu ka iyo ñuu ñayivi a chi ki koo i nuu iyo maa ni a, vaa maa ni ni sa'a ndaka ñayii ma, te vivii jin ndachiñu'u ña'a i maa ni, vi Su'si.
19086010	Vaa maa ni kúu iya iyo tnu'u ndee tnu'u ndatnu, te sa'a ni milagru, te maa in‑ni ni kúu Su'si ndija.
19086011	Su'si maa sa, Iya Tátnuni, kaxtnu'u ni ichi maa ni a, te ko kaka ndaa sa sukan kúni maa ni a. Te sa'a ni ja jaku'ni ndaa ini sa te koyu'u ña'a sa.
19086012	Te ni‑yu'u ni‑ini sa kata sa nuu maa in‑ni ni, vi Su'si maa sa, te ndataa sa jayiñu'u nuu maa ni a, ni‑kani ni‑jika.
19086013	Vaa maa ni, kúnda'vi ini xen‑xeen ña'a ni, te ni sa'a ni ja ni kaku anua sa ya nuu andeya ma.
19086014	Saa vi, Su'si, jini maa ni ja ñayii inundee ini ma chi ni ka ndatnu'u tna'a i ja jin sa'a ndeva'a ña'a i, te ka nduku ña'a i ja jin ka'ni ña'a i saña, te másu ka ndasa'a i kuenda i ja iyo ni ja kúu ni Su'si iya ndakan kuenda.
19086015	Kovaa maa ni, vi Su'si Iya Tátnuni chi nda'vi xeen ini ni, te kuee ini ni, vaa masu ndákiti yachi ini ni, vaa kútoo xeen ña'a ni, te ndija te ndaa ni ja ká'an ni ma.
19086016	Konde'ya ña'a ni, te kunda'vi ini ña'a ni saña ja kúu sa tee jinukuechi nuu ni a, te taa ni tnu'u ndee tnu'u ndatnu, te koto va'a ña'a ni ja kúu sa sa'ya ña'a jinukuechi nuu ni a.
19086017	Sa'a ni ja na jin kuni ñayii ñatuu ka kunimani nuu sa ma ja kútoo ña'a ni, sukan‑va'a jín ndakukan‑nuu maa i, vaa maa ni kúu Iya Tátnuni, te maa ni ni chindee ña'a, te ni ndataa ni tnu'u kanu ini, vi Su'si.
19087001	Siki yuku ii Su'si ma ni sunkani vava'a ya ñuu Jerusalén ma.
19087002	Te kútoo‑ka ya nuu kivi o ini ñuu ma sana ndaka‑ka nuu ka iyo sa'ya tata Jacob ma.
19087003	Te vivii ka ka'an i ja kuu ro, vi ñuu Su'si.
19087004	Te ndaka ñayii ka iyo ñuu Rahab ma, ji'in ñuu Babilonia ma, ji'in ñuu Filistea ma, ji'in ñuu Tiro ma, ji'in ñuu Etiopía ma chi ka ndakuni i ñayii ni ka kâku ñuu Sion ma.
19087005	Te sa'a jin ka'an i ja kuu ñuu Sion ma: “Ñayii iyo ya'a, ñayii iyo yukan chi ñuu Sion ma ni ka kâku i”, jin ka'an i, te Su'si iya iyo onde sukun ma chi sa'a ya ja jin koo va'a i.
19087006	Te Iya Tátnuni ma, ndáchiso tnuni ya ñayii ma nuu libru ya ma ja nani i ma ji'in nde ñuu i ma, te ká'an ya: “Ñayii ya'a chi yukan ni kâku i”, ká'an ya.
19087007	Sani te sa'a jin kata sii ini tee ka jita ma: “Ndaka ja ka neva'a o ya chi ñuu Su'si ma ni ka ke koo i”, jin ka'an de.
19088001	Su'si maa sa, Iya Tátnuni, iya sa'a ja kaku sa nuu ja u'vi ma, nduu ñuu jikan‑ta'vi sa nuu ni.
19088002	Te na kenda ja ká'an káchi sa ya nuu maa ni, te koniniso'o ni ja jikan‑ta'vi xen‑xeen sa nuu ni a, vi Su'si.
19088003	Vaa ini anua sa ya chi ni kuita i ja kua'a xeen ja u'vi ndó'o néni sa ya, te nasa yukan, te ki'in sa nuu ka iyo ñayii ni ka ji'i ma.
19088004	Vaa jâ ni kuita sa ya, te jâ ka jani ini ñayii ma ja sani te jin chu'u ña'a i.
19088005	Te kuenda tnu'u ja ndaka i ni jan koo ni ka jan xsia'a ña'a i nuu ka yinee ñayii ni ka ji'i ja kuan koo i ka kanaa i ma te ni ka skenaa i maa i ma. Te ndaka ñayii yukan ma, te ñatuu nde ndáka'án‑ka ni i ma.
19088006	Te kuenda tnu'u ja jâ ni skee ña'a ni onde ka'a yavi ma, nuu nee ma, nuu kunu‑ka ma.
19088007	Te ndaka ja ndákiti ini ni ma ni kenda siki sa ya, te ndaka tnundo'o ni tetniñu ni ma, jâ ni kundee i nuu sa a.
19088008	Ni sa'a ni ja ndaka ñayii ka ketna'a ini ji'in sa ma, ni ka skendoo ña'a i, te ka saxiko ña'a i, te kuenda tnu'u ja yinee va'a sa vekaa ma, te masu nde kúu ndee‑ka sa.
19088009	Te ka ku'u nduchinuu sa ya, ja sukan ni yo nda'yu sa ja ni yo kuxii ini sa ma, vaa ndaka kivi jikan‑ta'vi jikan‑ta'vi sa nuu ni, te skata nda'a sa nuu iyo ni a, vi Su'si.
19088010	¿Xi sa'a ni milagru nuu ñayii ni ka ji'i ma? ¿Xi jin ndakoo ñayii ni ka ji'i ma te jin ndachiñu'u ña'a i?
19088011	¿Xi jin ka'an jin kachi ñayii ma tnu'u ndaa tnu'u ndija ni a nuu ñayii ni ka ji'i ma? ¿Xi jin ka'an i nuu masu na ñayii ka teku‑ka ka iyo ma sukan kútoo ni ñayii ma?
19088012	¿Te ndaka ñayii ka iyo nuu nee ma, xi jin ndaka'án i ndaka milagru ni sa'a ni ma? ¿Xi jin ndaka'an jin ndakachi i tnu'u ndaa tnu'u ndija ni ma nuu ka iyo ñayii jâ ni ka ndunaa ndaka ma?
19088013	Kovaa saña chi xtnee ne'e ma jikan‑ta'vi sa nuu ni, vi Su'si.
19088014	¿Su'si maa sa, te nava'a saxiko ña'a ni te chu'u ni te ñatuu jini ña'a sa?
19088015	Vaa saña chi onde nuu jaa sa ma, te ndó'o néni sa ja xndo'o xneni ña'a ni ma, te masu kanda‑ka ini anua sa ya.
19088016	Vaa siki sa ya ni kenda ndaka ja ndákiti ini ni ma, te ni ka chitna'nu ña'a i.
19088017	Te ni ka ndakonduu ña'a i kuenda tnu'u ja ndute ma, te nuu‑ni nuu‑ni ka ndakasi ña'a i.
19088018	Te ndaka ñayii ka ketna'a ini ji'in sa ma, ni xtandiyo ni i nuu iyo sa a, ji'in ndaka ñayii ka ndikin tna'a ji'in sa ma. Te ndaka ñayii ka jini tna'a ji'in sa ma, ni chunee ni i nuu nee ma.
19089001	Ni‑kani ni‑jika ko kata sa yaa ja ká'an sukan nda'vi ini ni a, vi Su'si Iya Tátnuni. Nuu in jichi in jichi ñayii kenda koo‑ka ma, ndaka'an ndakachi sa nuu i ja maa ni kúu Su'si iya va'a ini iya kuu jin kukanu ini sa.
19089002	Te kuña'a sa ja ni‑kani ni‑jika koo tnu'u nda'vi ini ni ma nuu sa a, vi Su'si, te másu na in xtandiyo. Te onde andivi ma, te ni skuiso ni ja ndimaa tnu'u ndaa tnu'u ndija kúu ja ká'an ni ma.
19089003	Vaa sa'a ni ka'an ni: “Tee ni kaji maa sa ja kunukuechi de nuu sa a kúu David ma, te ni skuiso sa nuu de, te sa'a ni jiña'a sa:
19089004	Ni‑kani ni‑jika sa'a sa ja ne'un sa'ya tata ni a, te kee in tee ko kuu rey sukan kúu maa ni a”, kúu ni ká'an ni.
19089005	Ndaka i ja ka iyo i andivi ma, jin ndaka'an i ndaka milagru sa'a ni ma, te jin ndachiñu'u ña'a i, vi Su'si. Te ndaka nuu ka ndatna'a ñayii ma ja jin ndachiñu'u ña'a i ma chi ndimaa tnu'u ndaa tnu'u ndija ni a jin ndaka'an tna i.
19089006	Vaa másu na in ka iyo andivi ma ja inuu kúu i ji'in maa ni, vi Su'si Iya Tátnuni. Vaa ni a in ángel iyo andivi ma, másu kuu sa'a i sukan sa'a ni a.
19089007	Te chukan kúu ja ndaka ñayii ñatuu‑ka na ja u'vi ka sa'a i ma chi ka yu'u ña'a i maa ni, vaa maa ni ndakan kuenda nuu i ma, vi Su'si, te vivii ni ka ndakonduu ña'a ndaka i, te ka ndachiñu'u ña'a i, vi Su'si.
19089008	Su'si iya tátnuni nuu ndaka ángel ma, ¿na in kuu sa'a sukan sa'a ni a? Vaa maa in‑ni ni kúu iya kúu sa'a ndaka, te maa ni chi ndimaa sa'a ni sukan ká'an ni ma, vi Su'si.
19089009	Vaa maa ni kúu iya tátnuni nuu mar ma, te sa'a ni ja ndúu nañii ndute ma ora îyo kua'an vee nuu de ma.
19089010	Vaa maa ni kúu iya ni xtnakue'e kiti ñunee nuu mar ma ja nani ti Rahab ma, te kuenda tnu'u ja ni ji'i ti, te ji'in tnu'u ndee tnu'u ndatnu ni a ni jatenuu ni ñayii ñatuu ka kunimani nuu ni ma.
19089011	Vaa kuenda maa ni kúu andivi ma ji'in ñu'ú ya. Maa ni ni sa'a ni‑ka'nu ñuu ñayivi a.
19089012	Te maa ni ni sa'a ichi ninu ma ichi nuu vee ma, te chukan kúu ja yuku nani Tabor ma ji'in yuku nani Hermón ma, kuenda tnu'u ja ka jita i ja ka ndachiñu'u ña'a i maa ni.
19089013	Te nuu nda'a maa ni iyo tnu'u ndee tnu'u ndatnu, te kúndee ni nawa sa'a ni ma.
19089014	Ndimaa ja va'a ja ndaa sa'a ni nuu núkoo ni ja tátnuni ni ma, te yoxtnuu tnu'u ndaa tnu'u ndija tnu'u nda'vi ini ma nuu ni nde kua'an nde vee ni.
19089015	¡Naka vii naka va'a ko kuu ñuu nuu ka iyo ñayii ka jini i jin ndachiñu'u ña'a i maa ni ma! Vaa maa ni xtnuu ñu'u nuu kuan koo ve koo i ka kuu i ma.
19089016	Te ja maa ni, te jin koo sii ini ñayii ma nii nduu ma, te ja sa'a ni ja va'a ja ndaa ma, te jin koo sii ini i.
19089017	Vaa maa ni chindee chituu i, te jin koo tnu'u ndee tnu'u ndatnu i, te jin ni'i i jayiñu'u. Te ja sukan va'a ini ni ma, te skuta'vi‑ka ña'a ni tnu'u ndee tnu'u ndatnu.
19089018	Vaa maa ni kúu Su'si jasi ndee jasi ndoso ja ñatuu na ja u'vi kí tna'a ña'a, te maa ni kúu Rey iya ii ñuu Israel ma.
19089019	Te ni sa'a ni ja ni jininuu ña'a tee jinukuechi nuu ni a, te sa'a ni jiña'a ni de: “Ni chindee sa tee iyo tnu'u ndee tnu'u ndatnu ma, te ni sa'a sa ja iyo jayiñu'u tee ni kaji sa ñuu sa ma.
19089020	Ni ni'i sa David ma ja kunukuechi de nuu sa a, te ni chiso sa aceite xini de ja ko kuu de tee tatnuni.
19089021	Te ko tnii sa nda'a de ni‑kani ni‑jika, te kua'a sa de tnu'u ndee tnu'u ndatnu.
19089022	Te ni in ñayii ñatuu kúnimani nuu de ma másu ke'en su'va ña'a i, ni a sa'ya ñayii sa'a ja u'vi ma, masu xtnakue'e i de.
19089023	Su'va sa'a sa ja kuni de ja maa sa xtnakue'e ñayii ñatuu ka kunimani nuu de ma te ka saxiko i de ma.
19089024	Tnu'u ndaa tnu'u ndija sa ma ji'in tnu'u nda'vi ini sa ma koo ji'in de, te ja maa sa, te koo tnu'u ndee tnu'u ndatnu de, te koo jayiñu'u de.
19089025	Te maa sa sa'a ja kúu tatnuni de onde yu'u mar ma, onde yute nuu jika kua'a ndute ma.
19089026	Te maa de ndakune'e ña'a, te sa'a ka'an de: Maa ni kúu yuva sa. Maa ni kúu Su'si sa. Maa ni kúu toto nuu kuu kaku sa.
19089027	Te suni sa'a sa ja maa de ko kuu sa'ya sa tee java'a‑ka, te maa de ko kuu tee tatnuni‑ka sana ndaka tee ka kuu rey ni‑ka'nu ñuu ñayivi a.
19089028	Te ndimaa ko kunda'vi ini sa de, te masu ndunaa sa ja ni skuiso sa nuu de ma.
19089029	Te ni‑kani ni‑jika jin koo sa'ya tata de ma ñuu ñayivi a, te sa'ya tata de ma, jin ko tatnuni i nani iyo‑ka ñuu ñayivi ya.
19089030	Te nú sa'ya tata de ma, na jin xndoo i tnu'u tátnuni sa a te ma jin ko sa'a i sukan ká'an tnu'u ndaa tnu'u ndija sa ya,
19089031	te nuna jin sa'a i tna'a ja masu játna ini sa ma te ma jin kandija i ja tátnuni sa a,
19089032	sani te xndo'o xneni sa i, vaa ñatuu ka kandija i tnu'u tátnuni sa a, te jin ndo'o jin neni maa i kuechi ja ni ka sa'a maa i ja u'vi ma.
19089033	Kovaa koo tnu'u nda'vi ini ma nuu i, te tnu'u ndaa tnu'u ndija ni ka'an sa ma másu ndaxsama sa.
19089034	Te másu ndunaa sa tnu'u ni skuiso sa ma, te ni masu kasi yu'u sa tnu'u ni ka'an sa ma.
19089035	Vaa Su'si iya ii kúu sa, te in jichi‑ni ni skuiso sa nuu David ma, te masu xnda'vi sa de.
19089036	Vaa sa'ya tata de ma chi ni‑kani ni‑jika jin koo i nuu sa ya, te jin ko tatnuni i nani iyo‑ka kandii ma.
19089037	Te sukan iyo yoo ma ja masu na in skanda ña'a ma te xtnuu i ñuu ñayivi a, te sukan jin ko kuu sa'ya tata maa ni ni‑kani ni‑jika, vi David.” Sa'a ni jiña'a ni nuu David ma, vi Su'si.
19089038	Kovaa maa ni chi ni xtandiyo ni tee ni kaji maa ni ma, te ni saxiko ni de, vaa ni ndakiti ini ni nuu de.
19089039	Te ñatuu sa'a‑ka ni sukan ni skuiso ni nuu de ma, ja kúu de tee jinukuechi nuu ni a, vaa ni sa'a ni ja ni tna'a de ja kan‑nuu, ja ni skana ni corona de ma onde nuu ñu'ú a.
19089040	Te ni ndi'i yika ve'e ma ni ndakana ni, te ni xnaa ni ndaka ja ndesi ini ñuu ma.
19089041	Te ndaka ñayii ka ya'a ichi ma, ka kene'e i nawa iyo ma, te ka ndake'en i, te ñayii ka iyo yatni ma, ka jakundee ña'a i.
19089042	Te ni sa'a ni ja ni ka ndusii ini ñayii ñatuu ka kunimani nuu ñayii ñuu ni ma, kuechi ja ni ka kundee i ma.
19089043	Te ni sa'a ni ja ni ka nukoo nuu yuchi kúu espada ka yinda'a ñayii ñuu ni ma ja ka kanaa i ma, te ñatuu ni chindee ni i ja jin kundee i ma.
19089044	Te ni sa'a ni ja ni ka naa jayiñu'u i ma, te nuu ka nukoo tee ka tatnuni ma ni skana ni onde nuu ñu'ú a.
19089045	Te ni ndaka'nde‑ka ni kivi koo tnu'u ndee tnu'u ndatnu tee ni kaji maa ni ma, te nanimaa ja kan‑nuu tna'a de.
19089046	¿Na saa‑ka kivi jin ndo'o jin neni sa? ¿Te na saa‑ka kivi chu'u ni ja ma jin kuni ña'a sa? ¿Te ûni ndákiti xeen ini ni nuu sa, te sa'a ña'a ni sukan sa'a ñu'u i'ni ma?
19089047	Su'si Iya Tátnuni, ndaka'án ni ja masu kua'a‑ni kivi koo sa ñuu ñayivi a, vaa ñayii ni sa'a ni ji'in nda'a maa ni a chi masu kua'a‑ni kivi téku i.
19089048	Vaa ñayii iyo ñuu ñayivi a chi kenda in kivi ja kûu i, te ñatuu ni‑in ñayivi ja koo i ni‑kani ni‑jika ñuu ñayivi ya'a.
19089049	Iya Tátnuni, ¿ndenu iyo tnu'u nda'vi ini ni ka'an ni onde xi'na‑ka ma nuu tee kúu David ma ja ja ndaa ja sukan ko kuu ma?
19089050	Iya Tátnuni, ndaka'án ni sukan ka ndo'o ka neni tee ka jinukuechi nuu ni a, vaa kua'a ñuu ka iyo yatni ji'in sa ma, te ka jakundee ña'a ñayii yukan, te ndaka sukan ka sa'a ndeva'a ña'a ñayii ma ñu'u ini sa.
19089051	Vaa ñayii ñatuu ka kunimani nuu ni ma, vi Su'si, ni ka sa'a i ja ni ndatna'a tee ni kaji maa ni ma ja kan‑nuu, te sukan, te ka jasi ndee i ichi kua'an de ma.
19089052	Na koo jayiñu'u Iya Tátnuni ma ni‑kani ni‑jika, te sukan kó kuu.
19090001	Iya Tátnuni, maa ni kúu iya jasi ndee jasi ndoso ña'a nuu ja u'vi ma, te ka kaku sa, te sukan ni yo kuu ni ji'in tna'a sa tee jana'a ma.
19090002	Te maa ni kúu Su'si onde xi'na xeen‑ka ma, nuu ñatuu jin kuva'a‑ka yuku a, ji'in ñu'ú ya, ji'in ñuu ñayivi a, te maa ni kúu Su'si ni‑kani ni‑jika, te sukan kó kuu.
19090003	Te sa'a ni ja ka ndo'o ka neni ñayii ma onde kenda kivi ja jin kûu i ma, te jin nduu i ñuyaka‑nka‑ni, vaa ñuyaka‑ni ka kuu i.
19090004	Te mil kuiya ma chi kuenda tnu'u ja sukan‑ni ni ya'a kivi iku ma sukan‑ni kúu nuu maa ni, vi Su'si, xi kuenda tnu'u ja ni ya'a jakuaa ma te ve ndii ma‑ni, sukan‑ni kúu nuu maa ni.
19090005	Te kuenda tnu'u ja xndechi ni ñayii ma kuan koo i‑ni kúu, xi kuenda tnu'u ja jani o ma‑ni, sukan‑ni ka kuu ñayii ma nuu ni, xi sukan kúu yi'i ma ja xtnee ne'e ma‑ni kuii kuii jite i sukan‑ni ka kuu ñayii ma nuu ni.
19090006	Te ja'nu i, te jáa ita i ma xtnee ne'e ma, te jañini ma‑ni, te ka ja'nde ña'a i, te yichi i.
19090007	Vaa nuna ndakiti ini ni chi xnaa ña'a ni, te masu nawa jin sa'a‑ka sa.
19090008	Te ndaka ja u'vi ni ka yo sa'a sa ma, masu nde ni ka kuyu'u i nuu maa ni a, vaa ndimaa nde'ya ni nawa ka sa'a ka kuu sa ma, vi Su'si.
19090009	Vaa ve ndi'i kivi jin koteku sa nuu ni, kuechi ja ndákiti ini ni nuu sa ma, te sukan‑ni ka kuu in tnu'u ka jani ini sa ma, sukan‑ni ka kuu sa nuu ni.
19090010	Te kivi ka teku sa kúu uni xiko uxi‑ni (70) kuiya, te ñayii ka iyo‑ka tnu'u ndee tnu'u ndatnu ma ka kuu ñayii ka teku kuun xiko (80) kuiya. Te ndaka kivi ka teku i ma ndimaa tnundo'o tnuneni‑ni ka kuu, kovaa yachi‑ni ka ya'a kivi yukan, te kuan ndaja koo sa nuu ni, vi Su'si.
19090011	Másu ka jini ñayii a sukan iyo tnu'u ndee tnu'u ndatnu ni a ora ndákiti ini ni nuu ñayii ka sa'a ja u'vi ma, te chukan kúu ja va'a‑ka ja na jin koyu'u ña'a i, sukan‑va'a máko jin ko sa'a i ja ñatuu játna ini ni ma.
19090012	Kaxtnu'u ni ja na jin ndasa'a sa kuenda, vaa jaku‑ni kivi jin koteku sa ñuu ñayivi ya, te na jin jaku'un ini anua sa ya tnu'u ndichi káxtnu'u ni ma.
19090013	Iya Tátnuni, ¿na saa‑ka kivi, sana ndakokuiñi ni nuu ka iyo sa ya, te ndunda'vi ini ni tee ka jinukuechi nuu ni a?
19090014	Te xtnee ne'e ma kunda'vi ini xeen tna ña'a ni, sukan‑va'a jin kata sa te jin koo sii ini sa ndaka kivi jin koteku sa ma.
19090015	Su'si, chindee ña'a ni ja kua'a xeen kivi na jin koo sii ini tna sa, sukan kua'a kivi ni wa'a ni tnu'u ja ni ka yo ndo'o, ni ka yo neni sa ma.
19090016	Sa'a ni ja jin kuni tee ka jinukuechi nuu ni a ndaka sukan sa'a sukan kúu ni ma, te sa'ya tata de ma, na jin kuni i jayiñu'u ni ma.
19090017	Su'si Iya Tátnuni, skuta'vi ña'a ni ja vii ja va'a, te sa'a ni ja tniñu ka sa'a sa ma, masu saneé sañuu‑ni ko kuu i. Saa vi, Su'si, sa'a ni ja na kendoo va'a i.
19091001	Ñayii iyo nuu nda'a iya iyo onde sukun ma, iyo va'a i, te koo i kuanda'vi iya kúu sa'a ndaka ma.
19091002	Kuña'a sa nuu Iya Tátnuni ma: “Maa ni kúu nuu kuu chu'u sa. Maa ni kúu ve'e sa ja núkuiñi vava'a. Maa ni kúu Su'si sa ja kúkanu ini ña'a sa”, kuña'a sa ya.
19091003	Maa in‑ni ya sa'a ja kuu kaku o nuu yo'o tníi ña'a tachi ma ja ke'en su'va ña'a i ma, ji'in nuu ndaka kue'e ja ka'ni ña'a i ma,
19091004	vaa maa ya kasi ña'a ji'in ndijin ya ma, te chii ndijin ya ma koo va'a‑ka o, chi vaa sa'a ya ndaka ja ni skuiso ya ma, te tnu'u ndaa tnu'u ndija ká'an ya ma, kasi ña'a i ja ma kaki'i ña'a ni‑in ja u'vi ma.
19091005	Masu koyu'u ni ja îyo iyo jakuaa ma, ni a ja u'vi iyo nduu ma,
19091006	ni a kue'e kenda koo ora ne'e xeen ma, xi kue'e yachi ja kenda sava nduu ma, ja ka'ni i ñayii ma, másu nawa sa'a ña'a i.
19091007	Visi mil ñayii na kûu xiñi satni ni ma te uxi mil ñayii xiñi kua'a ni ma, kovaa maa ni chi másu nawa ndo'o ni.
19091008	Yika‑ni ja konde'ya ni, te kuni ni sukan jin ndani'i jin ndatna'a maa ñayii ñatuu ka kandija Su'si ma.
19091009	Ja ni kukanu ini ni Su'si iyo onde sukun ma, ja maa ya kúu nuu kuu chu'u ni ma, nuu koo va'a ni ma,
19091010	te ni a in ja u'vi kenda nuu iyo ni a, te ni a in kue'e masu kenda ve'e ni ma,
19091011	vaa maa ya tetniñu ángel ya ma, ja jin ko koto ña'a i ndeva'a‑ni ichi kua'an ichi vee ni ma.
19091012	Te jin kotnii i nda'a ni ma, sukan‑va'a ma jaku'un ja'a ni a in yuu te nduva ni.
19091013	Kuu kaka ni ne'un kiti xeen ma, ne'un kiti kini ma ji'in koo na'nu ma, kovaa masu nawa ndo'o ni.
19091014	Sa'a ka'an ya: “Ja kutoo ña'a ñayii kándija ja ká'an o ma, te maa o sa'a ja kaku i nuu ndaka ja u'vi ma. Te sonee sukun o i, vaa jâ ni jini i na in kúu o.
19091015	Te nuna ndakune'e ña'a i, te yo'o chi ndakone'e o ja ká'an i ma. Maa o koo ji'in i, te sa'a o ja ya'a i nuu tnundo'o tnuneni ma, te koo xeen jayiñu'u i.
19091016	Te sa'a o ja koo sii ini i te koteku i kua'a xeen kivi ñuu ñayivi a, te kuni i ja ndimaa sa'a o ja kaku i nuu ja u'vi ma”, kúu ya ká'an ya.
19092001	Ja va'a xeen kúu ja jin ndachiñu'u ña'a sa, vi Su'si Iya Tátnuni, te jin kata sa in yaa ká'an jayiñu'u ja kuu maa ni, vi Su'si iya iyo onde andivi ma.
19092002	Te xtnee ne'e ma, te jin ndaka'an jin ndakachi sa sukan nda'vi ini ni ma, te jakuaa ma, te jin ndaka'an jin ndakachi sa ja maa ni chi ndimaa sa'a ni sukan skuiso ni ma.
19092003	Te jin tee sa guitarra ma, te vivii jin kata sa nuu maa ni.
19092004	Vaa nde'ya sa ndaka ja ni sa'a ni a, te chukan kúu ja iyo sii ini xen‑xeen sa, vi Su'si.
19092005	Masu na in kundee ndaka'an ndakachi ndaka ja ni sa'a, ni kuu ni, vi Su'si. Te ûni kua'a xeen kúu ja jani ini ni ja ni masu na in kundee ja jaku'ni ini i ndaka, vi Su'si.
19092006	Kovaa ñayii ñatuu ndása'a kuenda ndaka ja sa'a ja kúu ni a chi masu nawa jini kuiti i, te ñayii ndee ini ma chi ñatuu jáku'ni ini i ja maa ni ni sa'a ndaka ma.
19092007	Te chukan kúu ja kua'a xeen ñayii ka sa'a ja u'vi ma ka iyo, te ka ni'i ka tna'a i. Sukan nána kua'a xeen yi'i ma, sukan ka iyo i, kovaa iyo tu'va ja jin skenaa i maa i ni‑kani ni‑jika.
19092008	Kovaa maa ni chi ni‑kani ni‑jika iyo ni ichi andivi ma.
19092009	Te ja ndaa ndija kúu ja ñayii ñatuu nde ka kunimani i nuu ni ma chi jin skenaa i maa i, te ñayii ka sa'a ja u'vi ma chi jin skenaa i maa i, sani te jin kuitenuu i.
19092010	Kovaa nuu saña chi ndataa kua'a‑ka ni tnu'u ndee tnu'u ndatnu, sukan iyo tnu'u ndee tnu'u ndatnu xndiki ka'nu ka'nu ma, te chiso ni aceite tnu olivo ja yika ni kee ma xini sa a.
19092011	Te konde'ya sa sukan jin kotuu ñayii ñatuu ka kunimani nuu sa ma, te kuniso'o sa sukan jin skenaa ñayii ka sa'a ja u'vi ma.
19092012	Te ñayii ka sa'a ja va'a ja ndaa ma chi jin konukuiñi va'a i sukan ka nukuiñi va'a tnu ñuu ma, te jin koo va'a i sukan ka iyo tnu itni ka iyo ñuu Líbano ma.
19092013	Te jin koo va'a i ini ve'e Iya Tátnuni ma, te vivii jin ko kuu i nuke'e Su'si o ma.
19092014	Te visi ni ka kuu nija'nu i ma, kovaa jin sa'a i ja vii ja va'a ma, te ndimaa jin koo tnu'u ndee tnu'u ndatnu i, te sukan, te jin kuni ñayii ma ja ka iyo ndee ka iyo ndatnu i.
19092015	Te ja sukan ma, te ka kaxtnu'u i nuu ñayii ma ja Su'si Iya Tátnuni ma kúu iya wa'a tnu'u ndee tnu'u ndatnu ma iya sa'a ndaa sa'a ndija ma, te maa ya chi masu nde sa'a ndeva'a ya ñayii ma, vaa iya va'a ini kúu ya.
19093001	Iya Tátnuni ma kúu Rey, te iyo xeen jayiñu'u ya. Iya Tátnuni ma kúu iya neva'a ndaka tnu'u ndee tnu'u ndatnu, te maa ya ni sunkani vava'a ñuu ñayivi ya, te másu kotuu i.
19093002	Vaa onde xinañu'u ma ni jani ini ni ja koo vava'a nuu núkoo ni ja tátnuni ni a, te maa ni kúu Su'si iyo onde xinañu'u ma, te koo ni ni‑kani ni‑jika.
19093003	Iya Tátnuni, ni sa'a ni ja ni kuun savi te ni ka chitu yute ma, te yute ma chi ka ni'i ka ni'i‑nka ja kée ndeñu'u ma.
19093004	Iya Tátnuni iya iyo onde sukun ma kúu iya neva'a‑ka tnu'u ndee tnu'u ndatnu sana ndute kua'a xeen ma, te iyo‑ka tnu'u ndee tnu'u ndatnu ya sana nuu ndute kua'a kuá'an vee nuu mar ma.
19093005	Ndaka ja sa'a ja kúu ni ma chi ja ndaa ka kuu, te chukan kúu ja nuu iyo ni a chi ñatuu na ja u'vi koo. Saa vi, Su'si Iya Tátnuni, sukan kó kuu ni‑kani ni‑jika.
19094001	Su'si Iya Tátnuni, maa ni kúu iya sa'a ja jin ndachunaa ñayii ka sa'a ja u'vi ma. ¡Kaxtnu'u ni nuu i na in kúu ni!
19094002	Kaxtnu'u ni ja iya ndákan kuenda nuu ñayii ñuu ñayivi a kúu ni te jín ndachunaa maa ñayii ja ka ka'an i ja maa i ka kuu‑ka ma.
19094003	Iya Tátnuni, ¿na saa‑ka kivi jin koo sii ini ñayii ka sa'a ja u'vi ma?
19094004	¿Na saa‑ka kivi jin sa'a vixi ñayii yukan maa i ja maa i ka kuu‑ka ma, ja ndimaa ja u'vi ma ka sa'a i ma te ka ka'an ndeva'a i ma?
19094005	Te ka xnaa i ñayii ñuu ni ma kuan koo i, te ka xndo'o ka xneni i ñayii ni nduu kuenda maa ni ma, vi Iya Tátnuni.
19094006	Te ka ja'ni i ña'a ñatuu‑ka na yii ka iyo ma, ji'in ñayii in‑ka ñuu ma, te suni ka ja'ni tna i suchi kuechi ñatuu‑ka na yuva na si'i i ka iyo ma.
19094007	Te ka ndatnu'u i: “Másu kuni Iya Tátnuni ma, ja kúu ya Su'si tee ni yo kuu Jacob ma, te ni masu ndasa'a ya kuenda ja ka sa'a o a”, ka kuu i ka ka'an i.
19094008	Ndijin ja ka kuu ni ñayii inundee xeen ini a te ka kuneé ka ku‑uun ni a, jin jaku'ni ini ni te jin ndasa'a ni kuenda. ¿Te onde na saa‑ka kivi, sana jin jaku'ni ini ni?
19094009	¿Xi ka jani ini ni ja iya ni sa'a so'o o ya, te ñatuu nde jiniso'o ya nawa ka ka'an o a? ¿Xi ka jani ini ni ja iya ni sa'a nduchinuu o ya, te ñatuu nde nde'ya ya nawa ka sa'a o a?
19094010	Iya kuu xndo'o xneni ni‑ka'nu ñuu ñayivi a, ¿ka jani ini ni ja masu ka'an ni'i ya nuu ni? ¿Xi ka sa'a ni kuenda ja iya káxtnu'u tnu'u ndichi nuu ñayii a, te ñatuu jini ya nawa ka jani ini ni?
19094011	Vaa Iya Tátnuni ma chi jini ya nawa ka jani ini ndaka ñayii ma, te ja ka jani ini i ma, ndimaa ja masu kuatniñu o kúu.
19094012	¡Kovaa naka vii naka va'a kúu ñayii ja maa ni ndáka'an‑so'o nuu i ma, vi Iya Tátnuni! Te káxtnu'u ni tnu'u tátnuni ni a nuu i ma.
19094013	Te kuu ndatatu i kivi kenda tnundo'o tnuneni ma, nani ndó'o néni maa ñayii sa'a ja u'vi ma.
19094014	Vaa Iya Tátnuni ma chi masu ndunaa ya ñayii ñuu ya ma, te ni masu skendoo ya ñayii ni nduu kuenda maa ya ma.
19094015	Te ñayii ka ja'nde tniñu in‑ka ñayii ma chi ndandaa‑ni jin ka'nde i. Vaa ñayii ni ka yo sa'a ja va'a ja ndaa ma chi nanimaa‑nka ja va'a ja ndaa jin ko sa'a i.
19094016	¿Na in kenda te chindee ña'a i, sukan‑va'a ma jin sa'a ndeva'a‑ka ña'a ñayii ka sa'a ja u'vi ma?
19094017	Nute ñatuu ni kenda Iya Tátnuni ma ja chindee ña'a ya chi nunuu‑ni, te kûu sa nkuu.
19094018	Te nuu ve kendeka ja'a sa ma nkuu, te ja kúnda'vi ini ña'a ni a, te ni kii ni, ni ki chindee ña'a ni, vi Iya Tátnuni.
19094019	Te nuu kua'a xeen ja yikuu sa jani ka'vi ini sa ma, te xndo'o xneni ña'a i ma, te maa ni ni ndaka'an mani ña'a, sani te ni ndusii ini xeen sa.
19094020	Vaa masu kuu ketna'a ini ni ji'in ñayii ka tatnuni ñuu ñayivi ya ja ndimaa ja u'vi ka sa'a i ma. Te ka sa'a i tnu'u ja ka sa'a i sukan tátnuni ni ma, te su'va ka sa'a ndeva'a i ñayii ma.
19094021	Te su'va ka ndututu i, te ka ndatnu'u tna'a i ja jin ka'ni i ñayii sa'a ja va'a ja ndaa ma. Te ñayii ñatuu na kuechi ma, ka sa'a i ja jin kûu ñayii yukan.
19094022	Kovaa saña chi maa Su'si Iya Tátnuni ma, kuenda tnu'u ja in toto nuu kuu chu'u sa kúu ya, te suu ya kúkanu ini sa.
19094023	Te sa'a ya ja jin ndani'i jin ndatna'a maa ñayii ma ndaka ja u'vi ka sa'a i ma, te maa ja u'vi ka sa'a ka kuu i ma, te xnaa ña'a i, vaa Su'si o Iya Tátnuni ma chi xnaa ya ñayii ka sa'a ja u'vi ma.
19095001	Ne'e koo ni, te ndaka o jín kata sii ini o nuu ya. Te ni‑yu'u ni‑ini o jín ndachiñu'u o Iya Tátnuni ma, vaa maa ya kúu toto nuu kuu jin kaku o ma.
19095002	Jín kivi koo o nuu iyo ya ma, te jín kata o nuu ya, te jín ndakua'a o jayiñu'u ya.
19095003	Vaa maa ya kúu Su'si Iya Tátnuni iya kanuu xeen, te maa ya kúu Rey tatnuni‑ka sana ndaka‑ka ja ka xnani ñayii ma su'si i ma.
19095004	Te nuu nda'a maa ya iyo onde nuu kunu kunu‑ka ñuu ñayivi ya, te kuenda maa ya kúu yuku sukun sukun‑ka ma.
19095005	Te kuenda maa ya kúu mar ma, vaa maa ya ni sa'a, te maa ya ni sa'a ja iyo ñu'ú yichi ma.
19095006	Ne'e koo ni, te jín kunukoo jiti o nuu Su'si o Iya Tátnuni a, te jín ndachiñu'u o ya, vaa maa ya ni sa'a ña'a,
19095007	te maa ya kúu Su'si o, te yo'o chi ñuu maa ya ka kuu o, te kuenda tnu'u ja ndikachi ka kuu o nuu nda'a ya ma. Te nuna jin koniniso'o o vitna tnu'u ká'an Su'si o ma, vaa sa'a ká'an ya:
19095008	“Máko jin sa'a ndee ni ini anua ni a, sukan ni ka sa'a so'o tna'a ni ma nuu nani Meriba ma, ji'in sukan ni ka sa'a i kivi nuu ni ka iyo i nuu nani Masah ma nuu ñatuu kuiti nawa iyo ma.
19095009	Yukan ni ka jitotnuni ña'a yuva ni ma nú Su'si kúu sa te nú kuu kua'a sa ja ka jiniñu'u de ma, te ni ka jini maa de ndaka ja ni yo sa'a, ni yo kuu sa ma.
19095010	Te kuechi ja sukan ni ka sa'a ña'a de ma, te uu xiko kuiya ni ndakiti ini sa nuu ndaka ñayii yukan, te ni ka'an sa: Ndimaa ka ñu'u ya'a ka ñu'u yukan‑ni ini ñayii ya'a, te ni ñatuu ka jini i ichi ndaa káxtnu'u o ya.
19095011	Chukan kúu ja nuu ni ndakiti ini sa ma, te ni ka'an sa: Másu jin kivi koo i nuu ni satu'va o ja jin ndatatu i ma”, kúu ya ká'an ya.
19096001	Jín kata o yaa jaa nuu Su'si o Iya Tátnuni ma. Ndaka o ja ka iyo o ñuu ñayivi a, jín kata o nuu ya.
19096002	Jín kata o nuu Su'si Iya Tátnuni ma, te jín ndachiñu'u o ya, te ndi‑kivi ndi‑kivi jín ndaka'an o sukan sa'a ya ja ka kaku o nuu ja u'vi ma.
19096003	Jín ndaka'an jín ndakachi o sukan sa'a sukan kúu ya a nuu ndaka ñayii ka iyo ni‑ka'nu ñuu ñayivi a, sukan‑va'a jín kuni i te na koo jayiñu'u ya.
19096004	Vaa Su'si o Iya Tátnuni ma chi iya kanuu kúu ya, te maa ya iyo ja ni'i ya jayiñu'u, te maa ya iyo ja jin koyu'u o ya sana tna'a ja masu Su'si ka kuu ma, vaa maa ya ndakan kuenda nuu ndaka o.
19096005	Te ndaka‑ka ja ka ka'an sava ñuu ma ja su'si ka kuu ma chi másu nawa kuu jin sa'a i, kovaa Su'si o Iya Tátnuni ma kúu iya ni sa'a ni‑ka'nu andivi ma.
19096006	Suu ya kúu iya iyo ja jin ndakuan‑ta'vi o nuu ya, te jín ndachiñu'u o ya ini veñu'u ii iyo ya ma, te nuu maa ya na koo jayiñu'u, vaa iyo tnu'u ndee tnu'u ndatnu ya ma.
19096007	Ndaka o ja ka iyo o ndi‑in ndi‑in ve'e ma ja ka iyo o ndi‑in ndi‑in ñuu ma, jín ndakuan‑ta'vi o nuu Su'si o Iya Tátnuni ma, te jín ndachiñu'u o ya, vaa maa ya neva'a tnu'u ndee tnu'u ndatnu.
19096008	Jín ndachiñu'u ndi'i jín ndachiñu'u tu'u o ya, sukan iyo ja jin ndachiñu'u o ya ma. Ne'e koo ni ini veñu'u a ji'in nawa jin ndakua'a ni ya.
19096009	Te jín ndachiñu'u o Su'si o Iya Tátnuni ma, vaa iya vii iya va'a kúu ya, vaa ñatuu na ja u'vi sa'a ya. Ndaka o ja ka iyo o ni‑ka'nu ñuu ñayivi a, na jin koyu'u o ya, vaa ndakan ya kuenda nuu ndaka o.
19096010	Jín kuña'a o nuu ñayii ka iyo ni‑ka'nu ñuu ñayivi a ja Su'si ma kúu Iya Tátnuni, te suu ya ni sunkani vava'a ñuu ñayivi a, te masu kotuu i. Te maa ya ndakan ndandaa kuenda nuu ndaka ñayii ka iyo ndaka ñuu a.
19096011	Jín ndusii ini ndaka ja ka iyo andivi a, ji'in ndaka ja ka iyo ñuu ñayivi a, te ni‑ka'nu nuu mar ma, kó kuu yu'u i ja iyo sii ini i.
19096012	Te ndaka ja ka iyo yuku ma, jín ndusii ini i, sani te ndaka tna yutnu ka nukoo ma, jín ndusii ini xen‑xeen tnu
19096013	nuu maa Iya Tátnuni ma, iya ni kii ñuu ñayivi a ja ni jito ya naxe ka sa'a ka kuu ñayii ma, ji'in ndaka ja ka iyo ñuu ñayivi a. Te maa ya tátnuni nuu ndaka ñayii ka iyo ni‑ka'nu ñuu ñayivi a, te ndakan ndaa ya kuenda nuu i.
19097001	Su'si ma kúu iya tátnuni nuu o a. Jin ndusii ini ndaka ni ja ka iyo ni nuu ñu'ú a, ji'in ndaka ni ja ka iyo ni yu'u mar ma.
19097002	Vaa Su'si o a chi ni ndakonduu viko ma ya, te ni masu kuu kuni o ya, te tnu'u ndaa tnu'u ndija ma iyo nuu núkoo ya ja ka'nde ya tniñu ñayii ka sa'a ja u'vi ma.
19097003	Te ñu'u i'ni ma yoxtnuu nuu ya, te xnaa i ndaka ñayii ñatuu ka kunimani nuu ya ma.
19097004	Te sa'a ya ja jándute ichi kua'an ya ñuu ñayivi a, te ja ni jini ñu'ú ma ya, te ni yu'u i.
19097005	Te yuku ma, ja ni ka jini i Su'si iya tátnuni ni‑ka'nu ñuu ñayivi a, te ni ka ndatnana i sukan ndátnana xe'en ma nuu ñu'u i'ni ma.
19097006	Te ndaka andivi ma ni ka ndaka'an sukan sa'a ndaa sa'a ndija ya ma, te ndaka ñayii ka iyo ndaka ñuu ma, ni ka jini i jayiñu'u ya ma.
19097007	Jin ndakukan‑nuu ni, ndaka ni ja ka ndachiñu'u ni tna'a ja ni ka sa'a ñayii ma te ka jani ini ni ja su'si ni ka kuu ma. Te ka kuvixi ni ja ka kukanu ini ni ja su'si ni kúu chukan ma. Nute nuu Su'si ma ve koo i ma chi onde maa i jin kunukoo jiti nuu Su'si ndija ma, vaa maa in‑ni Su'si ma iyo ja jin ndachiñu'u o.
19097008	Te ni jiniso'o ñuu Sion ma, te ni ndusii ini i, te ni ka jiniso'o sasi'i ñayii ka iyo ñuu Judá ma, te ni ka ndusii ini i ja ni sa'a ndaa, ni sa'a ndija ni ma, vi Su'si.
19097009	Vaa maa ni kúu Iya Tátnuni, iya kanuu‑ka sana ndaka ja iyo ñuu ñayivi ya. Te maa in‑ni ni iyo ja ni'i ni jayiñu'u ma sana ndaka‑ka ja masu Su'si ka kuu ma.
19097010	Ndee ni ka kutoo Su'si Iya Tátnuni ma, jin saxiko ni ja u'vi ma, vaa maa ya chi jito va'a ya ndaka anua ñayii ñatuu‑ka na ja u'vi ka sa'a i ma, te ka ndayaa i nuu nda'a ñayii ka sa'a ja u'vi ma.
19097011	Te xtnuu ya ñu'u maa ya ma nuu ka iyo ñayii ka sa'a ja va'a ja ndaa ma, te sa'a ya ja ka iyo sii ini ñayii ka iyo ndaa nuu ya ma.
19097012	Jin koo sii ini ndaka ni ja ka sa'a ni ja va'a ja ndaa ma nuu Su'si Iya Tátnuni ma, te jin ndaka'an ni ja iya ii kúu ya, te jin ndachiñu'u ni ya.
19098001	Jin kata ni in yaa jaa nuu Iya Tátnuni ma, vaa kua'a milagru ni sa'a ya. Te ja maa tnu'u ndee tnu'u ndatnu ya ma, te ni kundee ya.
19098002	Iya Tátnuni ma, ni sa'a ya ja ndaka ñayii ma, ni ka jini i sukan sa'a ya ja jin kaku i nuu ja u'vi ma. Ni ka jini ndi'i, ni ka jini tu'u i sukan sa'a ndaa sa'a ndija ya ma.
19098003	Ni ndaka'án Su'si ma sukan kúnda'vi ini ya ndaka sa'ya tata tee kúu Israel ma, te ndaka ñayii ka iyo ni‑ka'nu ñuu ñayivi a, ni ka jini i sukan sa'a Su'si o ma ja jin kaku ñayii ma nuu ja u'vi ma.
19098004	Ndaka ni ja ka iyo ni ni‑ka'nu ñuu ñayivi a, jin kata sii ini ni nuu Su'si o Iya Tátnuni ma. Jin kata nini'i ni, te jin katu nda'a ni.
19098005	Te jin tee ni guitarra ma, te jin kata ni salmo ma, te vivii jin skixin ni tnu, te vivii jin kata ni nuu ya.
19098006	Te vivii jin tava ni yaa ma ji'in trompeta ma ji'in flauta ma, te sukan jin ndachiñu'u ni Rey o Iya Tátnuni ma.
19098007	Ni‑ka'nu nuu mar ma kó kuu yu'u, ji'in ndaka ja iyo ñuu ñayivi a.
19098008	Te yute ma, kó kuu yu'u ndute ma sukan kúu ora kátu nda'a o ma, te ndaka yuku ma jín koo sii ini xeen i
19098009	nuu maa Su'si o Iya Tátnuni ma iya ni ki koto naxe ka sa'a ka kuu o ja ka iyo o ñuu ñayivi a. Te sa'a ndandaa ya, te ndakan ndandaa ya kuenda nuu ndaka ñayii ka iyo ni‑ka'nu ñuu ñayivi a.
19099001	Su'si o iya tátnuni ñuu ñayivi a, núkoo ya siki ángel nani querubín ma, te chukan kúu ja ndaka ñayii ka iyo ndaka ñuu ma, ka ni'i ka ni'i‑nka i ja ka yu'u i vaa skanda ya ñu'ú a.
19099002	Su'si ma, iya kanuu kúu ya ñuu Sion ma, te ndaka ñayii ka iyo ñuu ñayivi a, ka ka'an i ja maa ya kanuu‑ka sana ndaka‑ka ñuu ma.
19099003	Jin ndachiñu'u ni ya, vaa iya kanuu iya ii iya koyu'u o kúu ya, te sa'a jin kuña'a ni ya:
19099004	“Maa ni kúu Rey iya sa'a ndaa sa'a ndija ma, te chukan kúu ja kóo jayiñu'u nuu maa ni a. Te maa ni káxtnu'u ja inuu‑ni ka kuu ndaka ñayii ma, te ñatuu na nde i kanuu‑ka. Te sukan ni sa'a ndaa ni sa'a ndija ni ji'in sa'ya tata Jacob ma.” Sa'a jin kuña'a ni ya.
19099005	Jín ndachiñu'u o Su'si o Iya Tátnuni ma, te jín kunukoo jiti o nuu ja'a ya ma, vaa maa ya chi iya ii kúu ya.
19099006	Moisés ma, ji'in Aarón ma, ji'in ndaka‑ka sutu ni ka yo jinukuechi nuu Su'si ma, ji'in Samuel ma, ji'in ndaka‑ka tee ni ka yo ndakune'e Su'si ma, ni ka yo jikan‑ta'vi de nuu ya, te maa ya ni yo ndakone'e nawa ka jikan‑ta'vi de ma.
19099007	Te ne'un viko ma ni yo ka'an Su'si ma nuu de ma, te ni ka yo sa'a de ndaka sukan ni yo tatnuni ya ma.
19099008	Iya Tátnuni, maa ni ni yo ndakone'e nawa ni ka yo ka'an de ma, te maa ni kúu Su'si iya ni yo sakanu ini na kuechi ñayii ñuu ni ma, te ni yo sa'a ni ja ni ka yo ndakuni, ni ka yo ndakoto i ja u'vi ni ka yo sa'a, ni ka yo kuu i ma.
19099009	Te chukan kúu ja yo'o chi jín kunukoo jiti o nuu yuku ii ya ma, te jín ndachiñu'u o Su'si o Iya Tátnuni ma, vaa iya ii kúu ya.
19100001	Ndaka o ja ka iyo o ni‑ka'nu ñuu ñayivi a, jín ndachiñu'u sii ini o Su'si ma,
19100002	te jín kunukuechi sii ini o nuu Su'si o Iya Tátnuni ma. Ne'e koo sii ini ni nuu iyo ya a.
19100003	Te jín kona'a o ja Su'si ma ni sa'a ndi‑in ndi‑in o a, te kuenda maa ya ka kuu o, te ñuu maa ya ka kuu o, te ndikachi korraa maa ya ka kuu o. Chukan kúu ja jin ndakunitnuni ni ja maa ya kúu Su'si o Iya Tátnuni ma.
19100004	Te jín kivi koo o ye'e veñu'u nuu iyo ya ma, te jín kata o nuu ya, te jín ndachiñu'u o ya, te jín ndaka'an jín ndakachi o ndaka ja vii ja va'a sa'a ya ma. Te sukan jín ndakuan‑ta'vi o nuu ya ndaka ja va'a táa ya ma.
19100005	Vaa Su'si o Iya Tátnuni ma chi iya va'a ini kúu ya, te ni‑kani ni‑jika kúnda'vi ini ña'a ya, te nuu ndaka sa'ya tata ñayii ma iyo tnu'u ndaa tnu'u ndija ya ma.
19101001	Su'si, ndaka'an ndakachi sa sukan nda'vi ini ni ma, ji'in sukan sa'a ndaa sa'a ndija ni ma. Sukan kata sa nuu maa ni ja ndachiñu'u ña'a sa.
19101002	Su'si, ¿na kivi kii ni nuu iyo sa ya, sukan‑va'a jaku'ni ini sa naxe koo va'a sa nuu ni, te onde ve'e sa ma, te ko kuu vii ko kuu va'a sa nuu ni?
19101003	Te ni masu ku'un ini sa ja ko sa'a sa ni‑in ja u'vi ma. Su'va saxiko sa ndaka ja ka sa'a ka kuu ñayii ka skendoo ichi ni a, te ni masu kua'a sa tnu'u ja ketna'a ini sa ji'in i.
19101004	Te ni masu kua'a sa tnu'u ja ko kani ini sa ja u'vi ma, te ni masu kua'a sa tnu'u ja ko kituu yatni ña'a i.
19101005	Te ñayii ká'an tnu'u in tna'a i ma chi sa'a sa ja na kasi yu'u i, te ñayii sa'a vixi ja maa i kúu‑ka ma te ñu'u ini i tna'a ja masu nde jiniñu'u ma chi masu kua'a sa tnu'u ja ka'an‑ka i.
19101006	Kovaa nuna kuni sa ñayii ka iyo va'a nuu ni ma chi kuan‑ta'vi sa i, te jin koo i nuu iyo sa ya. Te ñayii jika ichi ndaa ma chi ñayii yukan kunukuechi nuu sa a.
19101007	Kovaa ñayii xnda'vi tna'a i ma te ní'i i xu'un ma, masu kua'a sa tnu'u ja koo i nuu iyo sa ya, ni a ñayii ká'an tnu'u ma te masu ja ndaa kúu ma, masu kua'a sa tnu'u ja koo i ini ve'e sa ma.
19101008	Te xtnee ne'e ma xnaa sa ndaka ñayii ka sa'a ja u'vi ma ja ka iyo i ni‑ka'nu ñuu ñayivi a, sukan‑va'a jín naa ndaka i ne'un ñayii kúu ñuu Su'si Iya Tátnuni ma.
19102001	Su'si Iya Tátnuni, koniniso'o ni ja jikan‑ta'vi sa ya, sukan‑va'a na kenda ja ká'an nda'vi ká'an kee sa ya nuu iyo ni a.
19102002	Te máko chu'u ni kivi kúxii kúnda'vi ini sa ma, su'va ndakone'e kunu ni nawa jikan‑ta'vi sa ma.
19102003	Vaa kivi iyo ja koteku sa ya chi ve ndi'i sukan naa ñu'ma ma, te yiki sa ya chi kuenda tnu'u ja nuu ñu'u tikayi ma ka kayu i.
19102004	Te ini anua sa ya chi ve kuita i sukan kúu yi'i ma, vaa masu na nde jaa‑ka sa xita.
19102005	Te ja kuechi ja tnána u'vi sa ma te ni kuxii xeen sa, te ûni kuu ka'vi o yiki sa a.
19102006	Vaa ndó'o sa sukan ndó'o in lasaa kiti ndute ma te ni kenda ti nuu ñu'ú yichi ma nuu ñatuu nawa iyo ma, xi sukan kúu tiñumi ma ja kúu maa kúu in‑ni ti ma.
19102007	Te ni ñatuu kúu kusu sa, te sukan kúu lasaa kiti núkoo maa núkoo in‑ni ti xini ve'e ma, sukan kúu sa.
19102008	Te ndi‑kivi ndi‑kivi ka ka'an ndeva'a ñayii ñatuu ka kunimani nuu sa ma ja kuu sa, te ñayii ka ndakiti ini nuu sa ma, ni ka ndatna'a i, te ni ka ndatnu'u tna'a i naxe jin sa'a ña'a i ja u'vi.
19102009	Te chukan kúu ja saña chi kuenda tnu'u ja xita sa ndeyu sa kúu yaa nuu ñu'u ma, te ndute nuu sa ma, ndásakanuu de ji'in ndute ji'i sa ma.
19102010	Te kuechi ja ni ndakiti ini ni nuu sa ma kúu ja ni ndokani ña'a ni, te ni ndaskana tuku ña'a ni nuu ñu'ú a.
19102011	Te chukan kúu ja kivi iyo ja koteku sa ma chi kua'an i sukan kúu kati kuanda'vi ma, te kuenda tnu'u ja sukan ve yichi yi'i ma, sukan‑nka‑ni kúu sa.
19102012	Kovaa maa ni, vi Su'si, chi ni‑kani ni‑jika koo ni, te jin ndaka'án ña'a ndaka sa'ya tata ñayii ma.
19102013	Te ndijin, vi Su'si, chi ndokuiñi ni, te kunda'vi ini ni ñuu Sion ma, vaa jâ ni kenda kivi ja kunda'vi ini ni ñayii ñuu yukan, te jâ ni kenda kivi ja ni jani ini ni ma.
19102014	Vaa ñayii ka jinukuechi nuu ni ma chi ka kuxii ini i ja ni tnana ñuu i ma, te ka nde'ya i ja ni nukoxtna'a ndaka yuu ma kaa i ma, te ka kunda'vi ini i.
19102015	Te ndaka ñayii ka iyo ni‑ka'nu ñuu ñayivi a, jin koyu'u i maa ni, vi Iya Tátnuni, te tee ka kuu rey ma, jin koyu'u de ja jin kuni de jayiñu'u ni ma.
19102016	Vaa nuna ndakani va'a ni ñuu Sion ma, te ndaka ñayii ma jin kuni jayiñu'u ni ma.
19102017	Vaa kuniso'o ni ja ka jikan‑ta'vi ñayii nda'vi ñayii kee ka iyo yukan ma, te masu saxiko ni ja ka ka'an ka kachi i ma.
19102018	Te ndaka cha'a jakondee nuu tutu ni a, vi Su'si, sukan‑va'a jin kuni ndaka ñayii kenda koo‑ka ma, te jin ndachiñu'u ña'a i, te jin ko kuu i ñuu maa ni, vi Yuva sa Su'si.
19102019	Vaa Su'si ma, onde sukun ma onde veñu'u ii ya ma iyo ya, te nde'ya ya nuu ñu'ú ya,
19102020	sukan‑va'a kuu kuniso'o ya ja ka tnana u'vi ñayii ka iyo ja sani te jin ka'ni ña'a ñayii ma,
19102021	sukan‑va'a ñayii ka iyo ñuu Sion ma, jin ndaka'án i sukan sa'a ya ma, te koo jayiñu'u ya ñuu Jerusalén ma.
19102022	Kivi jin ndututu ñayii ndaka ñuu kuechi‑ka ma ji'in ñayii ka iyo ñuu na'nu‑ka ma, te jin kunukuechi i nuu Su'si ma kuenda tnu'u ja in‑nka‑ni ñayii ka kuu i.
19102023	Maa ya ni sa'a ja ni kuita sa ichi kua'an sa a te jaku‑ni kivi koteku sa.
19102024	Ni jiña'a sa ya: “Su'si maa sa, máko ndaka'nu sava ni kivi koteku sa ma, vaa ndijin chi ni‑kani ni‑jika iyo ni”, kúu sa jiña'a sa ya.
19102025	Vaa onde xinañu'u ma, te nda'a maa ni, ni sa'a ni ñu'ú a, te nda'a maa ni, ni sa'a ni andivi ma, te nda'a maa ni a, ni sa'a ni ndaka ma.
19102026	Te ndaka cha'a chi jin naa i, kovaa maa ni chi koo ni ni‑kani ni‑jika. Te ndaka cha'a chi jin yii i kuenda kúu sa'ma ne'nu sa ma, te kuenda sukan ndáxsama sa sa'ma sa ma‑ni, sukan‑ni ndaxsama ni, te jin ndujaa i.
19102027	Kovaa maa ni chi suni maa ni koo, te masu nama ndi'i kuiya ni a, vaa ni‑kani ni‑jika koo ni.
19102028	Te sa'ya ñayii ka jinukuechi nuu ni a chi jin koo va'a i, te ndaka sa'ya tata i ma, jin koo i nuu ni a ni‑kani ni‑jika.
19103001	Ini anua o a na ka'an ja vii ja va'a ja kuu Su'si o ma, te ni‑ka'nu yikikuñu o a na ndachiñu'u iya ii ma.
19103002	Na ka'an o ja vii ja va'a nuu Iya Tátnuni ma, te máko ndunaa o ndaka ja vii ja va'a táa ya ma.
19103003	Vaa maa ya kúu iya sákanu ini ndaka kuechi ni yo sa'a o ma, te maa ya kúu iya ndásava'a ña'a ndenu u'vi o ma.
19103004	Te maa ya kúu iya ndátava ña'a nuu ja u'vi ñunee o ma, kuenda tnu'u ja ini yavi ma ñunee o, te ja sukan kútoo ña'a ya ma te vivii kúnda'vi ini ña'a ya ma, te táa kua'a ya nawa jiniñu'u o ma.
19103005	Te maa ya táa ndaka nawa kaa nawa ko'o o, te maa ya sa'a ja ndujaa o sukan kúu ya'a tioko ma.
19103006	Maa Su'si Iya Tátnuni ma kúu iya sa'a ndaa, te chíndee ya ñayii ka ndo'o ka neni ja ka sa'a ndeva'a ña'a in‑ka ñayii ma.
19103007	Vaa ichi maa ya ma ni kaxtnu'u ya nuu Moisés ma, te ni kaxtnu'u ya nuu ñayii ñuu Israel ma ndaka sukan sa'a sukan kúu ya ma.
19103008	Iya nda'vi xeen ini kúu ya, te ka'nu xen‑xeen ini ya te kuee ini ya, vaa ñatuu ndákiti yachi ini ya.
19103009	Te ni masu chú'un ini ya ja sa'a so'o ñayii ma, te ni masu ndakiti ini ya ni‑kani ni‑jika.
19103010	Visi ka sa'a o ndaka ja u'vi ma, kovaa masu nde ndása'a ña'a ya sukan iyo ja jin ndando'o jin ndaneni o ma, vaa kua'a xeen ja u'vi ka sa'a o nuu ya, kovaa kánda ya.
19103011	Vaa sukan sukun andivi a, sukan ka'nu ini ya te kúnda'vi ini ya ñayii ka yu'u i ya ma te ñatuvi‑ka na ja u'vi ka sa'a i ma.
19103012	Te jika jika ni jan skana ya ja u'vi ni ka yo sa'a o ma, sukan jika onde nuu kána kandii ma te onde nuu kée kandii ma.
19103013	Te sukan kúnda'vi ini ñayii sa'ya i ma, sukan kúnda'vi ini Su'si Iya Tátnuni ma nuu ndaka yo'o ja ka yu'u o ya te ñatuu‑ka na ja u'vi ka sa'a o a.
19103014	Vaa maa ya chi jini ya sukan‑ni ka kuu o a, te maa ya chi na'a siki ya ja ñuyaka‑ni ka kuu o.
19103015	Vaa ñayii ma chi sukan‑ni kúu yi'i ma‑ni kúu i, te sukan‑ni kúu i ndaka kivi iyo i ñuu ñayivi a. Vaa yi'i ma chi jáa ita i ma yuku ma,
19103016	te yá'a in tachi yi'i nini'i, sani te náa ita i ma nuu núkoo i ma, te masu na in‑ka ndáka'án‑ka ña'a.
19103017	Kovaa Su'si ma chi ni‑kani ni‑jika kúnda'vi ini ña'a ya ndaka yo'o ja ka yu'u o nasa yukan, te jin sa'a o in ja u'vi te ndakan ya kuenda nuu o ma. Te tnu'u ndaa tnu'u ndija ya ma koo nuu sa'ya tata o ma ni‑kani ni‑jika,
19103018	nuu ndaka ñayii ka sa'a sukan ni tatnuni ya ma te ka ndi ini i ja jin sa'a i ndaka sukan ni tatnuni ya ma.
19103019	Vaa Su'si Iya Tátnuni ma, onde sukun ma ni sa'a ya nuu núkoo ya ma, te tátnuni ya nuu ndaka ja iyo ñuu ñayivi a.
19103020	Ndaka ro ja ka kuu ro ángel ka kandija sukan tátnuni Su'si ma te ka sa'a ro sukan ká'an ya ma te ka iyo tnu'u ndee tnu'u ndatnu ro a, jin ndachiñu'u Su'si Iya Tátnuni ma.
19103021	Ndaka ni ja ka jinukuechi ni nuu Su'si Iya Tátnuni ma te ka sa'a ni sukan kúni ya ma, jin ndachiñu'u ni ya.
19103022	Ndaka ni ja ni sa'a ña'a ya ji'in nda'a ya ma, jin ndachiñu'u ni ya ndaka nuu ka ndatna'a ni ma. Te ndijin ja ka kukanu ini ni ja maa ya kúu Iya Tátnuni ma, jin ndachiñu'u ni ya. Ini anua, ndachiñu'u ndija Su'si Iya Tátnuni ma.
19104001	Ni‑yu'u ni‑anua sa ndachiñu'u sa Iya Tátnuni ma. Su'si maa sa, Iya Tátnuni, iya ka'nu xeen kúu ni, te kanuu xeen ni, te iyo xeen jayiñu'u ni.
19104002	Te ndíi ni in sa'ma yé'e ni'ni, te kuenda tnu'u ja ni skuili ni in sa'ma jite xeen, sukan‑ni ni sa'a ni andivi a.
19104003	Te siki ndute iyo onde andivi ma ni sunkani va'a ni ve'e ni ma, te siki viko ma yoxtnee ni kua'an vee ni kúu ni, ja kánaa ni ji'in ja ñatuu kúnimani nuu ni ma, te sukan yi'i kajin ma, sukan kua'an vee ni kúu ni.
19104004	Te sa'a ni ja kajin yi'i ma káxtnu'u nawa kúni ni ja káxtnu'u ni nuu ñayii ma, te sa'a ni ja ñu'u i'ni ma chi ka kandija i ja ká'an ni ma nú nawa iyo ja jin ka'mi i.
19104005	Te vivii sa'a ni, vi Su'si, vaa ni sa'a ni ja ni jinkuiñi vava'a ñuu ñayivi a, te masu na in skanda ña'a i nuu iyo i a.
19104006	Te ni sa'a ni ja ni chitu ndute ma ñuu ñayivi a, te ni ka sa'vi ndaka yuku ma, kuenda tnu'u ja in sa'ma ni jasi ni siki ndaka i ma.
19104007	Sani te nuu ni tatnuni ni ja na yichi ndute ma, te ja ni jiniso'o ndute ma sukan ni ka'an ni ma, te ñama ñama ni yichi de.
19104008	Sani te ni ka ndatuu yuku ma, sani te ni ka ndatuu ndaka ñu'ú ma, te ni nduu tuku sukan ni sa'a ni onde xinañu'u ma.
19104009	Sani te ni jasi ni ndute ma, sukan‑va'a masu yanduu‑ka de ja ndii de in‑ka jichi te ndachitu de ñuu ñayivi a.
19104010	Te vivii ni sa'a ni, vi Su'si, vaa ni sa'a ni ja vivii jika ndute yute ma, te kívi nduu kívi ni'ni de ne'un yuku ma.
19104011	Te ka ni'i ndaka kiti ka iyo yuku ma ndute ka ji'i ti, te onde burru yuku ma, kúndee ndute ma ja ka ya'a ini ti ja ka yichi ti ma.
19104012	Te lasaa ma, ka sa'a ti taka ti ne'un nda'a yutnu ka nukoo yu'u yute ma, te ka jita ti ja ka iyo sii ini ti.
19104013	Te onde sukun nuu iyo ni a, te skuun ni savi te yoso ni ndute ni‑ka'nu yuku ma, te ndaka ja sa'a ja kúu ni a, te kúu sii ini ñu'ú a vaa masu nawa ja'ni ña'a i.
19104014	Te sa'a ni ja ka ja'nu ndaka yi'i ma, sukan‑va'a jin kaa kiti ma, te sa'a ni ja ka ja'nu ndaka ja súnkoo ñayii ma, sukan‑va'a jin ni'i i ja jin kaa i.
19104015	Te sa'a ni ja ka ni'i ñayii ma ndute nde'ya uva ma ka ji'i i te ka iyo sii ini i, te sa'a ni ja iyo aceite tnu olivo ma te ndúvii ndúsii ini yikinuu ñayii ma, te sa'a ni ja ka ni'i ñayii ma ja jin kaa i te ka iyo tnu'u ndee tnu'u ndatnu i.
19104016	Te maa ni, vi Su'si, sa'a ni ja jika ndute xuu tnu itni ni sunkoo ni ñuu Líbano ma, te ka iyo yute tnu ma.
19104017	Te yukan ka tnaa lasaa ma taka ti, te in‑ka jichi tnu itni ka nukoo yukan ma ka sa'a lasaa ka nani cigüeña ma taka ti.
19104018	Te suni ni sa'a tna ni ja onde yuku sukun‑ka ma ka iyo ndixi'yu yuku ma, te ne'un toto ma ka sa'a tna iso ma ve'e ti.
19104019	Te vivii ni sa'a ni, vi Su'si, vaa ni sa'a ni yoo ma ja xtnuu i jakuaa ma, te káxtnu'u i na tiempo na kivi kúu ma, te ni sa'a ni kandii ma, te na'a maa i na ora kána i na ora kée i ma.
19104020	Te maa ni sa'a ja kúnee ora jakuaa ma, te ora yukan ka ke koo ndaka kiti ka iyo yuku ma, te ka sondikin tna'a ka sondikin tna'a ti kuan koo ti.
19104021	Te ndika'a kuechi ma, ka nda'yu nda'vi ka nda'yu kee ti ja ñatuu nawa ka ni'i ti ja jin kaa ti, sukan‑va'a kunda'vi ini ni ti, vi Su'si.
19104022	Sani te ora ve kana kandii ma, te ka ndututu ti, te ka ndivi koo ti yavi ti ma.
19104023	Sani te kée ñayii ma kua'an i ja satniñu i nii nduu ma onde ñini kuiti ma.
19104024	¡Saa vi, Iya Tátnuni, te ûni kua'a xen‑xeen kúu ja ni sa'a, ni kuu ni! Te ndaka ni jani, ni ka'vi ini ni, te ni sa'a ni, te ni‑ka'nu nuu ñu'ú a iyo ja vii ja luu ni sa'a ni ma, vi Su'si.
19104025	Te ka'nu ka'nu ni sa'a ni mar ma nuu ñu'u kua'a xen‑xeen ndute ma, te ka ñu'u kua'a xen‑xeen kiti ndute ma, ka kuu ti kiti na'nu, ka kuu ti kiti kuechi.
19104026	Te yukan kuan koo ve koo barcu ma ka kuu tnu, te yukan ñunee kiti ka'nu kiti xeen nani leviatán ma, te maa ni sa'a ja kasiki ti nuu ndute ma.
19104027	Te ndaka ti ka kukanu ini ña'a maa ni, ja kua'a ni ja jin kaa ti ora ka kokon ti ma.
19104028	Maa ni wa'a ja jin kaa ti, te yika‑ni ja ka ndaxtutu ti. Ndákune ni nuu nda'a ni a, te ka ni'i ti ndaka ja ka jiniñu'u ti ma.
19104029	Te nuna ma sanuu ni ja kua'a ni ja jin kaa ti ma, te ka ndi ini xen‑xeen ti. Te nuna kasi ni ja masu kuu jin xtatachi‑ka ti, sani te jin kûu ti, te jin nduu ti ñuyaka‑nka‑ni.
19104030	Kovaa kivi tetniñu ni Xtumani maa ni ma, te ndujaa nuu ñu'ú ya, te jin nduva'a jaa ndaka tuku ti, vi Su'si.
19104031	Te jayiñu'u Iya Tátnuni ma na koo ni‑kani ni‑jika, te kóo sii ini ya nuu ndaka ja ni sa'a ya a.
19104032	Vaa nde'ya ya ñu'ú ya, te tnáa, te yika‑ni ja kaki'i nda'a ya yuku ma, te ka kana ñu'ma.
19104033	Nuu maa Su'si Iya Tátnuni ma kata sa ndaka kivi nani téku sa a.
19104034	Ora ndákani ndáka'vi ini sa ja sa'a ja kúu ya a, te na jatna ini ya sukan ndása'a sa kuenda ja ni sa'a ya ma, vaa maa sa chi kúu sii ini xeen sa nuu Iya Tátnuni ma.
19104035	Te na xnaa maa Su'si ma ñayii ka sa'a ja u'vi ma, te máko jin koo‑ka i ñuu ñayivi ya. Kovaa ini anua sa a na ndachiñu'u Iya Tátnuni ma. ¡Jayiñu'u kóo nuu Iya Tátnuni ma!
19105001	Jin ndakune'e ni Su'si Iya Tátnuni ma, te jin ndachiñu'u ni ya, te jin kaxtnu'u ni nuu ndaka ñayii ka iyo ndaka ñuu ma ndaka sukan sa'a Su'si o ma.
19105002	Jin kata ni nuu ya, te jin ndachiñu'u ni ya, te jin ndaka'an jin ndakachi ni ndaka milagru sa'a ya ma.
19105003	Jin koo sii ini ni ja iya ii kúu Su'si o a, te ndaka ni ja ka ndanduku ni Su'si o Iya Tátnuni ma, na jin koo sii ini ini anua ni a.
19105004	Te jin ndanduku‑ka ni ya, sukan‑va'a jin ni'i ni tnu'u ndee tnu'u ndatnu ya ma, te ndimaa jin koo ni nuu maa ya ma.
19105005	-
19105006	Ndaka ndijin ja ka kuu ni sa'ya tata Abraham tee ni yo jinukuechi nuu Su'si ma, ja ka kuu ni sa'ya tata Jacob tee ni kaji maa ya ma, jin kona'a ni ndaka milagru ni sa'a ya ma, ji'in sukan ni ja'nde ya tniñu ñayii ma.
19105007	Te maa ya kúu Su'si ndaka o, te ni‑ka'nu ñuu ñayivi a iyo tnu'u tátnuni ya ma.
19105008	Te ni masu ndunaa ya sukan ni skuiso ya nuu ndaka jichi ñayii kenda koo‑ka ma.
19105009	Vaa sukan ni skuiso ya nuu Abraham ma, te suni sukan ni skuiso ya nuu tee ni yo kuu Isaac ma.
19105010	Te ni kundaa, ni kundija sukan ni skuiso ya ma nuu tee ni yo kuu Jacob ma. Te nuu ñayii ñuu Israel ma ni kendoo ni‑kani ni‑jika ja ni skuiso ya ma.
19105011	Vaa sa'a ni ka'an ya ma: “Nuu ndijin ndataa sa ñuu Canaán ma, te nduta'vi maa ni, vaa chukan iyo ja ni'i ni ma”, ni ka'an ya.
19105012	Vaa onde kivi nuu jaku‑ni ñayii ñuu ya ma kúu ma, te kuan koo ve koo ka kuu i nuu masu ñuu i kúu ma.
19105013	Te ndi‑in ndi‑in ñuu ma kuan koo ve koo i, nuu ka iyo in‑ka ñayii ka tatnuni ma.
19105014	Te ñatuu nde ni wa'a ya tnu'u ja ni‑in ñayii, te ko sa'a ndeva'a i ñayii ñuu ya ma. Te ja kuechi ja kútoo ya i ma, te ni xndo'o ni xneni ya rey ndi‑in ndi‑in ñuu ma.
19105015	Vaa ni jiña'a ya: “Masu ko jin kaki'i nda'a ni ñayii ni kaji maa sa a, te ni masu ko jin sa'a ndeva'a ni tee jin ndaka'an sukan tátnuni sa ma”, kúu ya jiña'a ya.
19105016	Te ni sa'a ya ja ni iyo tnama nuu ñu'ú ya, te ni xnaa ya ndaka nuu kée ja jin kaa ñayii ma.
19105017	Te maa ya ni sonuu José ma kua'an de ñuu Egipto ma kivi ni ka xiko ña'a ñani de ma nuu ismaelitas ma, ja ko kuu de tee kunukuechi ma.
19105018	Kovaa nuu ni ka jaan ña'a ñayii ñuu Egipto ma, te ni ndo'o, ni neni de, vaa ni ka ju'ni i ja'a de ma, te ni ka chinee i de vekaa ma.
19105019	Onde ni kenda kivi ja ni kuu sukan ni ka'an de ma, te ni ka ndakuni tnuni ñayii ma ja ja ndaa kúu ja ká'an José ma te Su'si ma iyo ji'in de.
19105020	Saa ni tatnuni rey tee tátnuni ñuu yukan ma ja jín kene'e i José ma ini vekaa ma.
19105021	Sani te ni tatnuni rey ma ja na ko koto de ve'e tee ma te ko kuu de tee tatnuni nuu ndaka nawa iyo ñuu Egipto ma,
19105022	te ndaka'an ndakachi de nuu ndaka tee ka netniñu ma naxe jin ko sa'a jin ko kuu de ma, te kaxtnu'u de tnu'u ndichi nuu tee ka kuu ja'nu ma.
19105023	Saa ni kenda kivi ja ni ka kenda koo sa'ya tata Israel ma ñuu Egipto ma, te ni ka iyo de ñuu sa'ya tata Cam ma.
19105024	Te Su'si ma, ni sa'a ya ja ni kukua'a xeen‑ka ñayii ñuu ya ma, te ni ka iyo‑ka tnu'u ndee tnu'u ndatnu i sana ñayii ñatuu ka kunimani nuu i ma.
19105025	Te ni ndaxsama Su'si ma ini anua ñayii ñuu Egipto ma, te ni ka kuni u'vi i nuu ñayii ka jinukuechi nuu i ma, te ni ka saxiko i nuu ñayii yukan ma ja ka kuu i ñuu ya ma.
19105026	Te ni tetniñu Su'si ma Moisés ma tee jinukuechi nuu ya ma, ji'in Aarón ma tee ni kaji maa ya ma, kuan koo de.
19105027	Te ni tatnuni ya naxe jin ka'an de ja jin koo de ma, te ni wa'a ya na milagru na seña sa'a ya ñuu sa'ya tata Cam ma.
19105028	Te ni sa'a ya ja ni kunee kuiti ñuu yukan ma, kovaa ñatuu ni ka kandija ñayii ñuu yukan ma ja ká'an ya ma.
19105029	Te ni sa'a ya ja ndute ma, ni nduu de niñi, te ni ka ji'i ndaka tiaka ka ñu'u ma.
19105030	Te ni sa'a ya ja ni kana kua'a xeen sa'va, te onde nuu kixi tee kúu rey ma ni ka kenda koo ti.
19105031	Te ni tatnuni ya, te ni ka kenda koo kua'a xen‑xeen tiukun ni‑ka'nu ñuu ma.
19105032	Te ni sa'a ya ja jándute te kána savi ma, te nanimaa ñiñi ni kuun, te másu na savi ni kuun, te ni tetniñu ya ñu'u te ni kayu ndi'i kuiti ja iyo ñuu Egipto ma.
19105033	Te ni ka naa ndaka tnu uva ma ji'in tnu higo ma, te ni ka tna'nu ndaka yutnu ka nukoo ni‑ka'nu ñuu yukan ma.
19105034	Te ni tatnuni ya, te ni ka kenda koo kua'a xen‑xeen tika langosta.
19105035	Te ni ka jaa ti ndaka ja kuii ni kendoo ñuu yukan ma, te ni ka xnaa ti ndaka nde'ya kúun ñuu yukan.
19105036	Te ni sa'a ya ja ni ka ji'i ndaka sayii xinañu'u ñayii ñuu yukan ma, te sukan, te ni ka skenaa i ndaka tnu'u ndee tnu'u ndatnu ñuu i ma.
19105037	Te ni ndene'e ya ñayii ñuu maa ya ma, te ni ka ni'i i plata ji'in oro. Te ndaka jichi ñayii ñuu ya ma, masu na in ni yo ku'u.
19105038	Te ndaka ñayii ka iyo ñuu Egipto ma, ni ka kutachi xeen i ja ni ka nde koo ñayii ñuu Israel ma, vaa ni ka yu'u i ndaka ja kúu ja kuechi ñayii ñuu ya ma.
19105039	Te ni sa'a ya ja in viko ni yo sa'a kati ñayii ñuu ya ma nduu ma, te in ñu'u ndu'va ni yoxtnuu nuu ñayii ñuu ya ma jakuaa ma.
19105040	Te ni ka jikan ñayii ma kuñu ja jin kaa i, te ni tetniñu ya kiti ka kuu kañu'u ma ni ka jaa i, te ni wa'a ya xtatila vee onde andivi ma ni ka jaa i.
19105041	Te ni ndakune ya toto ma, te ni ka ni'i i ndute ni ka ji'i i ma, ûni ka jika ka jika‑nka ndute ma nuu ñu'ú yichi ma.
19105042	Vaa ni ndaka'án ya sukan ni skuiso ya nuu Abraham ma tee ni yo jinukuechi nuu ya ma.
19105043	Te ni ndene'e sii ini ya ñayii ñuu ya ma, te sii ini xeen iyo ya, vaa ñayii ni kaji maa ya ka kuu i ma.
19105044	Te ni ndaskuta'vi ya i ñu'ú nuu jâ ka iyo ñayii in‑ka ñuu ma nkuu, te ni ka ndunda'a maa i ja jâ ni ka satniñu siin‑ka ñayii ma,
19105045	sukan‑va'a jín ndasa'a i kuenda na in kúu ya ma, te jín ko sa'a ndi'i jín ko sa'a tu'u i ja tátnuni ya ma. ¡Aleluya! ¡Jayiñu'u kóo nuu maa ya!
19106001	Aleluya. Jín ndachiñu'u o Su'si Iya Tátnuni ma, vaa iya va'a xeen ini kúu ya, te ni‑kani ni‑jika kúnda'vi ini ña'a ya.
19106002	¿Na in kundee ja ndaka'an i ndaka tu'u ja sa'a Su'si Iya Tátnuni ma te ndachiñu'u i Su'si o ma, sukan iyo ja ndachiñu'u o ya ma?
19106003	¡Naka vii naka va'a ko kuu ñayii ja ndimaa ja va'a ja ndaa sa'a i ni‑kani ni‑jika ma!
19106004	Ndaka'án ña'a ni, vi Su'si Iya Tátnuni, sukan kúnda'vi ini ni ñayii ñuu ni ma, te sa'a tna ni ja kaku sa nuu ja u'vi ma,
19106005	sukan‑va'a kuni sa ja vii ja va'a ja jin ni'i ñayii ñuu ni ndakaji ni ma, te jín ndusii ini sa ji'in ñayii ni nduta'vi ni ma.
19106006	Chi vaa saña tna chi ni ka jiso kuechi tna sa sukan ni ka jiso kuechi tna'a sa ñayii jana'a ma, ja ni ka sa'a i ja u'vi ja ñatuu játna ini ni ma, vi Su'si.
19106007	Vaa tna'a sa ñayii jana'a ma, másu nde ni ka jaku'ni ini i ndaka milagru ni sa'a ni ñuu Egipto ma, te ni masu nde ni ka ndaka'án i sukan kútoo xeen ni i ma. Su'va ñatuu ni ka kandija i ja ká'an Moisés ma nuu ka iyo i yu'u Mar Rojo ma.
19106008	Vaa ja maa ni, te ni sa'a ni ja ni ka kaku i ma, sukan‑va'a na jin kuni ñayii ma tnu'u ndee tnu'u ndatnu ni ma.
19106009	Ni tatnuni ni nuu mar ma, te ni ka ndusiin in in nuu ndute ma, te ni nduu ñu'ú yichi kuiti nuu ni ka ya'a ndaka tna'a sa ma.
19106010	Te ni sa'a ni ja ni ka kaku i nuu ñayii ñatuu ka kuni va'a nuu i ma, te ni sa'a ni ja ni ka ndayaa i nuu nda'a ñayii ñatuu ka kunimani nuu i ma.
19106011	Te ndaka ñayii ñatuu ka kunimani nuu tna'a sa ma, ka ndikin i kuan koo i. Sani te ni ndatna'a nuu ndute ma, te ni ka kandee i, te ni ka ji'i i, te ni‑in‑ka i ñatuu ni kaku.
19106012	Te onde sukan, saa ni ka kandija ndaka tna'a sa ma ja ká'an ni ma, vi Su'si. Te ka jita i, te ka ndachiñu'u ña'a i ja sukan ni chindee ni i ma.
19106013	Ûni yachi xeen ni ka ndunaa i ndaka ja sa'a ya ma, te ñatuu ni ka yo ndetu i ja jin kuni i sukan ka'an‑so'o ya nuu i naxe jin ko sa'a jin ko kuu i ma.
19106014	Vaa su'va ichi kuan koo i ma, te ni ka sa'a i sukan ka jatna ini maa i ma, te ni ka jitotnuni i Su'si ma nuna kúu sa'a ya ndaka ja ka kuni i ma.
19106015	Te ni wa'a ya ndaka ja ni ka jikan i nuu ya ma, kovaa sani te ni tetniñu ya in kue'e, te ni ka ji'i i ma.
19106016	Vaa nuu ni ka kenda koo i nuu jin ndatatu i jaku kii ma, te jaku ñayii ma, ni ka kukueñu ini i nuu Moisés ma ji'in nuu Aarón tee ni kaji Su'si ma ja kunukuechi de nuu ya ma.
19106017	Sani te ni ndakune Su'si ma nuu ñu'ú ma, te ni kokon ñu'ú ma tee kúu Datán ma ji'in ndaka tna'a tee kúu Abiram ma,
19106018	sani te ni jikin ñu'u ma, te ni ka kayu ndaka ñayii ka sa'a ja u'vi ma.
19106019	Te suni nuu ni ka iyo i yuku nani Horeb ma, ni ka ndaxtutu i ndaka oro ka yinda'a i ma, te ni ka ndaxndute i, te ni ka sa'a i in xndiki jaa ko kuu su'si i ma, te ni ka ndachiñu'u i.
19106020	Te sukan ni ka ndaxsama i jayiñu'u Su'si ma, vaa saa su'va nuu xndiki ma ja yi'i ma‑ni jaa ti ma ka ndachiñu'u‑ñu'u‑ni i.
19106021	Te ni ka ndunaa i ja Su'si ma kúu iya ni sa'a ja ni ka kaku i nuu ja u'vi ma te suni maa ya ni sa'a kua'a milagru ñuu Egipto ma.
19106022	Te kua'a seña ni sa'a ya ñuu sa'ya tata tee kúu Cam ma ji'in sukan ni sa'a ya nuu Mar Rojo ma.
19106023	Te Su'si ma chi ni jani ini ya ja xnaa ya ñayii ñuu ya ma nkuu, kovaa Moisés ma tee ni kaji maa ya ma, ni ka'an nda'vi, ni ka'an kee de nuu ya, sukan‑va'a ndiko ini ya te máko xnaa ya ñayii ma.
19106024	Kovaa ni ka saxiko i ñu'ú va'a nuu ni ka'an ya ja jin koo i ma, vaa másu nde ni ka kandija i ja ká'an ya ma.
19106025	Su'va ni ka ka'an yichi i ja kuu ya nani ka iyo i ini ve'e sa'ma ma, te ñatuu ni ka yo niniso'o i ja ká'an Iya Tátnuni ma.
19106026	Te chukan kúu ja ni ndakiti ini ya, te ni ndone'e ya nda'a ya siki i ma, sukan‑va'a jin kûu maa i te jin kavatuu maa i nuu ñatuu kuiti nawa iyo ma.
19106027	Te ni sa'a ya ja ni ka ndo'o, ni ka neni i ne'un ñuu ñayivi a, te ni jatenuu ya i ni‑ka'nu ñuu ñayivi a.
19106028	Sani te ni ka jan nu tna'a i ja nani Baal‑peor ma tna'a ja kúu su'si ñayii ka kuu ñuu moabitas ma, te ni ka jaa i tna'a ja ka jakin‑tuu ñayii ñuu yukan ma nuu altar tna'a ja masu Su'si ka kuu ma.
19106029	Te sukan, te ni ka sa'a i ja ni ndakiti ini Su'si o ma, te ni tetniñu ya kue'e ja ni ka ndo'o, ni ka tna'a i ma, te ni ka ji'i i.
19106030	Sani te ni ndokuiñi tee kúu Finees ma, te ni ja'ni de ñayii ñatuu ka kandija sukan tátnuni Su'si ma. Sani te ni naa kue'e ni ka ndo'o, ni ka tna'a ñayii ma.
19106031	Te Su'si ma, ni ka'an ya ja ja va'a kúu ja ni sa'a Finees ma, ja kuechi ja ni ndakiti ini de nuu ñayii ñatuu ka kandija ja tátnuni Su'si ma. Te chukan kúu ja jin ndakani i nuu ndaka sa'ya tata i ma ni‑kani ni‑jika sukan ni sa'a de ma.
19106032	Te suni ni ka sa'a ñayii ma ja ni ndakiti ini Su'si ma nuu ka iyo i nuu nani Meriba ma, nuu iyo in toto ma, vaa ni ka kuyika i nuu Moisés ma ja ñatuu na ndute jin ko'o i ma. Te kuechi ñayii ma, te ñatuu ni kendoo va'a Moisés ma nuu Su'si ma.
19106033	Vaa ni ka sa'a i ja ni ndakiti ini Moisés ma, te ni masu ni ndasa'a de kuenda nawa kúu ja ni ka'an de ma.
19106034	Te suni ñatuu ni ka kandija ñayii ma ja jin sa'a i sukan ni tatnuni Su'si ma, ja jin xnaa i ñayii ka iyo ñuu Canaán ma.
19106035	Chi su'va ni ka ndasakanuu tna'a i ji'in ñayii ñatuu ka kandija Su'si ma, te su'va ni ka kutu'va i ni ka sa'a i sukan ka sa'a ñayii yukan ma.
19106036	Te ni ka jakondee i ka ndachiñu'u tna i tna'a ja masu Su'si ka kuu ma, te kuechi ja sukan ni ka sa'a i ma, te ni ka xtivi i maa i te ni ka skenaa i maa i.
19106037	Vaa saa nuu tachi ma ni ka yo ndakua'a i sa'ya i ma, vaa ni ka yo ja'mi i sa'ya i ma nuu tna'a ja masu Su'si ka kuu ma.
19106038	Te sukan ni ka jati i niñi ñayii masu na kuechi ma, vaa sa'ya maa i ma ni ka yo ja'mi i nuu tna'a ja masu Su'si ka kuu ma, tna'a ja ni ka yo ndachiñu'u ñayii ka iyo ñuu Canaán ma, te ñu'u yukan, ja u'vi ni kuu i, kuechi ja yukan ni ka jati i niñi ñayii ma.
19106039	Te ja sukan ni ka sa'a, ni ka kuu i ma, te ni ka jiso kuechi maa i, vaa ka jini i na in kúu Su'si o ma, te ni ka kivi nduu i ji'in tna'a ja masu Su'si ka kuu ma.
19106040	Te ni ndakiti ini Su'si ma nuu ñayii kúu ñuu ya ma, te ni nduxiko ini ya nuu ñayii ni kaji ya ja jin ko kuu i ñuu ya ma.
19106041	Chukan kúu ja ni wa'a ya tnu'u ja ni ka kunda'a ña'a maa ñayii in‑ka ñuu ma ñayii ni ka yo kuni u'vi nuu i ma, sukan‑va'a jín tatnuni ñayii yukan ma nuu i ma.
19106042	Te ñayii ñatuu ka kunimani nuu ñayii kúu ñuu Su'si ma, ni ka sa'a ndeva'a i ñayii yukan ma, vaa ni ka xndo'o, ni ka xneni i ñayii kúu ñuu ya ma.
19106043	Te kua'a xeen jichi ni sa'a Su'si ma ja ni ka kaku ñayii kúu ñuu ya ma nuu tnundo'o tnuneni ma, kovaa masu nde ni ka kandija i ja ká'an ya ma. Te maa ja u'vi ni ka sa'a i ma ni sa'a ja ni ka ndatna'a maa i ja kan‑nuu.
19106044	Kovaa visi ndaka sukan ni ka yo sa'a, ni ka yo kuu i ma, kovaa Su'si ma chi ni yo jito ya i, te ni yo niniso'o ya sukan ka tnana u'vi i ka jikan‑ta'vi i nuu ya ma.
19106045	Te ni yo ndaka'án ya sukan ni skuiso ya nuu i ma, te ni yo ndunda'vi ini ya i, vaa iya va'a xeen ini kúu ya.
19106046	Te ni sa'a ya ja ñayii ka tatnuni nuu i ma, ni ka ndunda'vi ini‑ka ña'a i.
19106047	Te vitna vi, Su'si maa sa, ndene'e ña'a ni ne'un ñayii in‑ka ñuu ya, sukan‑va'a na jin ndachiñu'u ña'a sa te jín kata sii ini sa nuu ni, vaa iya ii kúu ni.
19106048	Su'si iya tátnuni ñuu Israel a, iya va'a iya vii ini kúu ya. Ni‑kani ni‑jika iyo jayiñu'u ya, te ndaka o ja ka kuu o ñuu maa ya a, jín ketna'a ini o, te sukan jín ndachiñu'u o ya. ¡Jayiñu'u kóo nuu maa Iya Tátnuni ma!
19107001	Jín ndachiñu'u o Su'si o Iya Tátnuni a, vaa iya va'a ini kúu ya, te ni‑kani ni‑jika kúnda'vi ini ña'a ya.
19107002	Te sukan tna jín kuña'a ndaka ñayii nuu Su'si Iya Tátnuni ma, vaa ni sa'a ya ja ni ka kaku i nuu ja u'vi ma, te ni ndene'e ya i nuu ñayii ñatuu ka kunimani nuu i ma.
19107003	Vaa ñayii ka iyo in in ñuu ma, kúu ichi nuu kána kandii ma, kúu ichi nuu kée kandii ma, ichi ninu ma xi ichi nuu vee ma, te ni ndaxtutu ya i.
19107004	Te ñayii ma, kuan koo ve koo i nuu ñatuu nawa iyo kuiti ma, te ka kuu maa ka kuu in‑nka i ichi ma nkuu, te ñatuu nde ka ndani'i i in ñuu nuu jin koo i ma.
19107005	Te ka kokon ka yichi i, te ka kuita ini anua i ma nkuu.
19107006	Te nuu ka ndo'o ka neni i ma, te ni ka ndakune'e i Su'si Iya Tátnuni ma, te maa ya chi ni sa'a ya ja ni ka kaku i nuu tnundo'o tnuneni ma.
19107007	Te ni ndaskaka ya i ichi ndaa ma onde ni ka kenda koo i ñuu nuu kuu jin koo i ma.
19107008	Te chukan kúu ja na jin ndakuan‑ta'vi i nuu Su'si o ma, ja sukan kútoo ña'a ya ma, ji'in ja sukan sa'a ya ja vii ja va'a ja jin kuu ndaka ñayii ma.
19107009	Vaa maa ya wa'a ndaka tu'u ja ka jiniñu'u ñayii ma, te wa'a ya ndaka nawa jin kaa i ma, te ñatuu nde ka kokon ka yichi i.
19107010	Te ka iyo ñayii ma kuenda tnu'u ja vekaa ka yinee i, ni ka iyo i nuu nee ma, te ni ka yo kuxii, ni ka yo kunda'vi ini i,
19107011	kuechi ja ñatuu nde ni ka kandija i ja ni tatnuni Su'si o Iya Tátnuni, iya iyo onde sukun ma, su'va ni ka saxiko i ja ni ka'an ya ma.
19107012	Te chukan kúu ja ni wa'a ya tnu'u ja ni ka ndo'o, ni ka neni i. Visi ni ka yo nduva i ma, kovaa masu na in ni yo chindee ña'a.
19107013	Te ne'un tnundo'o tnuneni ma, te ni ka ndakune'e i Su'si Iya Tátnuni ma, te maa ya ni sa'a ja ni ka kaku i nuu tnundo'o tnuneni ka iyo i ma.
19107014	Te ni ndene'e ya i nuu nee ni ka iyo i ma, te ni sakuechi, ni salikin ya yo'o kaa ni ka yo nu'ni i ma.
19107015	Te chukan kúu ja na jin ndakuan‑ta'vi i nuu Su'si o ma, ja sukan kútoo ña'a ya ma, ji'in ja sukan sa'a ya ja vii ja va'a ja jin kuu ndaka ñayii ma.
19107016	Te ni sa'a ya ja ni ka kukuechi, ni ka kulikin ye'e kaa nuu ni ka yo ndesi va'a i ma, ji'in kaa ka ñundijin ye'e ma.
19107017	Te ni ka iyo tna ñayii ni ka yo ku'u xeen, te ni ka yo ndo'o, ni ka yo neni i, ja kuechi ja ñatuu ni ka yo kandija i ja ká'an Su'si ma te ni ka yo sa'a‑ka maa i ja u'vi ma.
19107018	Te ni ka yo kukini ini i ja jin kaa i ma, te sani te jin kûu i ka kuni i, vaa ñatuu nde ni ka yo ku‑asi‑ka yu'u i ja jin kaa i ma.
19107019	Kovaa nuu ka ndo'o ka neni i ma, te ni ka ndakune'e i Su'si Iya Tátnuni ma. Te maa ya ni sa'a ja ni ka kaku i nuu tnundo'o tnuneni ka iyo i ma.
19107020	Ni tatnuni ya ja jin nduva'a i, te ni ka nduva'a i, te ni ka kaku i ja ñatuu ni ka ji'i i ma.
19107021	Te chukan kúu ja na jin ndakuan‑ta'vi i nuu Su'si o ma, ja sukan kútoo ña'a ya ma, ji'in ja sukan sa'a ya ja vii ja va'a ja jin kuu ndaka ñayii ma.
19107022	Te tna'a ja jin ndakuan‑ta'vi i nuu Su'si ma ko kuu yaa ja ká'an sukan sa'a sukan kúu ya ma, te jín kaxtnu'u sii ini i nuu ñayii ma sukan sa'a ya ma.
19107023	Te ka iyo ñayii kuan koo ve koo i nuu mar ma ji'in barcu i ma, ka nduku i nawa jin xiko i.
19107024	Te ñayii yukan chi ka jini i naxe kaa ni‑ka'nu nuu mar ma onde ka'a mar ma ndaka nawa iyo ma, te ka ndasa'a i kuenda ja maa Su'si ma ni sa'a ndaka ma.
19107025	Te suni maa ya tátnuni nuu mar ma, te yi'i xen‑xeen tachi ma, te ja'nu ja'nu‑nka nuu ndute ma.
19107026	Te ka nda koo ka nu koo barcu ma nuu ndute ma ka kuu tnu, te ka yu'u ka yu'u‑nka ñayii ma, nasa yukan, te jin skenaa i maa i ma.
19107027	Te ka ni'i ka ni'i‑nka i ja ka yu'u xen‑xeen i, kuenda tnu'u ja ka ndajini i ma, te visi inundichi xeen i ma, kovaa masu nawa kúu jin sa'a i ma.
19107028	Nú masu ja onde ka ndakune'e i Su'si Iya Tátnuni ma, sana chíndee ña'a ya, te ka kaku i nuu tnundo'o tnuneni ma.
19107029	Te sa'a ya ja tachi kuiñi kuiñi‑nka ni yi'i, te ndúkuee kuiti‑nka‑ni nuu ndute ma.
19107030	Sani te ka ndusii ini i ja ni ndukuee nuu ndute ma, te maa ya skaka ña'a onde ka ndani'i i nuu jin koo i ka kuni i ma.
19107031	Te chukan kúu ja na jin ndakuan‑ta'vi i nuu Su'si o ma, ja sukan kútoo ña'a ya ma, ji'in ja sukan sa'a ya ja vii ja va'a ja jin kuu ndaka ñayii ma.
19107032	Ora ka ndatna'a ñayii ma, te jín ndachiñu'u i Su'si o ma, te nuu ka ndatna'a tee ka kuu ja'nu ma, te jín ndachiñu'u tna de ya.
19107033	Vaa Su'si ma chi kuu sa'a ya ja yute ma, te ndayichi i, te masu na ndute‑ka ko kaka, te kuu sa'a ya ja nuu tóo ndute ma, te ndayichi kuiti i.
19107034	Te ñu'ú nuu kúu xeen nawa ka saka i ma, te ndasa'a ya ja nduu i in ñu'ú ja masu nawa kuu kuiti‑ka, ja kuechi ja u'vi ka sa'a ñayii ka iyo ma.
19107035	Te kuu ndasa'a ya ja nuu yichi nuu ñatuu kuiti nawa iyo ma, te nuku'un ndute, te ñu'ú yichi ma, te ndatoo kua'a xeen ndute.
19107036	Te sa'a ya ja yukan jin koo ñayii ka kokon ka yichi ma, te jin ndasañuu maa i, te yukan jin koo i.
19107037	Te jin saka maa i tnu uva ma, te kua'a xeen nde'ya ma jin ni'i i ja jin ndaxtutu i.
19107038	Te vivii sa'a ya, sukan‑va'a jin ndukua'a xeen ñayii ma. Te kiti i ma, jín ndukua'a xeen tna ti.
19107039	Kovaa nú ka ji'i ñayii ma, kuechi ja ka sa'a ndeva'a ña'a ñayii ka tatnuni‑ka ma kúu.
19107040	Kovaa Su'si ma, saxiko ya ñayii ka sa'a ndeva'a tna'a ma, te sa'a ya ja kuan koo ve koo maa i jin ko kuu i nuu ñatuu kuiti nawa iyo ma.
19107041	Kovaa Su'si ma chi ndene'e ya ñayii ka ñunee nuu ka kunda'vi ka kukee i ma, te sa'a ya ja jin ndukua'a sa'ya tata i ma, sukan ka kuu ndikachi ma.
19107042	Jín konde'ya ndaka ñayii ja ka iyo va'a i nuu Su'si o ma, te jín ndusii ini i, te ndaka ñayii ka sa'a ja u'vi ma, na jin kasiyu'u i.
19107043	Ñayii ndichi ma, na konde'ya va'a i sukan sa'a ya ma, te jáku'ni ini i sukan kútoo ña'a Su'si Iya Tátnuni ma.
19108001	Su'si maa sa, ini anua sa a iyo tu'va ja kata sa salmo te ndachiñu'u ña'a sa, vaa ûni iyo sii ini xen‑xeen sa.
19108002	Te xtnee ne'e ma ndoto sa, te tee sa guitarra, te ndachiñu'u ña'a sa, vi Su'si.
19108003	Te onde ne'un ñayii ka iyo ñuu ñayivi a iyo sa, te kata sa salmo nuu maa ni, te ndachiñu'u ña'a sa, vi Su'si Iya Tátnuni.
19108004	Vaa ja nda'vi ini ni a ka'nu‑ka sana andivi ma, te tnu'u ndaa tnu'u ndija ni a chi onde ya'a te onde andivi ma ka'nu ja ndaa ja ndija ká'an ni a.
19108005	Te na jin ndachiñu'u ña'a i andivi ma, vi Su'si, te ni‑ka'nu ñuu ñayivi a na koo jayiñu'u ni.
19108006	Te nda'a ni a na sa'a ja jin kaku sa, te chindee ña'a ni, sukan‑va'a na jin kaku ndaka ñayii kútoo ni ma.
19108007	Su'si ma, onde nuu iyo ya ma, sa'a ni ka'an ya: “Saña chi ndusii ini xeen sa, te ndaka'nde sa ñuu Siquem ma, te chikua'a sa ndu'va Sucot ma.
19108008	Vaa kuenda maa sa kúu ñuu Galaad ma ji'in ñuu Manasés ma. Te Efraín ma kúu ja ñu'u xini sa a ja ndesi i, te Judá ma kúu bastón yinda'a sa ja tátnuni sa ya.
19108009	Te Moab ma kúu nuu ñu'u ndute ndánda'a sa, te siki Edom ma kúu nuu sonee sa ja yi'i ja'a sa ya, te ûni káyu'u sa ja ni ndusii ini sa ja ni kundee sa nuu ñuu Filistea ma”, kúu ya ká'an ya.
19108010	¿Na in skaka ña'a ñuu nuu iyo tnu'u ndee tnu'u ndatnu ma? ¿Na in skaka ña'a onde ñuu Edom ma?
19108011	Te kuiti maa ni, vi Su'si, vaa maa ni ni skendoo ña'a, te ñatuu ni kee‑ka ni ja chindee ña'a ni nuu ka iyo ndaka sa ja ka kanaa sa ma.
19108012	Su'si, chindee ña'a ni vitna, te na jin kaku sa nuu ñayii ka kuni u'vi nuu sa ma, vaa masu na nde jiniñu'u ja visi kua'a ñayii ma na jin chindee ña'a.
19108013	Kovaa nú maa ni na chindee ña'a, chi jin kundee sa nuu ñayii ñatuu ka kunimani nuu sa ma, vi Su'si.
19109001	Su'si iya ndáchiñu'u sa, máko kasi yu'u ni.
19109002	Vaa ñayii ka sa'a ja u'vi ma te ka xnda'vi i ñayii ma, ka ka'an i ja u'vi ja kuu sa, te masu ndija ja ka ka'an i ma chi ñayii inutnu'u ka kuu i.
19109003	Vaa ni ka ndakonduu ña'a i ja jin kanaa i ji'in sa, te ûni ka kiti ini i te ka ka'an i nuu sa, te vitna ja masu na kuechi sa.
19109004	Saña chi kútoo sa ñayii ñatuu ka kunimani nuu sa ma, kovaa maa i chi ndimaa ja u'vi ka ndasa'a ña'a i, te chukan kúu ja ndimaa xndoo sa nuu nda'a maa ni sukan ka sa'a ña'a i ma.
19109005	Vaa ja va'a sa'a sa i, te ka ndasa'a ña'a i ja u'vi. Kútoo sa i, te ka ndakiti ini i nuu sa, vi Su'si.
19109006	Sa'a ni ja ñayii sa'a ña'a ja u'vi ma, te ndándo'o ndáneni maa i nuu in‑ka ñayii sa'a ja u'vi ma, te tachi suchi ndimaa xtekuechi ña'a ma, na koo xiñi kua'a i ma,
19109007	sukan‑va'a kivi kundaa tniñu i ma, te ndátuu i ja kuechi i kúu, te ja u'vi jikan‑ta'vi i nuu ni ja kuu in‑ka ñayii ma na ndani'i na ndatna'a maa i.
19109008	Te sa'a ni ja jaku‑ni kivi koteku i, te in‑ka ñayii na ndatnii tniñu sa'a i ma.
19109009	Te sa'ya i ma, jín kendoo nda'vi i ja ñatuu na yuva‑ka i ma, te ñasi'i i ma, kéndoo ña ja ñatuu‑ka na yii ña iyo ma.
19109010	Te sa'ya tata i ma, kuan koo ve koo i jín ko kuu i ja jin kakan i karidaa, sukan‑va'a jin ni'i i ja jin kaa i, kovaa masu jin ni'i i ja jin kaa i ma, te onde jika jin koo i ja jin nduku i nawa jin kaa i ma.
19109011	Te ñayii kua'a nawa jin kaa i ma, na ndunda'a i ndaka nawa ka neva'a i ma, te in‑ka ñayii na jin ndunda'a tna'a ja ni ka ni'i i ja ni ka satniñu i ma.
19109012	Te máko kua'a ni tnu'u ja koo ñayii kunda'vi ini sa'ya ñayii yukan nuna jin ndoo nda'vi i ma, ni a jin ko ndi ini ñayii ma ja jin kuu sa'ya tee yukan.
19109013	Te sa'ya tata de ma na jin naa, te onde sañani de ma, masu na in ndaka'án nawa ni ka yo nani i ma.
19109014	Su'va ndaka'án ni ja u'vi ni ka yo sa'a, ni ka yo kuu yuva i ma, vi Su'si Iya Tátnuni, te ja u'vi ni ka yo sa'a si'i i ma, máko naa nuu ni a,
19109015	te ni‑kani ni‑jika kóo nuu maa ni, vi Su'si Iya Tátnuni. Te sa'a maa ni ja masu na in ko ndaka'án‑ka ña'a nuu ñu'ú a, te xnaa ni i.
19109016	Vaa kuechi ja ñatuu nde ni ndaka'án i ja kunda'vi ini i ñayii nda'vi ndó'o néni ma, saa su'va ni sondikin ña'a i ja ka'ni ña'a i saña ja kúxii kúnda'vi ini sa ya.
19109017	Vaa ni kutoo‑ka i ja u'vi ma, te ja u'vi ma ni kenda siki i. Ñatuu ni kuni i ja vii ja va'a ma, te ñatuu na ja vii ja va'a ni kenda nuu iyo i ma.
19109018	Su'va ni jakisa'vi ña'a ja u'vi ma, kuenda tnu'u ja in sa'ma ndii ñayii ma, te kuenda tnu'u ja ndute ni kivi ja u'vi ma onde ini anua i ma, te kuenda tnu'u ja aceite ni kivi ja u'vi ma onde yiki i ma.
19109019	Te na ko kuu ja u'vi ma kuenda tnu'u ja sa'ma ndii i ma, te ja u'vi ma, kó kuu i kuenda tnu'u ja nu'ni chii i ma.
19109020	Te maa ni ja kúu ni Iya Tátnuni ma, sa'a ni ja jín ndachunaa maa ñayii ka ka'an tnu'u sa ma te ka ka'an u'vi i ja kuu ini anua sa ya.
19109021	Te maa ni, vi Su'si Iya Tátnuni, kunda'vi ini ña'a ni, te sa'a ni ja kaku sa, vaa va'a ini ni, te sa'a ña'a ni ja va'a, sukan‑va'a jín kuni ñayii ma ja maa ni kúu Su'si iya jito ña'a.
19109022	Vaa saña chi ndó'o néni sa, te jiniñu'u ña'a sa ja na chindee ña'a ni, vaa ini anua sa ya chi kúxii kúnda'vi ini sa.
19109023	Te ve naa sa sukan kúu kuanda'vi ma, te sukan xndechi tachi yi'i ma tika langosta ma, sukan kúu sa nuu tnundo'o ya.
19109024	Te ko'ndo sa ya chi ni ka kuita‑nka i ja kuechi ja ñatuu jaa sa xita ma, te yikikuñu sa ya chi ni ka kuita‑nka i, vaa ni kuxii sa.
19109025	Te nuu ñayii ma chi kuenda tnu'u ja sukan kúu in ja masu nde jiniñu'u‑ka kúu sa, vaa ka nde'ya ña'a i, te ka skuiko xini i, te ka jakundee ña'a i.
19109026	Su'si maa sa, Iya Tátnuni, kunda'vi ini ña'a ni ja na kaku sa nuu ñayii ka sa'a ja u'vi ma,
19109027	sukan‑va'a na jin kuni ñayii ma ja nda'a maa ni a kúu ja chíndee ña'a, te maa ni kúu iya sa'a ja kaku sa nuu ñayii ma.
19109028	Te visi na jin ka'an u'vi maa i ja kuu sa, kovaa maa ni chi taa ni ja vii ja va'a ja kuta'vi sa, te jín ndatna'a maa ñayii ma ja kan‑nuu, kovaa saña chi koo sii ini sa nuu maa ni a, vi Su'si.
19109029	Te ndaka maa ñayii ñatuu ka kunimani nuu sa ma, na jin ndatna'a maa i ja kan‑nuu, te ûni na jin nukun‑tuu maa i ja kan‑nuu ma kuenda tnu'u ja kúu in sa'ma ndii o ma.
19109030	Kovaa saña chi kata sa te ndachiñu'u ña'a sa, vi Su'si Iya Tátnuni, te me'ñu ndaka ñayii ma, te kata sa te ndachiñu'u ña'a sa.
19109031	Vaa maa ni chi koo ni xiñi kua'a ñayii kúnda'vi kúkee ja ñatuu na in kunimani nuu i ma, sukan‑va'a sa'a ni ja na kaku i nuu ñayii ka ka'an ja u'vi ja kuu i ma.
19110001	Su'si Iya Tátnuni ma jiña'a nuu iya tátnuni nuu sa a: “Kunukoo ro xiñi kua'a ri a, te onde nú ni kundee ri skendoo ri ndaka suchi ñatuu ka kunimani nuu o ma chii ja'a ro a, te kuiñi ndoso ro i”, kúu ya jiña'a ya nuu iya tátnuni nuu sa a.
19110002	Iya Tátnuni ma tetniñu onde ñuu Sion ma yutnu xii kinda'a ni ja tatnuni ni ma, te kundee ni tatnuni ni nuu ñayii ñatuu ka kunimani nuu ni ma.
19110003	Ñayii ñuu ni ma, ka iyo tu'va i ja jin chindee ña'a i, te kundee ni nuu ñayii ñatuu ka kunimani nuu ni ma. Te ñayii ñuu ni ma, jin koo vii jin koo ndoo i, vaa ñatuu‑ka na ja u'vi ka sa'a i. Te kuta'vi ni yuyu xtnee ne'e ma, ja ni yo iyo ji'in ni onde nuu ni iyo jaa ni ma.
19110004	Vaa maa Iya Tátnuni ma ni skuiso, te masu ndakani ini ya, te sa'a ni ka'an ya: “Maa ro kúu sutu ni‑kani ni‑jika sukan ni yo kuu tee kúu Melquisedec ma, ja ni yo kuu de sutu ma”, kúu ya jiña'a ya nuu iya tátnuni nuu sa ma.
19110005	Te Su'si Iya Tátnuni ma, núkuiñi ya xiñi kua'a ni a, te maa ya sa'a ja jin skenaa tee ka kuu rey ma kivi kaxtnu'u ya sukan ndákiti ini ya nuu de ma.
19110006	Vaa maa ya ndakan kuenda nuu ndaka ñayii ñuu ñayivi a, te ndasotna'a ndasotnii ya ñunde'yu ñayii ni ka ji'i ma, vaa kua'a xeen ñayii ka iyo ñuu ñayivi a ja ñatuu ka kunimani i nuu ya ma, kaxi ya xini i ma.
19110007	Te ichi kua'an ya ma ko'o ya ndute jika yute ma, te ndatnii ya tnu'u ndee tnu'u ndatnu.
19111001	Ni‑yu'u ni‑ini sa ndachiñu'u sa Su'si Iya Tátnuni ma nuu ka ndatna'a sa ji'in ndaka ñayii ka iyo va'a ka iyo ndaa nuu Su'si ma.
19111002	Kua'a xeen ja vii ja luu ni sa'a Su'si ma, te ñayii ka kuu sii ini ja ka nde'ya i ma, te ñukuun ka ndanduku‑ka i, sukan‑va'a jin ndasa'a i kuenda sukan kaa sukan iyo ja ni sa'a ya ma.
19111003	Ja vii ja yiñu'u kúu ja ni sa'a ya ma, te jin koo i ni‑kani ni‑jika. Suni tnu'u ndaa tnu'u ndija ya ma koo ni‑kani ni‑jika.
19111004	Ndaka milagru ni sa'a ya ma masu jin ndunaa o, vaa iya nda'vi xen‑xeen ini kúu Su'si o Iya Tátnuni ma, te kuee ini ya.
19111005	Te ñayii ka yu'u Su'si ma ja iya ndákan kuenda nuu o kúu ya, te ñatuu‑ka na ja u'vi ka sa'a i ma, chi ñukuun wa'a ya ndaka ja jin kaa jin ko'o i ma, vaa ni masu ndunaa ya ja ni skuiso ya nuu o ma.
19111006	Ni kaxtnu'u ya nuu ñayii kúu ñuu ya ma sukan iyo tnu'u ndee tnu'u ndatnu ya ma, nuu ni ndakua'a ya i ñu'ú nuu ni ka yo kuu ta'vi ñayii in‑ka ñuu ma.
19111007	Te ndaka ja ni sa'a ya ji'in nda'a ya ma inuu kúu ji'in tnu'u ndaa tnu'u ndija ká'an ya ma ji'in sukan jani ini ya ma. Te tnu'u tátnuni ya ma chi kuu jin kukanu ini o, vaa ja va'a kúu.
19111008	Te ni‑kani ni‑jika koo tnu'u tátnuni ya a, te masu na in ka'an ja masu ja ndaa kúu, vaa tnu'u ndaa tnu'u ndija kúu, te kuu jin kukanu ini o.
19111009	Ya'vi xeen ni ndachunaa Su'si ma ja jin kaku ñayii kúu ñuu ya ma, vaa sukan ni skuiso ya ja sa'a ya ji'in ñayii kúu ñuu ya ma, te sukan ko kuu ni‑kani ni‑jika. Vaa iya ii kúu ya, te iyo ya ja jin koyu'u o ya, vaa ndakan ya kuenda nuu o a.
19111010	Ja ko kuu o in ñayii ndichi ma kúu ja koyu'u o Su'si Iya Tátnuni ma te máko ko sa'a‑ka o ja u'vi ma. Vaa ñayii kándija te sa'a i sukan tátnuni Su'si ma chi janitnuni va'a‑ka koneva'a i, te ko ndachiñu'u i Su'si ma ni‑kani ni‑jika.
19112001	¡Naka vii naka va'a kúu ñayii yu'u Su'si ma te ñatuu sa'a‑ka i ja u'vi ma! Te sii ini xeen iyo i ja sa'a i sukan tátnuni ya ma.
19112002	Te sa'ya tata i ma, jin ko kuu i ñayii ka tatnuni ñuu ñayivi a. Vaa sa'ya tata ñayii iyo ndaa nuu Su'si ma ka kuu i, te maa ya chi skuta'vi ya i ja vii ja va'a ma.
19112003	Te ko ni'i ko tna'a i ja koneva'a i ve'e i ma, te nuu ya ma ndimaa ko sa'a i ja va'a ja ndaa.
19112004	Te ko kuu i ñayii kuee ini, ñayii nda'vi ini, te ko sa'a i ja ndaa ma. Te kuenda tnu'u ja in ñu'u xtnuu nuu nee ma ko kuu i nuu ñayii ka sa'a ja va'a ja ndaa ma.
19112005	Ñayii sa'a ja va'a ma te nda'vi ini i ma, te wanuu i nawa jiniñu'u in‑ka ñayii ma, chi kuu i kuatniñu va'a i nawa neva'a i ma.
19112006	Te ja sukan sa'a i ma, te masu skenaa i maa i nuu Su'si ma, te ndimaa jin ko ndaka'án ñayii maa i, ja ni yo sa'a i ja va'a ma.
19112007	Te másu koyu'u i, visi na kenda tnundo'o tnuneni nuu iyo i ma, vaa ini anua i ma chi kúkanu ini i Su'si ma, te nuu maa in‑ni ya kúkanu ini i.
19112008	Vaa jito va'a Su'si ma anua i ma, te másu nawa koyu'u i, onde kenda kivi kuni i sukan jin ndo'o jin neni ñayii ñatuu ka kunimani nuu i ma.
19112009	Wa'a i nawa jiniñu'u ñayii nda'vi ma, te sa'a i ja ndaa ni‑kani ni‑jika, te ja sukan kúu sa'a i ndaka ma, te koo jayiñu'u i ma.
19112010	Te kuni ñayii sa'a ja u'vi ma, te ûni ndakiti xeen ini i, te ûni ndakaa ndi'i i nu'u i, te xnaa i maa i. Ja ñu'u ini ñayii sa'a ja u'vi ma ja sa'a i ma chi másu ko kuu sukan jani ini i ma.
19113001	Ndijin ja ka jinukuechi ni nuu Iya Tátnuni ma, jin ndachiñu'u ni ya. Maa in‑ni ya jin ndachiñu'u ni.
19113002	Ja vii ja va'a kúu Iya Tátnuni ma. Onde vitna te ni‑kani ni‑jika jin ka'an vii jin ka'an va'a o ja kuu ya ma.
19113003	Ndaka o na jin ndachiñu'u Iya Tátnuni ma. Onde ñayii ka iyo ichi nuu kána kandii ma, onde ñayii ka iyo ichi nuu kée kandii ma, na jin ndachiñu'u tna i ya ndaka ora.
19113004	Vaa maa ya tátnuni ni‑ka'nu ñuu ñayivi a, te jayiñu'u ya ma chi ka'nu‑ka sana andivi a.
19113005	Másu na in‑ka kuu sa'a sukan sa'a Su'si Iya Tátnuni ma, vaa maa ya chi onde sukun‑ka sana andivi ma núkoo ya ja tátnuni ya ma.
19113006	Te jákindeyi ya ja nde'ya ya andivi ma ji'in ñuu ñayivi a.
19113007	Te onde ñayii kúnda'vi kúkee ma ja kuenda tnu'u ja ne'un ñuyaka‑nka ma iyo i ma chi kuu ndone'e ya i ja kuatniñu ya i. Te onde ñayii jani ini ja másu nde jiniñu'u‑ka i ma vaa másu nawa neva'a kuiti i ma chi kuu ndone'e ya i ja kuatniñu ya i,
19113008	sukan‑va'a sa'a ya ja jin kunukoo i ne'un ñayii ka ndanuu‑ka ñuu ya ma.
19113009	Te ña'a ñatuu nama ni kúu koo sa'ya ña ma, te sa'a ya ja ndusii ini ña ja iyo ña ne'un sa'ya ña ma. ¡Jayiñu'u kóo nuu Iya Tátnuni ma! ¡Aleluya!
19114001	Kivi ni ka nde koo ñayii ñuu Israel ma ja ka kuu i sa'ya tata tee kúu Jacob ma ñuu Egipto ma nuu másu ñuu i kúu ma,
19114002	ñuu Judá ma ni nduu nuu jin ndachiñu'u i Su'si ma, te ñayii Israel ma, ni ka nduu i ñuu ya ma ja ni yo tatnuni ya nuu i ma.
19114003	Ni jini mar ma ya, te ni jinu i, te yute Jordán ma, ni ndakakayata i.
19114004	Te yuku ma, ni ka kandava i sukan ka kuu carneru ma, te tinduu ma, ka kandava ka kandita i sukan ka kuu ndikachi jaa ma.
19114005	¿Nawa ni ndo'o ro, mar, ja ni jinu ro nuu ni jini ro Su'si ma? ¿Te nawa ni ndo'o ro, yute Jordán, ja ni ndakakayata ro nuu ni jini ro Su'si ma?
19114006	Te ro'o, yuku, ¿nava'a ka kandava ro sukan ka kuu carneru ma nuu ni ka jini ro Su'si ma? Te ro'o, tinduu, ¿nava'a ka kandava ka kandita ro sukan ka kuu ndikachi jaa ma nuu ni ka jini ro Su'si ma?
19114007	Te ñu'ú ya chi ora jini i Su'si Iya Tátnuni ma iya ni yo kukanu ini tee kúu Jacob ma chi ni'i ni'i‑nka i ja tnáa ñuu ñayivi ya.
19114008	Te maa ya ni sa'a ja nuu toto ma, te ni too ndute, te ni nduu toto ma in nuu ni ka ji'i ñayii ñuu ya ma ndute ma.
19115001	Masu nuu saña jin koo jayiñu'u ma, vi Su'si. Masu nuu saña, su'va nuu maa ni na koo jayiñu'u ni ma ja sukan kútoo ña'a ni a, ji'in sukan ká'an ndaa ni ma.
19115002	¿Nava'a jin ka'an ñayii ñuu ñayivi a: “¿Ndenu iyo Su'si ka ndachiñu'u i ma?”?
19115003	Kovaa Su'si o ma chi iyo ya onde andivi ma, te maa ya kúu iya ni sa'a ndaka nde a ni kuu ini ya ja sa'a ya ma.
19115004	Kovaa tna'a ja ka ka'an ñayii ñuu ñayivi a ja su'si i ka kuu ma chi oro xi plata‑ni ka kuu i, te másu Su'si ka kuu ma. Tna'a ja ni sa'a ñayii ma ji'in nda'a i ma‑ni ka kuu.
19115005	Vaa ka iyo yu'u i, kovaa masu nde kúu jin ka'an i, te ka iyo nduchinuu i, kovaa masu nde kúu jin konde'ya i.
19115006	Ka iyo so'o i, kovaa masu nde ka jiniso'o i nawa ká'an o ma. Ka iyo xitni i, kovaa masu nde kúu jin ni'i i xiko.
19115007	Ka iyo nda'a i, kovaa masu nde kúu jin tnii i, te ka iyo ja'a i, kovaa masu nde kúu jin kaka i, va ni a in tnu'u masu nde kúu jin ka'an i.
19115008	Te sukan‑ni kúu tna'a ja ni sa'a ñayii ma ji'in nda'a i ma, sukan‑ni kúu tna maa ñayii ni sa'a ma, te sukan ka kuu tna ndaka ñayii ka kukanu ini ja su'si i ka kuu ma.
19115009	Ndijin ja ka kuu ni ñayii ñuu Su'si ma, jin kukanu ini ni Iya Tátnuni ma, vaa suu ya kúu iya chíndee ña'a, te kasi ndee kasi ndoso ya ja ni‑in ja u'vi ma kenda nuu ka iyo ni a.
19115010	Ndijin ja ka kuu ni sa'ya tata tee ni yo kuu Aarón ma ja ka jinukuechi ni nuu Iya Tátnuni ma, jin kukanu ini ni ya, vaa suu ya kúu iya chindee ña'a, te kasi ndee kasi ndoso ya ja ni‑in ja u'vi ma kenda nuu ka iyo ni a.
19115011	Ndaka ni ja ka yu'u ni Iya Tátnuni ma vaa ndakan ya kuenda nuu ni a, jin kukanu ini ni ya, vaa suu ya kúu iya chíndee ña'a, te kasi ndee kasi ndoso ya ja ni‑in ja u'vi ma kenda nuu ka iyo ni a.
19115012	Vaa Iya Tátnuni ma chi ndáka'án ña'a ya ndaka o a, te táa ya ja vii ja va'a ja jin ni'i o, te sukan sa'a ya ji'in ñayii ñuu Israel ma, ji'in sa'ya tata tee ni yo kuu Aarón ma.
19115013	Te sukan sa'a ya ji'in ñayii ka yu'u ja ká'an ya ma te ñatuu‑ka na ja u'vi ka sa'a i ma, ka kuu i ñayii nija'nu, ka kuu i suchi kuechi.
19115014	Te maa Iya Tátnuni ma na taa kua'a xeen ja vii ja va'a nuu ni, ji'in nuu in in sa'ya ni ma.
19115015	Ja vii ja va'a ka kuu ni nuu Iya Tátnuni ma, iya ni sa'a andivi a ji'in ñu'ú ya.
19115016	Kovaa andivi ma kúu nuu iyo maa ya ja tátnuni ya ma, te nuu ñu'ú ya ni wa'a ya ja jin koo sa'ya tata ñayii ma.
19115017	Te ñayii ni ka ji'i ma chi másu kuu jin ndachiñu'u‑ka i Iya Tátnuni ma ñuu ñayivi ya, vaa ka iyo nañii nañii‑nka i chii ñu'ú ma.
19115018	Kovaa yo'o ja ka teku o a chi jín ka'an o ja vii ja va'a ja kuu ya, sukan‑va'a na koo jayiñu'u nuu ya onde vitna, te ni‑kani ni‑jika jín ko sa'a o sukan. ¡Jayiñu'u na koo nuu ya! ¡Aleluya!
19116001	Kútoo sa Su'si o Iya Tátnuni ma, vaa ni jiniso'o ya ja ni jikan‑ta'vi xeen sa nuu ya ma.
19116002	Vaa ni yo niniso'o ñukuun ya ja ni jiña'a sa ya ma, te chukan kúu ja ndaka kivi ja koteku sa ma, te ko ndakune'e sa ya.
19116003	Vaa vala‑nka ja kûu sa nkuu, vaa ni kundee kue'e ma nuu sa, te vala‑nka ja kûu sa, te kúxii kúnda'vi ini sa nkuu.
19116004	Kovaa sani te ni ndakune'e jajaa sa Su'si Iya Tátnuni ma, te sa'a ni jiña'a sa ya: “Su'si sa Iya Tátnuni, sa'a ni ja kaku ini anua sa ya nuu ja u'vi ma”, kúu sa jiña'a sa.
19116005	Ja ndaa kúu ja Su'si o ya chi iya kuee ini kúu ya, te sa'a ya ja va'a ja ndaa. Saa vi, Su'si o a chi iya kúnda'vi ini ña'a kúu ya.
19116006	Iya Tátnuni ma chi jito va'a ya ñayii ndákunitnuni ja jiniñu'u i ya ma. Ni kuita kuiti sa ja sani te kûu sa nkuu, te ni sa'a ya ja ni kaku sa.
19116007	Te sa'a ni jani ini sa: “Ini anua, ndatatu, vaa Su'si Iya Tátnuni ma, ni sa'a ña'a ya ja va'a.” Sa'a ni jani ini sa.
19116008	Vaa maa ni, vi Su'si, ni sa'a ni ja ni kaku sa te ñatuu ni ji'i sa, te ni chindee ña'a ni ja masu konda'yu‑ka sa, te jito ña'a ni ja masu kendeka‑ka sa, vi Su'si.
19116009	Chukan kúu ja ndimaa ko kandija sa nuu Iya Tátnuni ma ndaka kivi koteku sa ñuu ñayivi a,
19116010	te kúkanu ini sa Su'si ma. Chi vaa kivi nuu ni yo ndo'o, ni yo neni sa ma,
19116011	te ñatuu ni'i ini‑ka sa nawa sa'a sa ma, te ni jani ini sa ja ndaka ñayii ma, masu inundija i ja ka ka'an i ma.
19116012	¿Naxe ndachunaa sa nuu Iya Tátnuni ma ndaka ja vii ja va'a ja ni sa'a ya ja kuu sa a?
19116013	Masu nawa kuu sa'a sa, nú masu ja koo sii ini xeen sa ja ni sa'a ya ja ni kaku sa nuu ja u'vi ma, te ndakune'e sa Su'si Iya Tátnuni ma.
19116014	Te suni sa'a sa tna'a ja ni skuiso sa nuu ya ma, te jin kuni ndaka ñayii kúu ñuu ya ma.
19116015	Ja nde'ya Su'si o Iya Tátnuni ma ja ji'i in ñayii iyo va'a iyo ndaa nuu ya ma, chi kúxii xeen ini ya.
19116016	Su'si Iya Tátnuni, saña ja jinukuechi sa nuu ni a, te suni si'i sa ma, ni yo jinukuechi ña nuu ni a, te maa ni ni ja'nde yo'o kaa ni yo nu'ni sa ma.
19116017	Te chukan kúu ja kata sa nuu ni, te ndataa sa jayiñu'u, te ndakune'e ña'a sa, ja kúu ni Su'si Iya Tátnuni.
19116018	Nuu Su'si Iya Tátnuni ma sa'a sa tna'a ja ni skuiso sa nuu ya ma, te jin kuni ndaka ñayii kúu ñuu ya ma.
19116019	Onde nuke'e veñu'u nuu iyo Iya Tátnuni ma, ja iyo i sasava ñuu Jerusalén ma, koo sa, te ndakua'a sa tna'a ja ni skuiso sa nuu ya ma. ¡Aleluya!
19117001	Ndaka o ja ka iyo o ñuu kuechi ya ji'in ñuu na'nu ma, na jin ndachiñu'u o Iya Tátnuni ma.
19117002	Vaa kua'a xeen ja ni sa'a ya ja jin kuu o, vaa kúnda'vi ini ña'a ya, te ja ká'an ya ma chi sa'a ya ni‑kani ni‑jika. ¡Aleluya! ¡Jayiñu'u kóo nuu Su'si Iya Tátnuni ma!
19118001	Jín ndachiñu'u o Su'si Iya Tátnuni ma, vaa iya va'a ini kúu ya, vaa kúnda'vi ini ña'a ya ni‑kani ni‑jika.
19118002	Na jin ka'an ñayii ñuu Israel ma ja ni‑kani ni‑jika kúnda'vi ini ña'a ya.
19118003	Sa'ya tata Aarón ma, na jin ka'an i ja ni‑kani ni‑jika kúnda'vi ini ña'a ya.
19118004	Ndaka ñayii ka yu'u Su'si ma te ñatuu‑ka na ja u'vi ka sa'a i ma, na jin ka'an i ja ni‑kani ni‑jika kúnda'vi ini ña'a ya.
19118005	Saña chi kivi ni ndo'o ni neni sa ma, te ni ndakune'e sa Su'si Iya Tátnuni ma ja na chindee ña'a ya, te ni ndakone'e ya, te ni ndanune nda'a nuu sa a, ni jini sa.
19118006	Su'si Iya Tátnuni ma iyo ji'in sa, te másu koyu'u sa nawa sa'a ña'a ñayii ma.
19118007	Su'si Iya Tátnuni ma iyo ji'in sa, te iyo sa ne'un ñayii ka chindee ña'a ma, te chukan kúu ja kuni sa sukan jin ndo'o jin neni ñayii ka saxiko ña'a ma.
19118008	Ja va'a‑ka kúu ja kukanu ini o Su'si Iya Tátnuni ma sana ja kukanu ini o ñayii ma.
19118009	Ja va'a‑ka kúu ja kukanu ini o Su'si Iya Tátnuni ma sana ja kukanu ini o tee ka tatnuni‑ka ma.
19118010	Ndaka ñayii ndaka ñuu ma, ni ka ndakonduu ña'a i ja jin sa'a ndeva'a ña'a i, kovaa ja maa Su'si Iya Tátnuni ma, te ni xnaa sa i.
19118011	Ni ka ndakonduu ndi'i kuiti ña'a i, kovaa ja maa Su'si Iya Tátnuni ma, te ni xnaa sa i.
19118012	Ni ka ndakonduu ña'a i kuenda tnu'u ja ñuñu, kovaa ja ka ndakiti xeen ini i nuu sa ma ni naa kuenda kúu ora káyu iñu ma‑ni, kovaa ja maa Su'si Iya Tátnuni ma, te ni xnaa sa i.
19118013	Ni ka tunda'a ndeva'a ndekuu ña'a i, sukan‑va'a nduva sa, kovaa maa Su'si Iya Tátnuni ma ni chindee ña'a, te ñatuu ni kotuu sa.
19118014	Su'si Iya Tátnuni ma kúu iya táa tnu'u ndee tnu'u ndatnu, te maa ya ni sa'a ja ni kaku sa nuu ja u'vi ma, te chukan kúu ja kata sa nuu ya ja ndachiñu'u sa ya.
19118015	Ve'e ñayii ka sa'a ja va'a ja ndaa ma ka kayu'u i, ja ka jita sii ini i, vaa ni ka kaku i nuu ja u'vi ma. Kua'a xeen kúu ja ni sa'a ya ji'in tnu'u ndee tnu'u ndatnu ya ma.
19118016	Masu kuu ndaka'an ndakachi o sukan sa'a ya ma ji'in tnu'u ndee tnu'u ndatnu ya ma, vaa ni kundee ya nuu ñayii ñatuu ka kunimani nuu o ma.
19118017	Masu kûu sa chi su'va koteku sa, te ko ndaka'an ko ndakachi sa ja sa'a ja kúu ya ma.
19118018	Ni wa'a ya tnu'u ja ni ndo'o ni neni sa ma, kovaa ñatuu ni wa'a ya tnu'u ja kûu sa.
19118019	Jin ndakune ni ye'e nuu ka ndatna'a ñayii ka sa'a ja va'a ja ndaa ma, sukan‑va'a na kivi sa te ndákuan‑ta'vi sa nuu Iya Tátnuni ma.
19118020	Te ye'e ya'a kúu ye'e Iya Tátnuni ma, te ye'e ya'a jin kivi koo ñayii ka sa'a ja va'a ja ndaa ma.
19118021	Chukan kúu ja ya'a iyo sa, vi Su'si, te ndákuan‑ta'vi sa nuu ni, vaa ni jiniso'o ni ja ni ka'an sa ma, te ni chindee ña'a ni ja ni kaku sa nuu ja u'vi ma.
19118022	Vaa yuu ni ka saxiko ñayii ka sa'a ve'e ma, ni nduu i yuu kanuu‑ka.
19118023	Te sukan ni sa'a maa Iya Tátnuni ma, te yo'o chi ni ka sa'vi‑nka ini o ja sa'a ya a.
19118024	Vitna kúu kii ja ni sa'a Iya Tátnuni ma, te jín koo sii ini xeen o nuu ya.
19118025	Iya Tátnuni, sa'a ni ja jin kaku tna sa vitna. Jikan‑ta'vi xeen sa nuu ni ja na chindee ña'a ni ja na jin kundee sa vitna.
19118026	Ja va'a kúu iya vee nuu Iya Tátnuni ma. Te onde ve'e Iya Tátnuni ma ka iyo sa, te ka ka'an sa ja vii ja va'a ja jin kuu ndaka ni ja ve koo ni a.
19118027	Iya Tátnuni ma kúu Su'si o, te xtnuu ya ñu'u maa ya ma nuu o a. Te chukan kúu ja jín koo sii ini o, te jín ndakua'a o kiti jin ka'mi o nuu altar ya ma ja ka ndachiñu'u o ya.
19118028	Su'si maa sa kúu ni, te ndáchiñu'u ña'a sa, te ndákuan‑ta'vi sa nuu ni, vaa maa ni kúu Su'si sa.
19118029	Jín ndachiñu'u o Su'si Iya Tátnuni ma, vaa iya va'a ini kúu ya, vaa kúnda'vi ini ña'a ya ni‑kani ni‑jika.
19119001	¡Naka vii naka va'a ka kuu ñayii ka jika va'a ka jika ndaa ichi Su'si o a te ka sa'a i sukan tátnuni ya ma!
19119002	¡Naka vii naka va'a ka kuu ñayii ni‑yu'u ni‑ini i ka ndanduku i ja jin sa'a i sukan tátnuni Su'si ma, chi jin koo va'a i nuu ya!
19119003	Vaa ñayii ka ndikin ichi Su'si Iya Tátnuni ma chi ñatuu nde ka sa'a‑ka i ja u'vi ja masu játna ini Su'si ma.
19119004	Saa vi, Su'si, vaa maa ni ni tatnuni nuu i ja na jin ko sa'a ndi'i jín ko sa'a tu'u i ndaka sukan kúni ni ja jin ko sa'a jin ko kuu i ma.
19119005	¡Naka va'a ko kuu sa, nuna konukuiñi va'a sa ichi ni a te kandija tna sa ja sa'a sa sukan tátnuni ni a, vi Su'si!
19119006	Vaa nuna katanuu sa ja sa'a sa sukan tátnuni ni ma chi masu nawa ndakukan‑nuu sa.
19119007	Te ni‑yu'u ni‑ini sa ndachiñu'u ña'a sa, nuna ndasa'a sa kuenda sukan ndakan ndaa ndakan ndija ni kuenda nuu in in sa ma.
19119008	Te ûni ku'un ini sa ja sa'a sa sukan tátnuni ni ma. Te máko xndoo kuiti ña'a ni, vi Su'si.
19119009	¿Naxe sa'a suchi jaa ma ja koo vii koo va'a i nuu ni ma, Su'si? Jiniñu'u ja ko sa'a ko kuu i ndaka sukan ká'an tnu'u maa ni a, vi Su'si.
19119010	Saña chi ni‑yu'u ni‑ini sa ndánduku ña'a sa, te máko kua'a ni tnu'u ja xndoo sa sukan tátnuni ni ja ko sa'a sa ma.
19119011	Ini anua sa ya táva'a va'a sa ndaka tnu'u ká'an tnu'u káchi ni nuu sa a, sukan‑va'a ma ko sa'a sa ja u'vi te ko kuiso kuechi sa nuu maa ni, vi Su'si.
19119012	Iya va'a iya vii ini kúu ni, vi Su'si Iya Tátnuni. Kúni sa ja sa'a ni ja jaku'ni ini sa ndaka sukan tátnuni ni ja ko sa'a ko kuu sa ma.
19119013	Te ndaka'an ndakachi sa nuu ñayii ma ndaka sukan ká'an sukan káchi ni nuu sa ja ko sa'a sa ma.
19119014	Saña chi iyo sii ini xeen‑ka sa ja sa'a sa sukan tátnuni ni ma sana ja ni'i sa ndaka ja va'a iyo ñuu ñayivi a.
19119015	Te ndakani ndaka'vi ini sa, te ndasa'a sa kuenda naxe ká'an tnu'u tátnuni ni ma, te katanuu sa ja kaka sa ichi maa ni a, vi Su'si.
19119016	Te koo sii ini xeen sa ja ko sa'a sa sukan tátnuni ni ma, te masu ndunaa sa tnu'u maa ni a, vi Su'si.
19119017	Saña ja jinukuechi sa nuu maa ni a, sa'a ni ja kuta'vi sa ja va'a te koteku sa te kandija sa ja sa'a sa sukan ká'an tnu'u maa ni a.
19119018	Ndakune ni nduchinuu sa a, te jín kuni i ja vii ja luu ká'an tnu'u maa ni a.
19119019	Saña chi másu nuu ñu'ú ya kúu nuu koo sa chi nunuu‑ni iyo sa ya'a. Chukan kúu ja kaxtnu'u ni ndaka ja tátnuni ni ja sa'a sa ma.
19119020	Ûni nii nduu ma kúxii ini sa nava'a ñatuu kuu sa'a sa sukan tátnuni ni ma.
19119021	Maa ni, vi Su'si, chi ndónda ni nuu ñayii ka sa'a ja u'vi ma ja ñatuu ka kandija i ja jin sa'a i sukan tátnuni ni ma.
19119022	Sa'a ni ja na koo jika sa nuu ñayii ka saxiko ña'a ma te ka kuni u'vi i nuu sa ma, vaa saña chi ndí ini sa ja sa'a sa ja tátnuni ni ma.
19119023	Vaa onde tee ka tatnuni‑ka ma, ni ka jinkoo de, te ni ka ndatnu'u tna'a de ja jin sa'a ña'a de ja u'vi, kovaa saña ja kúu sa tee jinukuechi nuu ni a chi ndákani ndáka'vi ini sa naxe ká'an tnu'u tátnuni ni ma, vaa kúkanu ini ña'a sa.
19119024	Vaa ndaka tnu'u tátnuni ni ma kúu ja ndáka'an ndákachi nuu sa naxe ko sa'a ko kuu sa, vi Su'si.
19119025	Ni kuita kuiti ini sa kuenda tnu'u ja onde nuu ñu'ú‑nka a‑ni kátuu sa. Chindee ña'a ni, te koteku sa sukan ká'an tnu'u maa ni a.
19119026	Vaa nuu maa ni ni ndaka'an, ni ndakachi sa naxe sa'a naxe kúu sa kua'an vee sa kúu sa ma, te maa ni chi ni ndakone'e ni ja ká'an sa ma. Te jikan‑ta'vi sa nuu ni ja kaxtnu'u ni ndaka tnu'u tátnuni ni ma.
19119027	Te sa'a ni ja jaku'ni va'a ini sa sukan ká'an tnu'u tátnuni ni ja sa'a sa ma, sukan‑va'a ndása'a sa kuenda ja vii ja luu sa'a ni ma.
19119028	Vaa ûni ndátnana ini anua sa ya, jini sa ja kúxii ini sa, vi Su'si. Sa'a ni ja na ndani'i sa tnu'u ndee tnu'u ndatnu sukan ká'an tnu'u maa ni a.
19119029	Xtandiyo ni tnu'u xnda'vi tna'a ma ini anua sa ya, sukan‑va'a máko xnda'vi sa ñayii ma, te kunda'vi ini ña'a ni ja na sa'a sa sukan ká'an tnu'u tátnuni ni ma.
19119030	Ni kaji sa ichi ndaa ni a, te tnu'u tátnuni ni ma ñu'u ini sa kua'an vee sa kúu sa.
19119031	Ni jatna ini sa tnu'u tátnuni ni ja sa'a sa ma, vi Su'si, te máko kua'a ni tnu'u ja tna'a sa ja kan‑nuu.
19119032	Te na koo ñama sa ja ko sa'a sa sukan tátnuni ni ma, vaa ni sa'a ni ja kua'a xeen‑ka ja jáku'ni ini sa, vi Su'si.
19119033	Su'si Iya Tátnuni, sa'a ni ja jaku'ni ini sa sukan tátnuni ni ma te kó sa'a kó kuu sa ndaka kivi koteku sa ma.
19119034	Taa ni janitnuni va'a, sukan‑va'a ni‑yu'u ni‑ini sa kátanuu sa tnu'u tátnuni ni ma te kó sa'a sa sukan kúni ni ma.
19119035	Te skaka ña'a ni ichi va'a ma ichi nuu kuu jaku'ni ini sa sukan kúni ni ja ko sa'a ko kuu sa ma, vaa ja kúu ini sa kúu ja ko sa'a sa ndaka sukan tátnuni ni ma.
19119036	Sa'a ni ja ini anua sa ya, te kó ndi ini i ja ko sa'a i sukan tátnuni ni ma, te máko kua'a ni tnu'u ja ko ndiyo ini sa nawa iyo ñuu ñayivi a.
19119037	Te máko kua'a ni tnu'u ja ko kukanu ini sa ndaka ja masu nde jiniñu'u ma, su'va chindee ña'a ni, te kóteku sa, te kóndikin sa ichi maa ni a.
19119038	Sa'a ni ja jaku'ni va'a ini sa sukan ká'an tnu'u maa ni a, ndaka ja ni skuiso ni nuu sa ja jinukuechi sa nuu ni a, vaa yu'u sa ja nú ma sa'a sa sukan kúni ni ma chi ndakan ni kuenda nuu sa.
19119039	Chindee ña'a ni ja má koyu'u‑ka sa ja ka ka'an ndeva'a ñayii ma nuu sa ja ndikin ña'a sa a, vaa ndaka tnu'u ká'an ni ma chi ja va'a kúu.
19119040	Vaa jini maa ni ja kúu ini sa ja sa'a sa sukan tátnuni ni ma, sa'a ni ja koteku sa, vaa iya sa'a ndaa kúu ni, vi Su'si.
19119041	Iya Tátnuni, kaxtnu'u ni sukan nda'vi ini ni ma, sukan ni skuiso ni ma, te chindee ña'a ni ja na kaku sa nuu ñayii ñatuu ka kunimani nuu sa ma.
19119042	Te sukan, te jín kuni ñayii ka ndakiti ini nuu sa ma ja saña chi kúkanu ini sa sukan ká'an tnu'u maa ni a.
19119043	Te máko xtandiyo ni ini yu'u sa a tnu'u ndaa tnu'u ndija ni a, su'va kó ka'an kó ka'an‑ni sa nuu ñayii ma, vaa kúkanu ini sa ja maa ni sa'a ndaa, vi Su'si.
19119044	Te ni‑kani ni‑jika kó sa'a sa sukan tátnuni ni ma.
19119045	Sukan‑va'a kónune yu'u kónune nuu sa nde kua'an nde vee sa, vaa ni ndanduku sa tnu'u tátnuni maa ni a ja ko sa'a sa ma.
19119046	Te masu kukan‑nuu sa chi ka'an sa sukan sa'a sukan kúu ni a nuu tee ka kuu rey ma.
19119047	Vaa ûni kúu sii ini sa ja sa'a sa sukan tátnuni ni a, te ñu'u ini sa ja ko sa'a sa.
19119048	Vaa ûni kútoo sa ndaka sukan tátnuni ni ma, te ûni ñu'u ini sa ja sa'a sa ndaka sukan kúni ni ma, vi Su'si.
19119049	Ndaka'án ni ndaka tnu'u ni ka'an ni nuu sa ma, ja jinukuechi sa nuu ni a, vaa suu i sa'a ja kúkanu ini ña'a sa, vi Su'si.
19119050	Vaa ora kúxii kúnda'vi ini sa ma, te jiniso'o sa tnu'u ká'an ni ma, ja suu i sa'a ja koteku sa ma, te ndáni'i sa tnu'u kanu ini.
19119051	Vaa ñayii ka jani ini ja maa i ka kuu‑ka ma chi ka jakundee xeen ña'a i saña, kovaa masu nde xndoo sa tnu'u tátnuni ni a, vi Su'si.
19119052	Te ni ndaka'án sa ndaka sukan ni sa'a ndaa, ni sa'a ndija ni onde xi'na‑ka ma, te ni ndani'i sa tnu'u kanu ini, vi Iya Tátnuni.
19119053	Ûni ndákiti xeen ini sa nuu ñayii ni ka xndoo sukan ká'an tnu'u tátnuni ni ma te ka sa'a i ja u'vi ma.
19119054	Kovaa saña chi tnu'u tátnuni ni ma chi ûni jita jita‑ni sa nani iyo sa ñuu ñayivi a, nuu masu ñuu sa kúu ya.
19119055	Iya Tátnuni, ndaka jakuaa ma ndáka'án ña'a sa maa ni, te saña chi kúni sa ja sa'a sa ndaka sukan ká'an tnu'u ni kaxtnu'u ni ma.
19119056	Cha'a kúu ja vii ja va'a ni kuta'vi sa nuu ni, vi Su'si, vaa ni sa'a sa ndaka sukan tátnuni ni ma.
19119057	Iya Tátnuni, maa ni kúu iya ni kuta'vi sa ja koo ji'in sa, te vitna, te skuiso sa nuu ni ja kandija sa ja sa'a sa ndaka tnu'u tátnuni ni ma.
19119058	Te ni‑yu'u ni‑ini sa ndánduku ña'a sa. Kunda'vi ini ña'a ni sukan ká'an tnu'u maa ni a.
19119059	Ni ndakani, ni ndaka'vi ini sa, te ni ndasa'a sa kuenda naxe iyo sa nuu ni ma, te ni nukun‑nee sa ichi va'a ni a, te ni ndakandija sa ndaka tnu'u ká'an tnu'u káchi ni nuu sa a.
19119060	Ni ndatnuñu sa, te ñatuu nde ni wa'a sa tnu'u ja kukuee‑ka sa, te ni jakondee sa sa'a sa sukan ká'an tnu'u tátnuni ni ma.
19119061	Visi kua'a xeen ñayii ka sa'a ja u'vi ma te ni ka ndakonduu ña'a i ja jin ke'en‑su'va ña'a i, kovaa masu nde ni ndunaa sa tnu'u tátnuni ni ma.
19119062	Sava ñuu ma ndákoo sa, te ndákuan‑ta'vi sa nuu ni ja sukan sa'a ndaa sa'a ndija ni ma.
19119063	Kétna'a ini sa ji'in ndaka ñayii ka sa'a sukan tátnuni ni ma, vaa ka yu'u i ja ndakan ni kuenda nuu i ma, nú ma jin ko sa'a i sukan kúni ni ma.
19119064	Iya Tátnuni, tnu'u nda'vi ini ni a chi ni‑ka'nu ñuu ñayivi a iyo, te jikan‑ta'vi sa nuu ni ja kaxtnu'u ni tnu'u tátnuni ni ma nuu sa.
19119065	Te saña ja jinukuechi sa nuu ni a, sa'a ni ja ni'i sa ja vii ja va'a, sukan ká'an tnu'u maa ni a.
19119066	Te sa'a ni ja jaku'ni vava'a ini sa tnu'u tátnuni ni ma, vaa saña chi kándija sa sukan ka'an i ma.
19119067	Nuu ñatuu ndasa'a‑ka sa kuenda ja masu nde jiniñu'u ja sa'a ja kúu sa ma chi kua'a xeen ja masu játna ini ni ma ni yo sa'a sa. Kovaa vitna chi tna'a ja tátnuni ni ma sa'a sa, vaa kándija ña'a sa, vi Su'si.
19119068	Kovaa ndijin chi iya va'a ini kúu ni, te sa'a ni ja va'a, te káxtnu'u ni tnu'u tátnuni ni ma nuu sa.
19119069	Visi maa ñayii ma ka jani ini i ja maa i ka kuu‑ka te ka ka'an i tnu'u sa, tna'a ja masu ja ndaa kúu ma, kovaa saña chi masu sanuu sa ja ka ka'an i ma, vaa ni‑yu'u ni‑ini sa ni kandija sa sukan ká'an tnu'u tátnuni ni ma.
19119070	Vaa ini anua ñayii yukan chi iyo ja jasi ndee, te chukan kúu ja ka kuu i sukan, kovaa saña chi iyo sii ini sa sukan ká'an tnu'u tátnuni ni ma.
19119071	Ja vava'a kúu ja ni xndo'o, ni xneni ña'a ni ma, vaa sukan, te ni jaku'ni ini sa sukan ká'an tnu'u tátnuni ni ma.
19119072	Nuu saña, vi Su'si, chi va'a xeen‑ka kúu tnu'u ká'an káchi ni a sana ja ni'i sa kua'a xeen xu'un oro ma xi xu'un plata ma.
19119073	Vaa maa ni ni sa'a ña'a, te vivii ni sa'a ña'a ni ni‑ka'nu sa, te vitna, te jikan‑ta'vi sa nuu ni ja sa'a ni ja na jaku'ni ini sa te ko sa'a sa sukan ká'an tnu'u tátnuni ni ma.
19119074	Ndaka ñayii ka ndachiñu'u i maa ni ma, vi Su'si, chi nuna jin kuni ña'a i saña chi ka ndusii ini xeen i, kuechi ja kúkanu ini sa sukan ká'an tnu'u tátnuni maa ni ma.
19119075	Iya Tátnuni, jini sa ja ja va'a ja ndaa ka kuu tnu'u tátnuni ni ma, te maa ni jini nava'a xndo'o xneni ni saña ja jinukuechi sa nuu ni a.
19119076	Vaa kútoo ña'a ni ma, te ndaka'an mani ña'a ni, sukan ni skuiso ni nuu sa a ja jinukuechi sa nuu ni a, vi Su'si.
19119077	Te sa'a ni ja na kenda tnu'u nda'vi ini ni a nuu sa, sukan‑va'a koteku sa, vaa kúu sii ini xeen sa nuu tnu'u tátnuni ni a.
19119078	Te jín ndakukan‑nuu maa ñayii ka jani ini ja maa i ka kuu‑ka ma, vaa masu na kuechi sa, te ka ka'an i tnu'u sa, kovaa saña chi ndása'a sa kuenda naxe ká'an tnu'u tátnuni ni ma.
19119079	Te ndaka ñayii ka jini sukan ká'an tnu'u tátnuni ni ma te ka yu'u i te ñatuu ka sa'a‑ka i ja u'vi ma, na ki koo i, te jín ndatna'a sa ji'in i, te jín koo mani sa.
19119080	Te ini anua sa ya na ku'un kaji kú'un va'a ini nuu tnu'u tátnuni ni ma, sukan‑va'a ñatuu nawa ndakukan‑nuu sa.
19119081	Te ûni ve kuita sa ja ndetu sa ja na chindee ña'a ni ja na kaku sa, vaa kúkanu ini sa sukan ká'an tnu'u maa ni a.
19119082	Te onde nduchinuu sa ya ve jin kuita‑nka ja ndétu sa sukan ká'an tnu'u maa ni a, te jani ini sa: “¿Na kivi‑nka, te kii Su'si ma te ndaka'an mani ña'a ya?”, jani ini sa.
19119083	Vaa sukan‑nka kaa ñii kiti nuu ñu'u ndute ma ja ni kutnuu kuiti i ja ni kuñu'ma i ma, sukan‑nka ni kaa sa, kovaa masu nde ndunaa sa ja tátnuni ni ma.
19119084	¿Na saa‑ka kivi koteku saña ja kúu sa ñayii jinukuechi nuu maa ni a? ¿Te na kivi, te ndakan ni kuenda nuu ñayii ka sondikin ña'a i saña ma?
19119085	Ndaka ñayii inundee ini ma ja ñatuu nde ka kandija i tnu'u tátnuni ni ma, ni ka sa'a i in yavi visi na kêe sa, ka kuni i.
19119086	Te vitna ja masu nawa sa'a sa, te ka sondikin ña'a i ja jin ka'ni ña'a i. Chindee ña'a ni, vi Su'si, vaa ndaka tnu'u tátnuni ni a chi ja ndaa kúu.
19119087	Visi ka kuni i ja jin xnaa ña'a i ñuu ñayivi a, kovaa saña chi masu nde xndoo sa ndaka tnu'u tátnuni ni a.
19119088	Ja sukan kútoo ña'a ni a, te sa'a ni ja koteku sa, te chindee ña'a ni ja na sa'a sa sukan tátnuni ni ja ko sa'a sa ma.
19119089	Vaa ja ndaa kúu ja tnu'u tátnuni ni ma chi ni‑kani ni‑jika iyo i andivi ma.
19119090	Vaa ûni ká'an ni, te sa'a ni a, vi Su'si, te ni‑kani ni‑jika sukan sa'a sukan kúu ni, vaa sukan‑ni ni sa'a ni ñuu ñayivi ya, te masu nde kotuu i.
19119091	Te ndaka ja ni tatnuni ni ja jin koo ma chi ka nukuiñi va'a i onde vitna, vaa ndaka i ka jinukuechi nuu ni.
19119092	Chukan kúu ja saña chi nute ñatuu ni kandija sa sukan ni tatnuni ni ma chi vaa jâ ni xnaa ña'a tnundo'o tnuneni ma nkuu.
19119093	Chukan kúu ja ni masu ndunaa kuiti sa tnu'u tátnuni ni ma, vaa ja ni jaku'ni ini sa tnu'u yukan, te ni sa'a ni ja kuu koteku sa ni‑kani ni‑jika.
19119094	Su'si, sa'a ni ja na kaku sa nuu ja u'vi ma, vaa sa'ya maa ni kúu sa, vaa sa'a sa sukan tátnuni ni ma.
19119095	Ñayii ka sa'a ja u'vi ma chi ka ndetu ñu'ni i naxe jin xnaa ña'a i, kovaa saña chi masu ndí ini sa ja ka jani ini i ma chi ja ndí ini sa kúu ja sa'a sa sukan tátnuni maa ni a.
19119096	Saña chi jini sa ja ndaka ja ka iyo a chi jin naa i, kovaa tnu'u tátnuni ni a chi ni‑kani ni‑jika koo i.
19119097	Ûni kútoo xeen sa tnu'u tátnuni ni a, te nii nduu ma ndákani ndáka'vi ini sa sukan ká'an ni ma.
19119098	Te ni sa'a ni ja ni kundichi‑ka sa sana ndaka‑ka ñayii ñatuu ka kunimani nuu sa ma, vaa tnu'u tátnuni ni a iyo ji'in sa ndaka kivi.
19119099	Te ni jaku'ni‑ka ini sa sana ndaka‑ka ñayii ka skua'a ña'a ma, vaa ñu'u xeen ini sa tnu'u tátnuni ni ma.
19119100	Te ni jaku'ni xeen‑ka ini sa sana tee ka kuu nija'nu ma, vaa kándija sa te sa'a sa sukan tátnuni ni ma.
19119101	Te ndaka ichi u'vi ma ni xndoo ja'a sa ya, sukan‑va'a kuu sa'a sa sukan ká'an tnu'u maa ni a.
19119102	Te ñatuu nde xndoo sa tnu'u tátnuni ni ma, vaa maa ni káxtnu'u nuu sa.
19119103	Te ûni játna ini xeen sa sukan ká'an tnu'u maa ni a sana in ja asi xeen jini yu'u sa ma. Vixi‑ka tnu'u maa ni a sana nduxi ñuñu ma jini sa.
19119104	Nuu tnu'u tátnuni ni a ni kutu'va sa tnu'u ndichi ma, te chukan kúu ja saxiko sa ndaka ichi xnda'vi tna'a ñayii ma.
19119105	Vaa tnu'u káxtnu'u ni nuu sa a chi vivii xtnuu i nuu ja'a sa a, kuenda tnu'u ja in ñu'u ndu'va, te xtnuu i ichi jika sa ya.
19119106	Ni skuiso sa ja sa'a ndi'i sa'a tu'u sa ndaka tnu'u ndaa tnu'u ndija tátnuni ni a.
19119107	Su'si Iya Tátnuni, jini ni ja kúxii kúnda'vi ini sa. Sa'a ni ja koteku sa sukan ká'an tnu'u maa ni a.
19119108	Jikan‑ta'vi sa nuu ni, vi Su'si Iya Tátnuni, ja na jatna ini ni ja ndáka'an ndákachi yu'u sa ya, vaa ja jita sa ya‑ni kúu ja ndátaa sa nuu ni, vi Su'si. Te kaxtnu'u ni nuu sa ja na jaku'ni ini sa tnu'u ndaa tnu'u ndija ni a.
19119109	Vaa ndi‑kivi ndi‑kivi iyo yika sa ja jin ka'ni ña'a i ka kuni i, kovaa masu nde ndunaa sa tnu'u tátnuni ni ma.
19119110	Visi ka nduku i ja sanaa sanaa‑ni jin tnii ña'a i, kovaa masu kuu, vaa saña chi ñatuu nde ndunaa sa ndaka tnu'u tátnuni ni ma.
19119111	Ni tnii sa ndaka ja ni skuiso ni ma ja ko kuu ta'vi sa ni‑kani ni‑jika, te suu i kúu ja ndása'a sii ini ini anua sa ya ndaka ora.
19119112	Ni‑yu'u ni‑ini sa jani ini sa ja ko sa'a sa sukan ká'an tnu'u tátnuni ni ma, te ni masu skendoo sa ni‑in kivi.
19119113	Ûni masu játna ini kuiti sa ndaka ñayii ka kuvixi ma, vaa ka ka'an i te masu ka sa'a i, kovaa saña chi ja játna ini sa kúu ja ko sa'a sa sukan tátnuni ni ma.
19119114	Nuu kuu chu'u sa te kaku sa nuu ja u'vi ma kúu nuu maa ni a, vi Su'si, vaa kúkanu ini sa sukan ká'an tnu'u maa ni a.
19119115	Ndaka ni ja ka sa'a ni ja u'vi ma, jin kakayata ni nuu iyo sa ya, chi saña chi kúni sa ja sa'a sa sukan tátnuni Su'si ma.
19119116	Su'si, taa ni tnu'u ndee tnu'u ndatnu sukan ni skuiso ni nuu tnu'u ká'an ni ma, sukan‑va'a koteku sa te masu nawa kukan‑nuu sa ja ni kukanu ini ña'a sa.
19119117	Chindee ña'a ni, sukan‑va'a na kaku sa nuu ja u'vi ma, sukan‑va'a ndaka kivi sii ini ko sa'a sa ndaka sukan tátnuni ni ma.
19119118	Vaa ndijin chi saxiko ni ñayii ka jikayata nuu tnu'u tátnuni ni ma, vaa ndaka ja ka jani ka ka'vi ini i ma chi masu nde jiniñu'u.
19119119	Te ndaka ñayii ka sa'a ja u'vi ma chi masu nde ka jiniñu'u i. Kuenda tnu'u ja in mi'i‑ni ka kúu i nuu maa ni, vi Su'si. Kovaa saña chi ñu'u ini sa ja sa'a sa sukan ká'an tnu'u tátnuni ni a, vi Su'si.
19119120	Yikikuñu sa ya chi ni'i ni'i‑nka i ja yu'u xen‑xeen ña'a i maa ni, vi Su'si, vaa maa ni kúu iya ndakan kuenda nuu sa.
19119121	Saña chi nanimaa ja ndaa ja va'a sa'a sa, te máko xndoo ña'a ni nuu nda'a ñayii ñatuu ka kunimani nuu sa ma.
19119122	Kunda'a ña'a maa ni, Su'si, sukan‑va'a na koo va'a sa te máko jin sa'a ndeva'a ña'a ñayii ka jani ini ja maa i ka kuu‑ka ma.
19119123	Vaa nduchinuu sa ya chi ni ka kuita‑nka i ja ka ndetu i ja na chindee ña'a ni, sukan‑va'a na kaku sa nuu ja u'vi ma, vaa sukan ni skuiso ni nuu tnu'u maa ni ma, te ndetu ña'a sa.
19119124	Saña ja kúu sa ñayii jinukuechi nuu ni a, vi Su'si, te ja kúnda'vi ini ña'a ni a, te sa'a ni sukan iyo ja sa'a ña'a ni, vaa kútoo ña'a ni a, te kaxtnu'u‑ka ni ndaka sukan ká'an tnu'u tátnuni ni ma.
19119125	Saña ja kúu sa ñayii jinukuechi nuu ni a, sa'a ni ja na jaku'ni va'a‑ka ini sa, vaa ja kúni sa kúu ja jakun‑tnuni‑ka ini sa tnu'u ndaa tnu'u ndija tátnuni ni ma.
19119126	Su'si Iya Tátnuni, va'a‑ka ndakan ni kuenda nuu ñayii a, vaa jâ ni ka xndoo i sukan tátnuni ni ja jin ko sa'a i ma.
19119127	Chukan kúu ja saña chi kútoo xeen sa ndaka ja tátnuni ni ma. Vi'i‑ka kútoo sa tnu'u maa ni a sana xu'un ma, visi nanimaa oro kúu i ma.
19119128	Vaa ûni jatanuu sa ndaka ja tátnuni ni ja sa'a sa ma sana ndaka‑ka ja ka xnda'vi tna'a ñayii ñuu ñayivi a.
19119129	Ûni vivii kúu ndaka tnu'u tátnuni ni a. Chukan kúu ja ñu'u ini sa ja sa'a sa ndaka ora, vi Su'si.
19119130	Vaa nute jin kachi ndaka ñayii ma ja jin koniniso'o i sukan ká'an tnu'u maa ni a chi ûni ndaxtnuu vava'a i nuu ñayii ma, vaa vivii sa'a i ja ka jaku'ni ini ñayii ka ndasa'a kuenda ja ka jiniñu'u i Su'si ma.
19119131	Chukan kúu ja ni ndakune sa yu'u sa ya, te ni jaka ini sa, vaa ûni ndiyo ini sa ja jaku'ni ini sa tnu'u tátnuni ni ma.
19119132	Konde'ya ña'a ni, te kunda'vi ini ña'a ni, sukan sa'a ni ji'in ndaka‑ka ñayii ka kandija ja ká'an ni ma.
19119133	Te ndaskaka va'a ña'a ni ichi maa ni a, te kó sa'a sa sukan ká'an tnu'u maa ni a, te ni‑in ja u'vi kundee tatnuni nuu sa a.
19119134	Te sa'a ni ja kaku sa nuu ñayii ka sa'a ndeva'a tna'a ma, te ku'un ini sa ja ko sa'a sa tnu'u tátnuni ni ma.
19119135	Vivii konde'ya ña'a ni saña ja jinukuechi sa nuu ni a, te kaxtnu'u ni naxe ko sa'a ko kuu sa sukan tátnuni ni ma.
19119136	Nda'yu sa ji'in ndenuu sa, vaa kúxii ini sa ja ñatuu ka kandija ñayii ma ja jin sa'a i sukan tátnuni ni ma, vi Su'si.
19119137	Su'si iya sa'a ndaa sa'a ndija kúu ni, te ndakan ndandaa ni kuenda nuu ñayii ma.
19119138	Vaa ndaka tnu'u tátnuni ni ja jin ko sa'a ñayii ma, tnu'u ndaa tnu'u ndija kúu i, te kuu kukanu ini sa, vaa masu nawa xnda'vi ña'a ni.
19119139	Te ndákiti xeen ini sa, vaa ndaka ñayii ñatuu ka kunimani nuu sa ma, chi ni ka ndunaa i ndaka sukan ká'an tnu'u tátnuni ni ma.
19119140	Ja ndaa ndija kúu ja tnu'u tátnuni ni ma, tnu'u nanimaa kúu i, te saña ja jinukuechi sa nuu ni a, vi Su'si, chi játna ini sa.
19119141	Saña chi in ñayii masu kanuu kúu sa, te ka saxiko ña'a ñayii ma, kovaa saña chi ñatuu nde ndí ini sa, vaa masu nde ndunaa sa sukan tátnuni ni ma.
19119142	Ndijin, vi Su'si, chi ndimaa sa'a va'a sa'a ndaa ni, vaa ja ndaa kúu tnu'u tátnuni ni a.
19119143	Te visi tnundo'o tnuneni ka kenda koo nuu sa ya, kovaa masu ndí ini sa, vaa ja ndí ini‑ka sa kúu ja sa'a sa sukan ká'an tnu'u tátnuni ni ma.
19119144	Te ndaka tnu'u tátnuni ni ma chi ndimaa tnu'u ndaa kúu. Te chindee ña'a ni ja na jaku'ni va'a ini sa, sukan‑va'a kuu koteku sa.
19119145	Vaa ni‑yu'u ni‑ini sa ndákune'e ña'a sa, vi Su'si Iya Tátnuni, te chindee ña'a ni, te kó sa'a sa sukan tátnuni ni ma.
19119146	Vaa maa ni ndákune'e sa, te sa'a ni ja kaku sa nuu ja u'vi ma, te chindee ña'a ni ja na sa'a sa sukan ká'an káchi ni nuu sa a.
19119147	Ne'e xeen ma ndákoo sa, te jikan‑ta'vi sa ja na chindee ña'a ni, te kúkanu ini sa ja sa'a ni sukan ká'an ni nuu tnu'u maa ni a.
19119148	Te niñu masu nde kixi sa, vaa ndákani ndáka'vi ini sa sukan ká'an tnu'u tátnuni ni ma.
19119149	Su'si, koniniso'o ni ja ká'an sa ya, te sukan nda'vi ini ni a, te sukan sa'a va'a sa'a ndaa ni a, te sa'a ni ja koteku sa.
19119150	Vaa ndaka ñayii ka sondikin ña'a i saña ma, ni ka jan tu'va maa i nuu ja u'vi ma, te ni ka ndunaa i sukan ká'an tnu'u tátnuni ni ma.
19119151	Kovaa maa ni, vi Su'si, chi iyo yatni ni ji'in sa, te ja ndaa kúu ndaka tnu'u tátnuni ni nuu sa a.
19119152	Te jâ ni kuu kii ja ni jaku'ni ini sa sukan ká'an sukan káchi ni a, te tnu'u ká'an ni a chi koo maa i ni‑kani ni‑jika.
19119153	Konde'ya ña'a ni, te kuni ni sukan ndó'o néni sa ya, te chindee ña'a ni ja na kaku sa, vaa saña chi ñatuu nde ndunaa sa tnu'u tátnuni ni ma.
19119154	Nuu nda'a maa ni a na koo ndaka sukan ndó'o néni sa a, te maa ni ndatava ña'a nuu tnundo'o a, te sa'a ni ja koteku sa sukan ká'an tnu'u maa ni a.
19119155	Te ñayii ka sa'a ja u'vi ma chi jika‑ni ka iyo i nuu ni a, te masu jin kaku i nuu ja u'vi ma, vaa masu nde ka ndanduku i tnu'u tátnuni ni ma, vi Su'si.
19119156	Kua'a xeen tnu'u nda'vi ini neva'a ni ja jin kuu sa, vi Su'si, te sukan ká'an tnu'u ndaa tnu'u ndija ni a, te sa'a ni ja koteku sa.
19119157	Kua'a xeen ñayii ka kuni u'vi nuu sa, te ka sondikin ña'a i, kovaa saña chi masu nde ndunaa sa ndaka tnu'u ká'an tnu'u káchi ni nuu sa a, vi Su'si.
19119158	Kovaa nde'ya sa ndaka ñayii ñatuu ka kandija i ja ká'an ni ma, te ndákiti ini sa nuu i.
19119159	Iya Tátnuni, konde'ya maa ni ja saña chi kútoo sa ndaka sukan ká'an tnu'u tátnuni ni ma, te ja sukan kútoo ña'a maa ni ma, te sa'a ni ja koteku sa.
19119160	Te ja ndaka sukan ká'an tnu'u tátnuni ni ma chi nanimaa tnu'u ndaa tnu'u ndija kúu, te ká'an i sukan ndakan ni kuenda nuu ñayii ma ni‑kani ni‑jika.
19119161	Tee ka kuu sa'ya rey ma, ja ka kuu de tee ka tatnuni ma, ni ka sondikin ña'a de, te masu na kuechi sa, kovaa ini anua sa ya chi na'a sa sukan ká'an tnu'u tátnuni ni ma, te yu'u sa nasa yukan, te masu sa'a sa sukan kúni ni ma.
19119162	Kovaa kúu sii ini sa nuu tnu'u tátnuni ni ma. Kuenda kúu in ñayii ja ni ndani'i i kua'a xeen xu'un, sukan kúu sa.
19119163	Te ndaka tnu'u xnda'vi tna'a ñayii ma chi saxiko sa te kúkini ini sa nuu i, kovaa kúu sii ini sa nuu tnu'u tátnuni ni ma.
19119164	Saña chi uja jichi ndáchiñu'u ña'a sa in nduu ma, ja kuechi ja sukan káxtnu'u ndaa káxtnu'u ndija ni sukan jin ko sa'a jin ko kuu sa ma.
19119165	Te ñayii ka jatna ini te ka sa'a i sukan tátnuni ni ma chi ka iyo sii ini xeen i, te ñatuu‑ka nawa ja'nu ndee ja jin konukuiñi va'a i nuu ni.
19119166	Saña chi ndetu sa ja sa'a ni ja kaku sa nuu ja u'vi ma, vi Su'si, te ndaka tnu'u tátnuni ni ma chi sa'a sa sukan ká'an i ma.
19119167	Te kándija sa sukan ká'an tnu'u tátnuni ni ma, te ûni játna ini xen‑xeen sa sukan ká'an ma.
19119168	Te saña chi ndí ini sa ja sa'a sa ndaka sukan ká'an tnu'u tátnuni ni ma, vaa maa ni chi jini ni nawa sa'a nawa kúu sa ndenu kua'an ndenu vee sa.
19119169	Su'si maa sa, na kenda nuu maa ni ndaka ja ká'an kachi sa ya, te sa'a ni ja na jaku'ni ini sa sukan ká'an tnu'u maa ni a.
19119170	Ndaka ja jikan‑ta'vi sa nuu ni a na kenda nuu maa ni, vi Su'si, te sa'a ni ja na kaku sa, sukan ká'an tnu'u maa ni a.
19119171	Vitna chi ni ndusii ini sa, te kata sa, te ndachiñu'u ña'a sa, vi Su'si, vaa káxtnu'u ni ndaka tnu'u tátnuni ni ma.
19119172	Te ndaka'an ndakachi sa sukan ká'an tnu'u tátnuni ni ma, vaa tnu'u ndaa tnu'u ndija kúu.
19119173	Te koo ñama nda'a ni a ja ki chindee ña'a ni ja na kaku sa nuu ja u'vi ma, vaa saña chi jatanuu sa ja sa'a sa sukan ká'an tnu'u maa ni a.
19119174	Te ja kúu ini xeen sa kúu ja na chindee ña'a ni te káku sa nuu ja u'vi ma, vi Su'si, vaa játna ini xeen sa sukan ká'an tnu'u tátnuni ni ma.
19119175	Te sa'a ni ja kóteku sa te káta sa te ndáchiñu'u ña'a sa, te tnu'u ndaa tnu'u ndija ni a na jin chindee ña'a ja na koo va'a sa nuu ni.
19119176	Vaa saña chi kua'an vee sa kúu sa. Sukan kúu in ndikachi ni ski'in maa ti kúu sa. Te ndanduku ña'a ni ja kúu sa ñayii jinukuechi nuu ni a, vi Su'si, vaa ñatuu nde ndúnaa sa sukan ká'an tnu'u tátnuni ni ma.
19120001	Kivi ndó'o néni sa ma, te ni ndakune'e sa Su'si ma ja na chindee ña'a ya, te ni ndakone'e ya.
19120002	Vaa sa'a ni jiña'a sa ya: “Su'si Iya Tátnuni, sa'a ni ja na kaku sa nuu ñayii tnu'u ma ja ndimaa tnu'u xnda'vi tna'a ká'an i ma”, kúu sa jiña'a sa ya.
19120003	Ndijin ñayii tnu'u, ¿nawa ni'i ni, nawa chíndee ña'a ja ndimaa tnu'u xnda'vi tna'a ká'an ni? Te vitna ja Su'si ma, masu játna ini ya.
19120004	Ja ndani'i ni kúu ja ka'ni ña'a ñayii yinda'a kuji i ma, xi ja kayu ni nuu ñu'u i'ni xen‑xeen ma.
19120005	¡Nda'vi‑nka sa, vi Su'si, ja iyo sa ñuu Mesec ya, te iyo sa ne'un ñayii ka iyo ñuu Cedar ya!
19120006	Vaa ni kuu kua'a xeen kivi iyo sa ne'un ñayii ya'a, ja ñatuu ka jatna ini i ja jin koo mani i ma.
19120007	Kovaa saña chi kuee ini sa, te ora ká'an sa ja jin koo mani sa ji'in i ma, te ndimaa jin kanaa i ka kuni i.
19121001	Visi na ndonenuu sa ichi yuku ma, ja kondetu sa ndenu kenda ja chindee ña'a,
19121002	kovaa masu ndenu kenda, vaa maa in‑ni Su'si Iya Tátnuni ma, iya ni sa'a andivi ma ji'in ñuu ñayivi a, kúu iya kuu chindee ña'a.
19121003	Vaa masu kua'a ya tnu'u ja kendeka ja'a o a, te ni masu kusu ya ja jito ñukuun ña'a ya.
19121004	Te ni masu na ñuma'na nuu ya, ni masu iya kusu kúu iya jito ñayii ñuu Israel a.
19121005	Te maa Iya Tátnuni ma kúu iya jito va'a ña'a ma, te iyo yatni ya sukan iyo kuanda'vi o a ja iyo ichi nda'a kua'a o a.
19121006	Te kandii ma chi másu skuita ña'a i nduu ma, visi i'ni xeen ma, ni a yoo ma, masu nawa sa'a ña'a i jakuaa ma.
19121007	Te maa Iya Tátnuni ma kúu iya ko koto va'a ña'a ja kaku o nuu ndaka ja u'vi ma, te suni ko koto va'a ya anua o a.
19121008	Te maa Iya Tátnuni ma koto va'a ña'a ndenu ni kee o kua'an o, te ndenda va'a o. Onde vitna te ni‑kani ni‑jika ko koto va'a ña'a ya.
19122001	Saña chi ni ndusii ini sa ji'in ñayii ni ka ka'an sa'a ma: “Jín koo o ve'e Su'si ma ja jín ndachiñu'u o ya”, ni ka ka'an i.
19122002	Te vitna ka iyo sa onde ye'e ñuu Jerusalén ya.
19122003	Te ñuu Jerusalén ya kúu in ñuu núkuiñi vava'a, sukan‑va'a ndaka ñayii ma jin ndatna'a ya'a.
19122004	Vaa ya'a ka ndatna'a ndaka jichi ñayii ma, sukan‑va'a jin ndachiñu'u ña'a i maa ni, vi Su'si, vaa sukan ni tatnuni ni nuu tee kúu Israel ma.
19122005	Vaa ya'a ka iyo nuu ka nukoo sa'ya tata David ma ja ka tatnuni i nuu ñayii a, te ya'a ka kenda koo ñayii ma ja ka kundaa tniñu i ma.
19122006	Jín kakan‑ta'vi o nuu Su'si ma ja koo kuee ini ñuu Jerusalén a, te sa'a jín kuña'a o ñuu Jerusalén a: “Jerusalén, na jin koo vii jín koo va'a ndaka ñayii ka kutoo ña'a a.
19122007	Ñatuu nawa ko jin koyu'u ñayii ka iyo ini ro ja kúu ro ñuu Jerusalén a, te vivii jín ndatatu ñayii ka iyo ve'e ro a.
19122008	Te ja na jin koo vii jín koo va'a ndaka ñayii ka ketna'a ini ji'in ri a, te jikan‑ta'vi ri nuu Su'si ma ja na koo kuee ja ko kuu ro.
19122009	Te ja kúnda'vi ini ri ve'e nuu ka ndachiñu'u ri Su'si ma, te chukan kúu ja ndimaa ko ndi ini ri ja na koo vii koo va'a ro vi, ñuu Jerusalén.” Sa'a jin kuña'a o ñuu a.
19123001	Nuu maa ni ni ndonenuu sa, vi Su'si, ndijin ja iyo ni onde andivi a.
19123002	Te nde'ya nda'vi nde'ya kee ña'a sa, sukan‑va'a xi ma kunda'vi ini ña'a ni, vi Su'si. Sukan nda'vi nde'ya in tee jinukuechi nuu jito'o de ma ja na kunda'vi ini ña'a jito'o de ma, sukan kúu sa nuu ni. Xi sukan nda'vi nde'ya in ña'a jinukuechi nuu jito'o ña ma ja na kunda'vi ini ña'a jito'o ña ma, sukan kúu sa nuu ni, vi Su'si.
19123003	Te kunda'vi ini ña'a ni, Su'si maa sa, vaa ka ndetu sa ja na kunda'vi ini ña'a ni, vaa ñatuu ka kundee‑ka ini sa ja ka ka'an ndeva'a ñayii ma ja jin kuu sa te ka saxiko ña'a i a.
19123004	Vaa ka kuxii ini sa ja ka jakundee ña'a ñayii ka kuxiku ma, te ñatuu ka kanda‑ka sa ja ka saxiko ña'a ñayii ka jani ini ja maa i ka kuu‑ka ma.
19124001	Nute ñatuu ni iyo Su'si ma ji'in o ma ja chindee ña'a ya ma, ―sa'a jin ndaka'an ni ja ka kuu ni ñayii ñuu Israel ma―,
19124002	vaa nute ñatuu ni iyo Su'si ma ji'in o nuu ni ka kenda koo ñayii ma ja jin kanaa i ji'in o ma,
19124003	chi vaa jin kaa téku ña'a i nkuu, vaa ni ka ndakiti xeen ini i nuu o ma.
19124004	Nute ni wa'a ya tnu'u chi kuenda tnu'u ja nuu ndute kua'a ma ka ñunee o nkuu, te ñu'u ña'a de.
19124005	Xi kuenda tnu'u ja jin kivi koo o nuu kínuu tna'a ndute ma, te jin sa'vi ndi'i o nkuu, nute ñatuu na Su'si ma ka iyo ji'in o ma.
19124006	Iya va'a xeen ini kúu Su'si o a. Vaa ñatuu ni wa'a ya tnu'u ja jin kayi'i ña'a ñayii ma.
19124007	Te ni ka kaku o, sukan ka kaku lasaa ma nuu nda'a tee ndúku ti ma, vaa ñatuu ni kuu sukan ka ñu'u ini i ma, te ni ka kaku o.
19124008	Vaa Su'si iya ni sa'a andivi ma ji'in ñu'ú ya kúu iya ni sa'a ja ni ka kaku o nuu ñayii ñatuu ka kunimani nuu o ma.
19125001	Ñayii ka kukanu ini Iya Tátnuni ma chi sukan kúu yuku nani Sion ma ja núkuiñi vava'a i ni‑kani ni‑jika ma, sukan ka kuu ñayii yukan.
19125002	Sukan kúu ñuu Jerusalén ma ja ni ka ndakonduu ña'a yuku ma, sukan kúu Iya Tátnuni ma, ni ndakonduu ya ñuu ya ma. Jito ya i onde vitna, te sukan ko koto ya i ni‑kani ni‑jika.
19125003	Te tnu'u ndee tnu'u ndatnu ja u'vi ma, másu kua'a Iya Tátnuni ma tnu'u ja koo yatni i nuu ka iyo ñayii ka sa'a ja va'a ja ndaa ma. Vaa nasa yukan, te jin ko sa'a tna i ja u'vi ma.
19125004	Su'si Iya Tátnuni, sa'a ni ja va'a ja jin kuu ñayii ka sa'a ja va'a ma te ka iyo ndaa ini anua i ma nuu ni.
19125005	Kovaa ñayii ni ka kusiin ma te ka sa'a i ja u'vi ma, chi maa Iya Tátnuni ma, jin nu chunee ya i nuu ka iyo ñayii ka sa'a ja u'vi ma. Kovaa ñayii ñuu Israel ma, na jin koo mani i.
19126001	Kivi ni sa'a Iya Tátnuni ma ja yo'o ja ni ka yo iyo o nuu nda'a ñayii in‑ka ñuu ma, ni ka ndakokuiñi o ñuu Sion ma, te kuenda tnu'u ja ka jani o kúu ma.
19126002	Kovaa sani te ni ka ndakusii o ja ni ka ndusii ini o, te ni ka jita sii ini o nuu Su'si ma. Te onde ñayii ka iyo in‑ka ñuu ma, ka ka'an i: “Kua'a xeen ja va'a ja vii ni sa'a Su'si ma ja jin kuu ñayii ya'a”, ka kuu i ka ka'an i.
19126003	Vaa kua'a xeen ja va'a ja vii ni sa'a Iya Tátnuni ma ja jin kuu o ma, te chukan kúu ja ka kusii ini xeen o ya.
19126004	Vitna ka jikan‑ta'vi sa nuu ni, vi Su'si Iya Tátnuni, sukan sa'a ni ja tóo ndute nuu ñu'ú yichi ma, te sukan sa'a tna ni ja na jin ndakokuiñi ñayii ñuu sa ya, ja ni ka kunda'a ña'a ñayii in‑ka ñuu ma, ja jin kunukuechi i nuu ñayii yukan ma.
19126005	Vaa sa'a ka'an ni: “Ñayii ka nda'yu kuan koo i ka saka i ndikin itu ma chi sii ini xeen jin ndaxtutu i kivi ni kuu ma.
19126006	Vaa visi ka nda'yu i kuan koo i ja ka ndo'o ka neni i ka saka i ma, kovaa sii ini xeen jin ndakokuiñi i, vaa ndendee i ka ndiso i ja jâ ni ka ndaxtutu i ja ni ka saka i ma.” Sa'a ka'an ni vi.
19127001	Nú masu maa Su'si Iya Tátnuni ma sa'a ja konukuiñi va'a ve'e ma chi masu nde jiniñu'u ja ka satniñu ka satniñu ñayii ka sa'a ve'e ma. Te nú masu maa Su'si ma ko koto va'a in ñuu ma, másu nde jiniñu'u visi ni ka ndakonduu maa ñayii ka jito vava'a ñuu ma.
19127002	Nú ñatuu kúkanu ini ni Sa'si ma, másu nde jiniñu'u ja ne'e‑ni ndakoo ni, te kusu kuee ni, te ndo'o neni ni sana ni'i ni nawa kaa ni ma. Vaa ñayii kúkanu ini Su'si ma chi kútoo ya i, te nani kixi i ma, te maa ya ndí ini naxe ni'i i nawa jiniñu'u i ma.
19127003	Sa'ya tata o ma chi in ja vii ja va'a ka kuu i nuu o, vaa maa Su'si ma ni skuta'vi ña'a.
19127004	Te ndaka sa'ya o suchi ni ka kâku nuu jaa‑ka o ma chi sukan ñama sukan ka ndanuu flecha ka skana tee ka kanaa ji'in kuji de ma, sukan ka kuu i nuu o.
19127005	¡Naka vava'a ka kuu ñayii ka iyo kua'a sa'ya i ja ka kuu sukan ma chi másu nawa jin kukan‑nuu i! Te kivi kenda ñayii ñatuu kunimani nuu i ma, masu sa'a ndeva'a ña'a i vaa masu iyo maa in-ni i.
19128001	¡Naka vii naka va'a ka kuu ñayii ka sa'a sukan kúni Su'si ma te ka ndikin i ichi maa ya ma te ñatuu na ja u'vi‑ka ka sa'a i, vaa ka yu'u i ya ja ndakan ndaa ya kuenda nuu i ma!
19128002	Te ora satniñu ni ji'in nda'a ni ma, sana ní'i ni nawa jaa ni ma chi, ¡naka vava'a‑ka kuu ni, te va'a‑ni ko kuu ni!
19128003	Te ñasi'i ni ma, ko kuu ña sukan kúu tnu uva ma ja vivii kúun nde'ya tnu ma. Sukan ko kuu ña ve'e ni ma. Te sukan kúu tnu olivo ma, sukan jin ko kuu sa'ya ni ma, te jin ndakonduu i nuu ka nukoo ni ja ka jaa ni xita ma.
19128004	Ndaka ja vii ja va'a ya'a ni'i tee yu'u Su'si ma te sa'a de sukan tátnuni ya ma.
19128005	Te maa Su'si Iya Tátnuni ma, iya iyo onde ñuu Sion ma, na skuta'vi ña'a ndaka ja vii ja va'a ma te na kuni ni ndaka ja va'a ko kuu ñuu Jerusalén ma ndaka kivi koteku ni ma.
19128006	Na koteku kani ni, te na kuni ni sukan jin koo vii jin koo va'a sa'ya tata ni ma. Na koo kuee te kóo vii kóo va'a ñuu Israel a.
19129001	Kua'a xeen ja ni ndo'o, ni neni sa onde nuu jaa‑ka sa ma ―te sukan na jin ndaka'an maa ñayii ñuu Israel ma―,
19129002	nde'e xeen ni ka xndo'o, ni ka xneni ña'a i onde nuu jaa‑ka sa ma, kovaa ñatuu ni ka kundee i ja jin chitna'nu ña'a i.
19129003	Vaa kuenda tnu'u ja onde yata sa ya ni ka ya'a ñayii ka jitu ma, te ni ka sa'a kunu‑ka i yukun ma. Ûni sukan ni jini sa nuu ni ka xndo'o, ni ka xneni ña'a i ma.
19129004	Kovaa Su'si Iya Tátnuni ma chi iya sa'a va'a sa'a ndaa kúu ya, te ni ja'nde ya yo'o kaa ni ka ju'ni ña'a ñayii ka sa'a ja u'vi ma, te ni kaku sa.
19129005	Te jín ndatna'a maa ñayii ka sa'a ja u'vi ma ja kan‑nuu. Ndaka maa i ja ka saxiko i ñuu Sion ma, te jín ndakakayata maa i jín koo i.
19129006	Te jín ko kuu maa i sukan‑ni kúu yi'i nana xini ve'e ma, ja masu nde ja'nu ma, sani te yichi i ma.
19129007	Ja ni masu nde ni'i ña'a tee ja'nde yi'i ma ja xtutu de nuu nda'a de ma te ka'nde de. Ni a jaku'un nuu nda'a de ma te ku'ni de kuenda nu'ni i. Sukan‑ni jín ko kuu maa i.
19129008	Te ni a ñayii jin ya'a kuan koo ma, masu jin kuña'a i: “Su'si Iya Tátnuni ma, na skuta'vi ña'a ya ja vii ja va'a.” Ni a jin kuña'a i nuu ñayii ya'a: “Ja maa Su'si ma, te ka ka'an sa ja vii ja va'a ja jin kuu ni”, chi ña'a.
19130001	Onde nuu kunu xen‑xeen ma ñunee sa, te káyu'u sa kána ña'a sa ja ndánduku ña'a sa, vi Su'si.
19130002	Iya Tátnuni, koniniso'o ñukuun ni ja ká'an sa a, te kuni ni sukan jikan‑ta'vi jikan‑ta'vi sa nuu ni a.
19130003	Nute ndijin ma, vi Su'si, te ndakan ni kuenda nuu ndaka sa ja u'vi ni ka yo sa'a sa ma chi masu na in kundee ini ja konukuiñi i nuu ni ma te ka'an i ja masu na kuechi i ma, vi Su'si.
19130004	Kovaa nú na in na kandija ja ká'an ni ma chi sakanu ini ni kuechi i ma, te ndachiñu'u ña'a i, te masu ko sa'a‑ka i ja u'vi ma, vi Su'si.
19130005	Saña chi ni yo ndetu sa Iya Tátnuni ma, vaa anua sa ya chi ni yo ndetu ka'nu kuiti i ya, vaa ni kukanu ini sa ja sa'a ya sukan ká'an tnu'u maa ya ma.
19130006	Te ini anua sa ya chi ndetu ka'nu kuiti i Iya Tátnuni ma. Vi'i‑ka kúu sa sana sukan kúu in soldado ja jito de ñuu de ma te ndetu ka'nu kuiti de ja na ndii ma, xi vi'i‑ka kúu sa sana sukan kúu in ñayii ja iyo nawa jito i ma te ndetu ka'nu kuiti i ja na ndii ma.
19130007	Ñuu Israel, jin kondetu ka'nu kuiti ni Iya Tátnuni ma, vaa Iya Tátnuni ma chi nda'vi xeen ini ya, te maa ya chi iyo tnu'u ndee tnu'u ndatnu ya ja sa'a ya ja jin ndayaa ni nuu ja u'vi ma.
19130008	Ndijin ja ka kuu ni ñayii ñuu Israel a, maa ya sa'a ja jin ndayaa ni nuu ndaka ja u'vi ma.
19131001	Su'si Iya Tátnuni, ini anua sa ya ûni ñatuu na tnu'u vixi iyo, te nduchinuu sa ya chi ñatuu nde nde'ya i ja u'vi ja ñatuu játna ini ni ja konde'ya sa ma, ni ñatuu ndúku sa ja na'nu ja kua'a, tna'a ja masu kundee sa sa'a sa ma.
19131002	Su'va na'ñi na'ñi‑ni iyo sa, te iyo kuee ini sa. Kuenda kúu in lulu ja ni jinu ni jaxi i ndoso si'i i ma, sukan‑ni kúu sa.
19131003	Ndijin ja ka iyo ni ñuu Israel ma, jin kukanu ini ni te jin kondetu ni Su'si Iya Tátnuni ma onde vitna te ni‑kani ni‑jika.
19132001	Iya Tátnuni, ndaka'án ni sukan ni ndo'o ni neni David ma.
19132002	Ndaka'án ni sukan ni skuiso David ma nuu maa ni ma, vi Su'si Iya Tátnuni. Ndaka'án ni sukan ni ka'an, ni kachi de ja ko sa'a ko kuu de nuu maa ni ma, ja kúu ni Su'si iya kúu sa'a ndaka, iya ni yo kukanu ini Jacob ma, vaa sa'a ni ka'an de ma:
19132003	“Masu ndivi sa ini ve'e sa ma ja ndatatu sii ini sa, te ni masu ndaa sa nuu jito sa ma ja ndatatu sa.
19132004	Te ni masu kua'a sa tnu'u ja kusu sa ni a vala, te ni masu kua'a sa tnu'u ja jin ndandesi nduchinuu sa ya ja kusu sa,
19132005	nú masu ja onde ni'i sa ndenu ko kuu ve'e nuu koo Su'si Iya Tátnuni a, iya kúu sa'a ndaka ma, iya ni yo kukanu ini Jacob ma”, kúu de ká'an de nuu ni ma.
19132006	Ñuu Efrata ma ka iyo sa, te ni ka jiniso'o sa ja kuu arca nuu ni yo ka'an Su'si ma, saa ni ka ndanduku sa te ni ka ndani'i sa onde yuku Yagar ma.
19132007	Jín kivi koo o ini ve'e nuu iyo ya a, te jín kuiñi jiti o nuu ja'a ya ma.
19132008	Te jín kuña'a o ya: “Ndokuiñi ni, Su'si Iya Tátnuni, te ne'e ni te jín nu koo o ji'in arca nuu ká'an ni nuu ñayii a, ja káxtnu'u ni tnu'u ndee tnu'u ndatnu ni ma, sukan‑va'a koo ni nuu iyo ja koo ni ma.
19132009	Te ndaka sutu ka jinukuechi nuu ni ma, na jin ndasa'a de ja va'a ja ndaa, te na jin ndusii ini ndaka ñayii ñatuu‑ka na ja u'vi ka sa'a i ma te ka kandija i ja ká'an ni ma.
19132010	Te ja sukan kútoo ni David tee jinukuechi nuu ni a, te máko saxiko ni tee ni kaji maa ni ja kunukuechi de nuu ni ma, kivi nuu ni chiso ni aceite ma xini de ma.”
19132011	Vaa ja ndaa kúu ja Su'si Iya Tátnuni ma chi sa'a ni skuiso ya nuu David ma: “Sa'ya tata ni ma, sa'a sa ja jin nukoo i nuu núkoo ni a.
19132012	Te nú sa'ya ni ma, te jin kandija i ja jin ko sa'a i sukan tátnuni sa a, te kaxtnu'u sa nuu i sukan sa'a sukan kúu sa a, te suu i jin nukoo ni‑kani ni‑jika nuu núkoo ni ja tátnuni ni ma”, kúu ya jiña'a ya David ma.
19132013	Vaa Su'si Iya Tátnuni ma ni kaji ñuu Sion ma, te ni kuu ini ya ja nuu yuku ma koo maa ya.
19132014	Te yukan kúu nuu koo ya ni‑kani ni‑jika, te sa'a ni ka'an ya: “Ya'a koo sa, vaa sukan ni kuu ini sa.
19132015	Te sa'a sa ja vii ja va'a ja jin kuu ñayii ñuu ya'a. Jin ni'i jin tna'a i ndaka nawa ka jiniñu'u i ma. Te ñayii nda'vi ma, koo ja jin kaa i.
19132016	Te sa'a sa ja jin kaku ndaka sutu ma, te sa'a sa ja jin koo sii ini xeen ñayii ñatuu‑ka na ja u'vi ka sa'a i ma.
19132017	Te ya'a sa'a sa ja ndani'i David ma tnu'u ndee tnu'u ndatnu ma, te jâ ni xndu'va sa ñu'u xtnuu nuu tee ni kaji maa sa ja kunukuechi de nuu sa ma, kivi nuu ni chiso sa aceite ma xini de ma.
19132018	Te sa'a sa ja ñayii ñatuu ka kunimani nuu de ma, jin ndandesi nuu i ma te masu jin ni'i ini‑ka i naxe jin sa'a i, kovaa maa de chi ûni vii xeen koo nuu koo de ma.” Sa'a ni ka'an ya nuu David ma.
19133001	¡Jín konde'ya o ja naka vii naka va'a kúu ja vivii jin koo tutu ndaka o ja ni ka nduu o sa'ya Su'si o a, te jin koo sii ini o!
19133002	Kuenda kúu ndute jáxiko asi ka chiso i xini sutu Aarón ma, ja núu de onde ixi yu'u de ma onde sukun sa'ma de ma.
19133003	Xi kuenda kúu yuyu núu yuku nani Hermón ma, te núu i siki yuku nani Sion ma, ja vivii iyo ma. Te sukan kúu nuu ka ndatna'a o ma, vaa yukan tétniñu Iya Tátnuni ma ja vii ja va'a, te sa'a ya ja jin koteku o ni‑kani ni‑jika.
19134001	Jin konde'ya ni maa Iya Tátnuni ma, ndaka ndijin ja ka jinukuechi ni nuu ya ma, te jin ndachiñu'u ni ya, ndaka ni ja ka iyo ni jakuaa ma ve'e Iya Tátnuni ma.
19134002	Jin ndone'e ni nda'a ni a, ja ka iyo ni veñu'u ya a, te jin ndachiñu'u ni Su'si o iya tátnuni nuu o a.
19134003	Te maa iya ni sa'a andivi ma ji'in ñu'ú ya, te onde ñuu Sion ma nuu iyo ya ma, te tétniñu ya ja vii ja va'a ja jin kuta'vi o.
19135001	Jín ndachiñu'u o Su'si o Iya Tátnuni ma. Ndaka o ja ka jinukuechi o nuu Su'si o Iya Tátnuni ma, ñukuun ñukuun jin ndachiñu'u o ya.
19135002	Ndaka o ja ka iyo o ini ve'e Iya Tátnuni ma ji'in nuke'e ve'e Su'si iya tátnuni nuu o a, vivii jín ndachiñu'u o ya.
19135003	Jín kata o nuu Iya Tátnuni ma, vaa iya va'a xeen ini kúu ya. Jín kata o yaa ja ká'an jayiñu'u ja kuu Su'si ma, vaa iya nda'vi ini kúu ya.
19135004	Vaa Su'si o Iya Tátnuni ma chi ni kaji ya sa'ya tata Jacob ma ja na jin ko kuu i sa'ya maa ya ma, te Israel ma ko kuu ñuu maa ya ma.
19135005	Vaa jini sa ja Su'si o ma chi iya ka'nu xeen kúu ya, te suu ya tátnuni nuu ndaka o, te maa in‑ni ya kúu iya tátnuni sana ndaka ja ka ka'an ñayii ma ja su'si i ka kuu ma.
19135006	Vaa ndaka ja kúni Iya Tátnuni ma chi sa'a ya, kúu onde andivi ma, xi nuu ñu'ú ya, xi nuu mar ma, xi onde nuu kunu xeen ma.
19135007	Vaa kúu sa'a ya ja nána viko ni‑ka'nu nuu ñu'ú ya te ndáa andivi ma. Sani te sa'a ya ja jándute ma, sukan‑va'a kuun savi ma. Sani te sa'a ya ja yi'i xen‑xeen tachi ma.
19135008	Vaa maa ya kúu iya ni sa'a ja ni ka ji'i ndaka sayii xinañu'u ndaka ñayii ñuu Egipto ma. Te suni ni sa'a ya ja ndaka kiti yii ni ka kâku xinañu'u ma, ni ka ji'i ti kivi yukan.
19135009	Te suni maa ya ni sa'a ndaka milagru nuu ndaka ñayii ñuu Egipto ma, sukan‑va'a ndo'o neni Faraón ma, ji'in ndaka ñayii ka jinukuechi nuu de ma.
19135010	Te suni maa ya kúu iya ni sa'a ja kua'a ñuu ni ka naa te ni ka ji'i rey ka tatnuni xen‑xeen ma.
19135011	Vaa sukan ni sa'a ya ji'in tee ni yo nani Sehón ma ja ni yo kuu de rey ñuu amorreo ma, te suni sukan ni sa'a ya ji'in tee ni yo nani Og ma ja ni yo kuu de rey ñuu Basán ma, ji'in ndaka tee ni ka yo kuu rey ñuu Canaán ma.
19135012	Te onde sukan ni sa'a ya ma ja ni xnaa ya ñayii yukan ma, te ni ndakua'a ya ñu'ú yukan ja ni ka nduta'vi ñayii ñuu Israel ma.
19135013	Saa vi, Iya Tátnuni, ni‑kani ni‑jika iyo ni, te jin ndaka'án ña'a sa ji'in sa'ya tata sa ma ji'in sa'ya tata i ma, vi Su'si Iya Tátnuni.
19135014	Vaa Iya Tátnuni ma chi ndakan ya kuenda nuu ñayii kúu ñuu ya ma, te kunda'vi ini ya ñayii ka jinukuechi nuu ya ma.
19135015	Kovaa ndaka ja ka ka'an ñayii ni‑ka'nu ñuu ñayivi a ja su'si ka kuu ma chi plata xi oro‑ni ka kuu, tna'a ja ni ka sa'a ñayii ma ji'in nda'a i ma‑ni ka kuu.
19135016	Vaa ka iyo yu'u i, kovaa masu nde kúu jin ka'an i, te ka iyo nduchinuu i, kovaa masu nde kúu jin konde'ya i.
19135017	Suni ka iyo so'o i, kovaa masu nde ka jiniso'o i ja ka ka'an o ma, te ni masu kúu jin xtatachi i ji'in yu'u i ma.
19135018	Te ñayii ka jani ini ja su'si i ka kuu ma te ni ka sa'a i ma, sukan ka kuu ja ni ka sa'a i ma, sukan ka kuu tna maa ñayii ma. Te suni sukan ka kuu tna ndaka ñayii masu ka ndasa'a kuenda te ka kukanu ini i ja su'si i ka kuu ma.
19135019	Ndaka ni ja ka kuu ni ñayii ñuu Israel ma, jin ka'an vii jin ka'an va'a ni ja kuu Su'si o Iya Tátnuni ma. Ndaka ni ja ka kuu ni sa'ya tata Aarón ma, jin ka'an ni ja vii ja va'a ja kuu Su'si o Iya Tátnuni ma.
19135020	Ndaka ni ja ka kuu ni sa'ya tata Leví ma, jin ka'an vii jin ka'an va'a ni ja kuu Su'si o Iya Tátnuni ma. Ndaka ni ja ka yu'u ni ja ká'an Su'si o Iya Tátnuni ma te ñatuu ka sa'a‑ka ni ja u'vi ma, jin ka'an vii jin ka'an va'a ni ja kuu ya.
19135021	Te onde ñayii ka iyo yuku nani Sion ma, na jin ka'an i ja vii ja va'a ja kuu Su'si o Iya Tátnuni ma, iya iyo ini ñuu Jerusalén ma. ¡Aleluya!
19136001	Jín ndachiñu'u o Su'si o iya tátnuni nuu o a, vaa iya va'a ini kúu ya, te ni‑kani ni‑jika nda'vi ini ya sa'ya ya ma.
19136002	Jín ndachiñu'u o Su'si o iya téku ma sana ja ka ka'an i ja su'si i ka kuu ma, vaa Su'si ndija ma chi ni‑kani ni‑jika nda'vi ini ya sa'ya ya ma.
19136003	Jín ndachiñu'u o Su'si o iya tátnuni‑ka sana tee ka tatnuni ma, vaa ni‑kani ni‑jika nda'vi ini ya sa'ya ya ma.
19136004	Jín ndachiñu'u o maa in‑ni iya kúu sa'a milagru ma, vaa ni‑kani ni‑jika nda'vi ini ya sa'ya ya ma.
19136005	Jín ndachiñu'u o maa iya ni jani va'a ini naxe ko kuu andivi ma te ni sa'a ya ma, vaa ni‑kani ni‑jika nda'vi ini ya sa'ya ya ma.
19136006	Jín ndachiñu'u o maa iya ni ndasunkani ñu'ú a nuu ñu'u kua'a ndute ma, vaa ni‑kani ni‑jika nda'vi ini ya sa'ya ya ma.
19136007	Vaa maa ya ni sa'a ja na'nu ka tnuu ñuu ñayivi a nduu ma ji'in jakuaa ma, vaa ni‑kani ni‑jika nda'vi ini ya sa'ya ya ma.
19136008	Vaa maa ya ni sa'a kandii ma, ja tnuu i nduu ma ñuu ñayivi a, vaa ni‑kani ni‑jika nda'vi ini ya sa'ya ya ma.
19136009	Te suni maa ya ni sa'a yoo ma ji'in tiuxini ma, ja jin kotnuu i jakuaa ma, vaa ni‑kani ni‑jika nda'vi ini ya sa'ya ya ma.
19136010	Jín ndachiñu'u o iya ni sa'a ja ni ka ji'i ndaka sayii xinañu'u ñayii ñuu Egipto ma, vaa ñatuu ni ka kandija i ya ma, vaa ni‑kani ni‑jika nda'vi ini ya sa'ya ya ma.
19136011	Te suni maa ya ni ndene'e sa'ya tata Israel ma ja ka kuu i ñuu maa ya ma ne'un ñayii ñuu Egipto ma, vaa ni‑kani ni‑jika nda'vi ini ya sa'ya ya ma.
19136012	Ji'in tnu'u ndee tnu'u ndatnu ya ma, te ni skuili ya nda'a ya ma ja ni ndene'e ya ñuu ya ma, vaa ni‑kani ni‑jika nda'vi ini ya sa'ya ya ma.
19136013	Te suni maa ya ni sa'a ja ni te'nde sasava nuu ndute Mar Rojo ma te ni ndanune ichi jin koo i ma, vaa ni‑kani ni‑jika nda'vi ini ya sa'ya ya ma.
19136014	Te ni sa'a ya ja ni nduu ñu'ú yichi nuu ni ka jika i ja ni ka ya'a i ma, vaa ni‑kani ni‑jika nda'vi ini ya sa'ya ya ma.
19136015	Te maa ya ni sa'a ja ni ndatna'a nuu ndute ma, te ni ka kêe koo Faraón ma ji'in ndaka soldado de ma nuu Mar Rojo ma, vaa ni‑kani ni‑jika nda'vi ini ya sa'ya ya ma.
19136016	Jin ndachiñu'u ni maa iya ni yo jito va'a ñayii ñuu ya ma ichi nuu masu nawa iyo kuiti ma, vaa ni‑kani ni‑jika nda'vi ini ya sa'ya ya ma.
19136017	Iya ni ja'ni ndaka rey ñuu na'nu ma, sukan‑va'a jin kaku ñayii ñuu ya ma, vaa ni‑kani ni‑jika nda'vi ini ya sa'ya ya ma.
19136018	Iya ni ja'ni rey ka tatnuni‑ka ma, sukan‑va'a jin kaku ñayii ñuu ya ma, vaa ni‑kani ni‑jika nda'vi ini ya sa'ya ya ma.
19136019	Jin ndachiñu'u ni iya ni ja'ni rey ñuu amorreo ma ja nani de Sehón ma, sukan‑va'a jin kaku ñayii ñuu ya ma, vaa ni‑kani ni‑jika nda'vi ini ya sa'ya ya ma.
19136020	Iya ni ja'ni rey tátnuni ñuu Basán ma, ja nani de Og ma, sukan‑va'a jin kaku ñayii ñuu ya ma, vaa ni‑kani ni‑jika nda'vi ini ya sa'ya ya ma.
19136021	Jin ndachiñu'u ni iya ni ndakua'a ñu'ú ndaka tee ya'a nuu ñayii ñuu ya ma, vaa ni‑kani ni‑jika nda'vi ini ya sa'ya ya ma.
19136022	Iya ni ndaskuta'vi ñu'ú ñuu yukan nuu sa'ya tata Israel ma, ñayii ka jinukuechi nuu maa ya ma, vaa ni‑kani ni‑jika nda'vi ini ya sa'ya ya ma.
19136023	Te suni maa ya kúu iya ni ndaka'án ña'a nuu ka ndo'o ka neni o ma, vaa ni‑kani ni‑jika nda'vi ini ya sa'ya ya ma.
19136024	Te ni ndatava ña'a ya nuu nda'a suchi ñatuu ka kunimani nuu o ma, vaa ni‑kani ni‑jika nda'vi ini ya sa'ya ya ma.
19136025	Te maa ya kúu iya táa ja ka jaa ndaka o ja ka teku o a, te suni wa'a ya ja ka jaa ndaka kiti ka iyo ñuu ñayivi a, vaa ni‑kani ni‑jika nda'vi ini ya sa'ya ya ma.
19136026	Jín ndachiñu'u o Su'si o iya iyo onde andivi ma, vaa ni‑kani ni‑jika nda'vi ini ya sa'ya ya ma.
19137001	Yu'u yute ñuu Babilonia ma ni ka yo nukoo sa, te ni ka yo nda'yu sa ja ka ndaka'án sa ñuu Sion ma.
19137002	Te ne'un tnu jatnu ma ni ka yo jata kaa sa arpa yutnu ka tee sa yaa ma.
19137003	Te ñayii ni ka jeka ña'a ja jin kunukuechi sa nuu i ma, ni ka yo ka'an i ja na jin kata sa. Te ndaka maa ñayii ni ka xtandee ndaka ja ka neva'a sa ma ka ka'an ja jin kata sii ini sa, te sa'a ni ka yo ka'an i: “Jin kata ni jaku yaa ka jita ni ñuu Sion ma”, ka kuu i ka ka'an i.
19137004	Saña chi masu jin kata sa yaa ka jita sa nuu maa Su'si Iya Tátnuni ma in‑ka ñuu nuu masu ñuu sa kúu ma.
19137005	Ñuu Jerusalén, nuna kenda ja ndunaa ña'a ri, na yichi nda'a kua'a ri a.
19137006	Te yaa ri a na ndatnii tna'a ji'in nda'nda ri a, nú ma ndaka'án ña'a ri, vi ñuu Jerusalén, te nú ora iyo sii ini ri ma, te ñatuu ndaka'án ña'a ri te na ndo'o maa ri sukan.
19137007	Su'si Iya Tátnuni, ndaka'án ni sukan ni ka ka'an ñayii ñuu Edom ma nuu ni ka xnaa ñayii ma ñuu Jerusalén ma, ja sa'a ka kayu'u i ma: “Jin xnaa ni, jin xnaa ni, onde nuu ni ka keja'a i ni ka chutna'a i ma, jin xnaa ni”, ka kuu i ka kayu'u i ma.
19137008	Ñayii ñuu Babilonia, suni jin xnaa tna ña'a i ndijin. Ja vava'a kó kuu ñayii kenda te ndasa'a ña'a i sukan ni ka sa'a ña'a ni ma.
19137009	Ja vava'a kó kuu ñayii tnii suchi kuechi ni a te skana ndee i suchi a nuu toto ma te jin kûu i.
19138001	Su'si maa sa, ni‑yu'u ni‑anua sa ndachiñu'u ña'a sa, visi ka nde'ya ña'a maa ja ka tatnuni ñuu ñayivi ya. Kovaa nuu maa ni kata sa salmo, vaa maa ni kúu Su'si ndija.
19138002	Jinkoo jiti sa ini veñu'u ii ni a, te ndaka'an ndakachi sa sukan nda'vi ini ni a, vaa maa ni, vi Su'si, chi sa'a ni sukan ká'an ni ma, te kua'a ñayii, ka ndakunitnuni i ndaka sukan sa'a sukan kúu ni a sukan ká'an tnu'u maa ni a, te ka ndachiñu'u ña'a i.
19138003	Vaa kivi ni ndakune'e ña'a sa ma chi ni chindee ña'a ni, te ni ndani'i ini anua sa ya tnu'u ndee tnu'u ndatnu.
19138004	Ndaka rey ka iyo ñuu ñayivi a, jin ndachiñu'u ña'a de maa ni, vi Su'si, vaa ni ka jiniso'o de sukan ká'an ni ma.
19138005	Te jin kata de te jin ndaka'an de tnu'u ni kaxtnu'u maa ni a, vaa jayiñu'u maa ni a chi ja ka'nu xeen kúu.
19138006	Vaa Su'si Iya Tátnuni, iya iyo onde sukun ma kúu ni, te ndí ini ni ja jin kuu ñayii nda'vi ma. Kovaa jika‑ni nde'ya ni ñayii ka jani ini ja maa i ka kuu‑ka ma.
19138007	Vaa nú iyo yika sa nuu tnundo'o ma chi maa ni sa'a ja kaku sa te koteku sa. Vaa skuili ni nda'a ni ji'in tnu'u ndee tnu'u ndatnu ni ma, te sa'a ni ja kaku sa nuu ñayii ka kuni u'vi nuu sa ma te ka ndakiti ini i nuu sa ma.
19138008	Iya Tátnuni, maa ni chi sa'a ni sukan ni jani ini ni ja sa'a ni ja kuu sa ma. Su'si, tnu'u nda'vi ini ni a chi ni‑kani ni‑jika iyo, te máko xndoo nda'vi xndoo kee ña'a ni saña ja kúu sa ñayii ni sa'a maa ni ji'in nda'a ni a.
19139001	Su'si maa sa, maa ni kúu iya jitotnuni ña'a, te jini ña'a ni.
19139002	Maa ni jini ña'a nuu núkoo núkuiñi sa. Visi onde jika ma iyo sa, kovaa jini ni nawa jani ini sa.
19139003	Maa ni, vivii jito ña'a ni ndenu kua'an ndenu vee sa. Nawa sa'a nawa kúu sa, ndaka tu'u jini ni.
19139004	Vaa visi ñatuu ka'an‑ka sa, kovaa maa ni, vi Su'si, chi jâ jini ni nawa jani ini sa ja ka'an sa ma.
19139005	Vaa ichi nuu sa ichi yata sa iyo ni, te nda'a ni a iyo siki sa a.
19139006	Te ndaka sukan sa'a sukan kúu ni ma, masu kuu ndaka'an sa ndaka, vaa kua'a xeen ja sa'a ni ja kuu sa, ni masu kuu jaku'ni ndi'i ini sa ja sukan va'a ini ni a.
19139007	¿Ndenu ki'in sa ja ma kuni ña'a Xtumani maa ni a? ¿Nde ichi kunu sa, ja ki'in sa in nuu ñatuu ni iyo?
19139008	Nuna kaa sa onde andivi ma, te yukan iyo maa ni, te nuna kêe sa onde kunu kunu chii ñu'ú a, te koo sa yukan, kovaa onde yukan, te nde'ya ña'a ni.
19139009	Te nute kuu ndava sa te ki'in sa onde in‑ka yu'u mar ma te koo sa yukan,
19139010	te visi onde yukan chi skuili ni nda'a kua'a ni a, te ndatnii ña'a ni, te ndaskaka ña'a ni ichi va'a ma, te ni masu ndaxsiaa‑ka ña'a ni.
19139011	Visi na ka'an sa ja masu kuni ña'a ni nuu nee xeen ma, kovaa onde yukan chi xtnuu ni ñu'u maa ni ma nuu iyo sa ma, te kuni ni nawa sa'a sa ma.
19139012	Vaa visi nuu nee ma, masu nawa kuyu'u nuu maa ni. Vaa jakuaa ma chi ndii sukan ndii nduu ma, te nuu nee ma ji'in nuu ndu'va ñu'u ma chi inuu‑ni ka kuu i nuu maa ni, vi Su'si.
19139013	Vaa maa ni ni sa'a ni‑ka'nu yikikuñu sa a, te maa ni ni sa'a ña'a onde chii si'i sa ma.
19139014	Te maa sa chi ndachiñu'u ña'a sa, vaa vivii ni sa'a ña'a ni, vaa vivii kúu ja ni sa'a ni a, jani ini sa, vi Su'si, te kúu sii ini xeen sa, te vitna chi jâ ni jaku'ni vava'a ini sa ja maa ni ni sa'a ña'a.
19139015	Maa ni ni jini naxe ni kuva'a yikikuñu sa a, nani yikuu ka jakona'a yiki sa a, nani ve jin kua'nu yiki sa a nuu iyo yu'u ma onde chii si'i sa ma, sukan yu'u iyo chii ñu'ú ma nuu ñunee sa ma.
19139016	Kovaa maa ni chi nde'ya nde'ya‑ni ña'a ni sukan ve kuva'a yikikuñu sa ma, te nuu libru ni ma jâ yoxtnee ndaka kivi koteku sa ma, visi ñatuu kâku‑ka sa ma.
19139017	¡Naka vivii kúu ja jani ini ni ja kuu sa, vi Su'si maa sa! Kua'a xen‑xeen kúu, nuna ndasa'a sa kuenda.
19139018	Vaa nuna ndaka'vi sa ja sa'a ni ja kuu sa ma chi jini sa ja kua'a xeen‑ka kúu sana ñuti ma. Te visi na kusu sa te ndoto sa, te iyo sa ji'in ni, vi Su'si.
19139019	Su'si maa sa, ja ndaa kúu ja ndijin chi sa'a ni ja jin kûu ñayii ka sa'a ja u'vi ma, te xtandiyo ni ñayii ka ja'ni in‑ka ñayii ma nuu iyo sa a.
19139020	Vaa ka ka'an u'vi i ja kuu ni. Vaa ndaka ñayii ñatuu ka kunimani nuu ni ma chi visi ka ndakune'e ña'a i, kovaa masu nde jiniñu'u ja ka sa'a i ma.
19139021	Iya Tátnuni, saña chi ndákiti xeen ini sa nuu ñayii ka saxiko ña'a ndijin ma. Te ûni ndákiti xeen ini sa nuu ñayii ñatuu ka kunimani nuu ni ma, vi Su'si.
19139022	Ûni ñatuu kúnimani kuiti sa nuu i, te ûni saxiko sa i.
19139023	Te kototnuni ña'a ni, vi Su'si, te kuni ni ja ñu'u ini anua sa a, te kototnuni ni janitnuni sa a, te kuni ni ja jani ini sa a.
19139024	Te nú kua'an sa ichi u'vi ma, má kua'a ni tnu'u, su'va ndaskaka ña'a ni ichi nuu koteku sa ni‑kani ni‑jika ma, vi Su'si.
19140001	Su'si Iya Tátnuni, sa'a ni ja na kaku sa nuu nda'a ñayii sa'a ja u'vi ma, te ko koto va'a ña'a ni. Sa'a ni ja na kaku sa nuu nda'a ñayii ja ndimaa jin kanaa i ka kuni i ma,
19140002	nuu ndaka ñayii ja ndi‑kivi ndi‑kivi ka ñu'u ini i ja jin sa'a ña'a i ja u'vi ma. Vaa ndi‑kivi ndi‑kivi ka nduku i ja jin kanaa i ma.
19140003	Vaa yaa i ma, sukan ka kuu yaa koo ma ka kuu, te tnu'u ka ka'an i ma ka kuu sukan kúu venenu koo ma.
19140004	Su'si, ko koto va'a ña'a ni ja na kaku sa nuu nda'a ñayii ndimaa ja u'vi ka sa'a i ma. Sa'a ni ja na kaku sa nuu nda'a ñayii ndimaa jin kanaa i ka kuni i ma. Vaa ka kuni i ja kóto naxe jin sa'a i te kotuu sa ma.
19140005	Ñayii yukan, ja ka jani ini i ja maa i ka kuu‑ka ma, ka jito yu'u ña'a i, te ka sa'a i in nuu ka kuni i ja na kêe sa te jin ke'en su'va ña'a i.
19140006	Kovaa saña chi ni jiña'a sa nuu Iya Tátnuni ma sa'a: “Maa ni kúu Su'si sa, te koniniso'o ni ja káyu'u sa ndákune'e ña'a sa a”, kúu sa jiña'a sa ya.
19140007	Su'si sa Iya Tátnuni, maa ni iyo tnu'u ndee tnu'u ndatnu ja sa'a ni ja kaku sa nuu ja u'vi ma, vaa maa ni ni jasi xini sa a, te ni kaku sa kivi ni ka kanaa sa ji'in ñayii ñatuu ka kunimani nuu sa ma.
19140008	Su'si Iya Tátnuni, máko kua'a ni tnu'u ja ko kuu sukan ka ñu'u ini ñayii ka sa'a ja u'vi ma, te máko kua'a ni tnu'u ja jin sa'a i sukan ka jani ini i ma, sukan‑va'a máko jin ko kuvixi i ja ni kuu ni ka sa'a i ndaka ja ka jani ini i ma.
19140009	Te ndaka ñayii ni ka ndakonduu ña'a ma te ka ka'an ndeva'a i ja kuu sa ma, te ndaka sukan ka ka'an maa i ma jín nukun‑tuu maa i.
19140010	Te jín kêe koo maa ñayii yukan onde kunu ma onde nuu nee ma, te ndájinu ñu'u i'ni ma siki i, te jín kayu i.
19140011	Te ñayii ká'an tnu'u in‑ka ñayii ma, másu konukuiñi va'a i ñuu ñayivi ya, vaa ja u'vi ma chi ndanduku i ñayii sa'a ja u'vi ma, sukan‑va'a xnaa i ñayii yukan.
19140012	Kovaa saña chi jini sa ja Su'si o Iya Tátnuni ma chi kunda'a maa ya ndaka sukan ndó'o néni ñayii kándija ya ma, te sa'a ya ja jin kendoo va'a i te ñatuu nawa ko ka'nu ndee ja ma jin ni'i i nawa ka jiniñu'u i ma.
19140013	Te ja ndaa ndija kúu ja ñayii ka sa'a ja va'a ja ndaa ma chi jin ndachiñu'u ña'a i maa ni, te jin koo i nuu iyo ni a, vaa ni ka sa'a i ja va'a ma, vi Su'si.
19141001	Su'si Iya Tátnuni, maa ni ndákune'e sa. Koniniso'o ni ora na kakan‑ta'vi sa ma, te kii kunu tna ni, ki chindee ña'a ni.
19141002	Te ndaka ja jikan‑ta'vi sa ma na kenda onde nuu iyo ni a sukan kénda xiko ja jáxiko asi ka ndataa ñayii ma. Te kó kuu ja ndóne'e sa nda'a sa ya ora jikan‑ta'vi sa ma nuu ni ma, sukan kúu ja va'a ka ndataa ñayii ma ora jañini ma.
19141003	Su'si Iya Tátnuni, jikan‑ta'vi sa nuu ni ja kasi ndee kasi ndoso ni yu'u sa ya, te máko ndakune sa yu'u sa a te ko ka'an sa in ja masu kuatniñu.
19141004	Te máko kua'a ni tnu'u ja ko kani ini sa ja u'vi ma, te ni a máko kua'a ni tnu'u ja ko sa'a sa ja u'vi te kuiso kuechi sa nuu ni, ni a ko ketna'a ini sa ji'in ñayii ka sa'a ja u'vi ma te ko kaa sii ini sa ji'in i xita nuu ka ndatna'a i ja ka jaa i xita ma, vi Su'si.
19141005	¡Naka vii naka va'a ko kuu ja ñayii sa'a ja va'a ja ndaa ma, te suu i jin ko kuu ñayii jin ndaka'an‑so'o nuu sa a, nú masu va'a‑ni sa'a sa ma! Chi ja sukan ma chi kuenda tnu'u ja sukan kúu ndute jáxiko asi ka chi'i ñayii ma maa i ma ko kuu ja ndaka'an‑so'o ñayii ma nuu sa ma. Te saña chi koniniso'o sa ja ndaka'an ja ndakachi i nuu sa ma, te ma saxiko sa, vi Su'si. Visi tnundo'o xeen sukan jin ndaka'an‑so'o i ma, kovaa saña chi kakan‑ta'vi kakan‑ta'vi sa nuu ni ja ñayii ka sa'a ja u'vi ma, te máko jin ko sa'a‑ka i, vi Su'si.
19141006	Te tee ka tatnuni nuu ñayii ka sa'a ja u'vi ma chi jin kun‑kava de onde sukun nuu ka iyo de ma, te jin kuni de ja tnu'u ká'an sa ya chi tnu'u ndaa tnu'u ndija kúu.
19141007	Te sa'a‑nka jin ka'an de: “Ni ka jitenuu, ni ka jiteni'ni yiki o a nuu ñu'ú ya, te ni ka sakanuu, ni ka sakani'ni i. Sukan kúu ora ndáta'vi ndásaka tee jitu ma itu de ma, sukan ni ka jitenuu, ni ka jiteni'ni yiki o ma yu'u yavi nuu ka yinee o a”, jin ka'an de.
19141008	Kovaa saña, vi Su'si Iya Tátnuni, nuu maa ni kúkanu ini sa, te ko koto va'a ni anua sa ya, te máko xndoo ña'a ni nuu ja u'vi ma.
19141009	Chindee ña'a ni ja na kaku sa nuu ja ni ka satu'va ñayii ka sa'a ja u'vi ma ja jin ke'en su'va ña'a i ma.
19141010	Su'va na jin ndê koo maa i nuu ni ka satu'va i ja jin ke'en su'va ña'a i ma, nani saña chi ya'a ndita sa kua'an sa, vi Su'si.
19142001	Ndakune'e jajaa sa Iya Tátnuni ma, te jajaa kuña'a sa ya ja na kunda'vi ini ña'a ya.
19142002	Te nuu maa ya sonee sa ndaka sukan ndó'o néni sa ya, te kuni ya sukan tnána u'vi sa ya.
19142003	Ora kúxii kúnda'vi ini sa ma, vi Su'si, te ñatuu ní'i ini‑ka sa nawa sa'a sa ma, kovaa maa ni chi jini ni ja ichi kua'an sa ma chi ichi nuu ni ka satu'va i ja jin ke'en su'va ña'a i ma kúu.
19142004	Te ni ndakonenuu sa ichi xiñi sa ma, te ñatuu na in nde iyo i ja chindee ña'a i, ni‑in ñayii ñatuu ndí ini ja kuu sa a.
19142005	Kovaa kuiti nuu maa‑nka ni jikan‑ta'vi sa ja chindee ña'a ni. Chukan kúu ja sa'a ká'an sa nuu ni: “Iya Tátnuni, maa ni kúu nuu kuu chu'u sa, te maa ni kúu iya chíndee chítuu ña'a nani iyo sa ñuu ñayivi a.
19142006	Te koniniso'o ñukuun ni ja káyu'u sa ndánduku ña'a sa ja na chindee ña'a ni a, vi Su'si, vaa ve kuita kuiti sa. Te chindee ña'a ni ja na kaku sa nuu nda'a ñayii ka sondikin ña'a ya, vaa ka iyo‑ka tnu'u ndee tnu'u ndatnu i sana saña.” Sa'a ni ká'an sa nuu ni.
19142007	Sa'a ni ja na ndayaa ini anua sa ya, vaa kuenda tnu'u ja yinee va'a i in vekaa jini sa, sukan‑va'a na kuu ndachiñu'u ña'a sa. Te sukan, te ñayii ka sa'a ja va'a ja ndaa ma chi ki koo i ki ndi tna'a ña'a i ja jin kuni i sukan ni kunda'vi ini ña'a ni a, vi Su'si.
19143001	Su'si sa Iya Tátnuni, koniniso'o ni sukan jikan‑ta'vi sa nuu ni a, te koniniso'o ñukuun ni ndaka ja ká'an ja káchi sa nuu ni a, te ndakone'e ni ja jikan‑ta'vi sa a, vaa kúkanu ini ña'a sa ja ndimaa sa'a ndaa sa'a ndija ni.
19143002	Te saña ja jinukuechi sa nuu ni a, nú nde a masu va'a‑ni ni sa'a sa ma, sakanu ini ña'a ni, vaa masu na in kuu ka'an i ja masu na kuechi i nuu maa ni a, vi Su'si.
19143003	Vaa ñayii ñatuu ka kunimani nuu sa ma chi ka sondikin ña'a i, te ka kuni i ja kotuu sa te koo jika sa nuu ni a, te ka xtetuu ña'a i ja na ko sa'a sa sukan ka sa'a ñayii ka iyo nuu nee ma ja ñatuu ka kandija ña'a i maa ni ma, te ka kuni i ja ndo'o sa sukan ni ka ndo'o ñayii ni ka ji'i onde ndende kii ma te ni ka skenaa i maa i ma.
19143004	Te ini anua sa ya chi jâ ni kuita kuiti i, te ñatuu ní'i ini‑ka sa nawa sa'a sa.
19143005	Te ndáka'án sa sukan ni sa'a, ni kuu ni onde xi'na‑ka ma, te ndákani ndáka'vi ini sa ndaka sukan ni sa'a maa ni ma.
19143006	Te chukan kúu ja nuu maa ni ndóne'e sa nda'a sa ya, vaa jiniñu'u ña'a sa, sukan jiniñu'u ñu'ú yichi ma ndute ma.
19143007	Iya Tátnuni, ndakone'e kunu ni ja jikan‑ta'vi sa ya, vaa ve kuita sa. Máko chu'u ni ja ma chindee ña'a ni, vaa ma kundee sa, te nasa yukan, te kûu sa sukan ni ka ji'i ñayii ma te skenaa sa maa sa.
19143008	Ora xtnee ne'e ma, kaxtnu'u ni sukan kútoo ña'a ni a, vaa maa ni kúkanu ini sa ja chindee ña'a ni. Kaxtnu'u ni naxe ko sa'a ko kuu sa, vaa nuu nda'a maa ni iyo anua sa ya.
19143009	Chindee ña'a ni ja na kaku sa nuu ñayii ñatuu ka kunimani nuu sa ma, vaa nuu maa ni kúu nuu kuu chu'u sa te kaku sa.
19143010	Kaxtnu'u ni nuu sa sukan játna ini ni ja ko sa'a sa nuu ni a, vaa maa ni kúu Su'si sa, te maa Xtumani maa ni a na skaka ña'a ichi ndaa ichi va'a ma.
19143011	Te ja maa ni, vi Su'si, te sa'a ni ja koteku sa, vaa iya va'a ini kúu ni, te ndene'e ña'a ni nuu tnundo'o tnuneni iyo sa ya.
19143012	Te sukan kúnda'vi ini ña'a ni a, te xnaa ni ñayii ñatuu ka kunimani nuu sa ma. Ûni xnaa ndija ni ñayii ñatuu ka kunimani nuu sa ma, vaa saña chi ñayii jinukuechi nuu maa ni kúu sa, vi Su'si.
19144001	¡Naka vii naka va'a ini Su'si iya tátnuni nuu sa a! Vaa vivii jito va'a ña'a ya, te ñatuu nawa ndo'o sa. Te maa ya kúu iya kaxtnu'u nuu sa naxe ko sa'a ko kuu sa, sukan‑va'a kundee sa nuu ñayii kenda koo ja jin kanaa i ji'in sa ma.
19144002	Te maa ya kúu iya ka ketna'a ini ji'in sa, te kútoo ña'a ya, te másu xndoo ña'a ya, vaa maa ya sa'a ja kaku sa nuu ja u'vi ma, vaa sukan kúu in ve'e sukun kúu ya, te kuu chu'u sa, sukan‑va'a kaku sa nuu ñayii ñatuu ka kunimani nuu sa ma. Te kúkanu ini sa ja maa ya kúu iya jasi ndee jasi ndoso ña'a ja ñatuu ni‑in ja u'vi kaki'i ña'a, te maa ya kúu iya sa'a ja sava‑ka ñuu ma, kúu tátnuni sa nuu i.
19144003	Su'si Iya Tátnuni, ¿nawa kúu ñayii ma ja ndí ini xeen ni ja ko koto ni i? ¿Te nawa kúu ñayii ma ja kúnda'vi ini ni i te kútoo ni i?
19144004	Ñayii ya chi sukan kúu ja jaka ini o ma‑ni sukan‑ni kúu i, vaa ja téku i a chi sukan‑ni kúu kuanda'vi ma‑ni sukan‑ni kúu i ja nunuu‑ni iyo i ñuu ñayivi a.
19144005	Iya Tátnuni, ndakune ni andivi a, te nuu ni kii ni nuu iyo yuku a, te sa'a ni ja kana ñu'ma.
19144006	Ji'in kuji ni a, te skana ni flecha ni a ichi andivi a, te jándute, sukan‑va'a jín koyu'u ñayii ñatuu ka kunimani nuu ni a, te jín kuitenuu i jín koo i.
19144007	Onde sukun a onde nuu iyo ni a, te skuili ni nda'a ni a, te chindee ña'a ni ja na kaku sa nuu ñayii masu ka jini ña'a i saña ma, vaa sukan kúu ndute kua'a ñu'u nuu mar ma, sukan îyo ka kuu i,
19144008	vaa ñayii ya'a, másu ka ka'an ndaa i chi ûni ka ndone'e i nda'a kua'a i ma ja ka xnda'vi i in‑ka ñayii ma.
19144009	Kovaa saña, vi Su'si Iya Tátnuni, chi kata sa yaa jaa nuu ni, te tee sa salterio ma, te kata sa yaa ká'an ja sukan vii va'a ini maa ni, vi Su'si.
19144010	Vaa maa ni chi sa'a ni ja ka kundee rey ma, te sukan ni sa'a ni ja ni kaku David ma tee ni yo jinukuechi nuu ni a, te ñatuu ni ka ja'ni ña'a ñayii ñatuu ni ka yo kunimani nuu de ma.
19144011	Te suni sa'a ni ja na kaku tna sa nuu ñayii in‑ka ñuu ma, ja masu ka ka'an ndaa i ma, te ûni ka ndone'e i nda'a i ma ja ka xnda'vi i in‑ka ñayii ma.
19144012	Te sa'a ni ja sayii sa ma, te vivii jin koo i nuu ni ma sukan ka kuu yutnu vivii ve jin kua'nu ka iyo nuke'e veñu'u ni ma, te sasi'i sa ma, sa'a ni ja vivii na jin ko kuu i, sukan vivii ka ndaa ja ka yituu veñu'u ni ma.
19144013	Te sa'a ni ja yaka nuu ka ñu'u ndaka ja jin kaa sa ma, ûni na ku'un chitu i. Te ndaka kiti ka jaan tata sa ma, na jin kukua'a xeen ti, te kua'a xen‑xeen ja na jin koneva'a sa nuu ñu'ú nuu ka iyo sa a.
19144014	Te xndiki sa ma, na jin koo ndee jin koo ndatnu ti ja jin satniñu ti, te ñatuu na in kenda ja sakui'na i ichi ka jika sa a, sukan‑va'a ñatuu na in koyu'u ja kee i ndenu ki'in i ma.
19144015	Ja vii ja va'a kúu ñayii kúu ñuu Su'si Iya Tátnuni ma, vaa ndaka cha'a koneva'a i.
19145001	Ndimaa ndaka'an ndakachi sa ja maa ni kúu Rey tátnuni, vi Su'si, te ni‑kani ni‑jika ndachiñu'u ña'a sa.
19145002	Ndi‑kivi ndi‑kivi ndaka'an ndakachi sa ja vii ja va'a sa'a ni ma, te ndimaa ndachiñu'u ña'a sa ni‑kani ni‑jika.
19145003	Ka'nu xeen maa Iya Tátnuni ma, te maa ya iyo ja ndachiñu'u xen‑xeen o, te ni masu kuu naxe ka'an‑nka o ja iya ka'nu xen‑xeen kúu ya.
19145004	Te ndaka jichi sa'ya tata ñayii ma, jin ndaka'an jin ndakachi i ndaka tu'u ja sa'a ja kúu ni a, te jin ndachiñu'u ña'a i, vi Su'si.
19145005	Te jin ndaka'an jin ndakachi i jayiñu'u ni ma, ji'in ja sukan kanuu ni a. Te maa sa chi ndakani ndaka'vi ini sa ndaka ja sa'a ja kúu ni a.
19145006	Te ndaka ñayii ma, jin kuatnu'u ini ña'a i ndaka ja sa'a ni ma, vi Su'si, te jin ndaka'an jin ndakachi i sukan vii sukan luu kúu ja sa'a ni ma. Te maa sa ndaka'an ndaka tu'u ja sa'a ja kúu ni ma, vi Su'si.
19145007	Te ndaka ñayii ma jin ndakune'e sukan va'a xen‑xeen ini ni ma, te jin kata i, te jin ndachiñu'u ña'a i, vaa maa ni kúu iya sa'a ndaa sa'a ndija ma.
19145008	Iya nda'vi xen‑xeen ini kúu Iya Tátnuni ma, te kuee ndákiti ini ya, te ka'nu xen‑xeen ini ya.
19145009	Iya va'a xeen ini kúu Iya Tátnuni ma nuu ndaka o, te vivii jito ya ndaka tu'u ja ni sa'a ya ma.
19145010	Te jín ndachiñu'u ña'a ndaka ja ni sa'a ni ma, vi Su'si Iya Tátnuni, te ndaka ñayii ñatuu na ja u'vi ka sa'a i ma, na jin ka'an vii jín ka'an va'a i ja kuu ni, vi Su'si.
19145011	Jín ka'an i sukan tátnuni ni ma ji'in sukan iyo jayiñu'u ni ma, te suni jín ndaka'an tna i sukan iyo tnu'u ndee tnu'u ndatnu ni ma, vi Su'si.
19145012	Sukan‑va'a jín kuni ndaka ñayii ma sukan iyo tnu'u ndee tnu'u ndatnu ni ma, te kúu sa'a ni ndaka ma, ji'in sukan iyo jayiñu'u ni ma, ji'in sukan iyo ja tátnuni ni ma.
19145013	Vaa maa ni chi ni‑kani ni‑jika tátnuni ni nuu ndaka tu'u ja ni sa'a ni ma, te maa ni tátnuni nuu ndaka jichi sa'ya tata ñayii ma, vi Su'si.
19145014	Te maa ni chi chíndee chítuu ni ndaka ñayii ka kuxii ka kunda'vi ini ma, te ndókani ni ndaka ñayii ka xtaya ma.
19145015	Te ndaka ja ka teku ja ni sa'a maa ni ma, vi Su'si, ka ndonenuu i nuu iyo ni a, vaa ka kukanu ini ña'a i ja maa ni kua'a ja jin kaa i ora ka jiniñu'u i ma.
19145016	Te ndákune ni nuu nda'a ni a, te tétniñu ni kua'a xeen ja vii ja va'a nuu ndaka ja ka teku ka iyo ñuu ñayivi a, vi Su'si.
19145017	Ndaka cha'a sa'a kúu Iya Tátnuni ma, te ka jini o ja iya sa'a ndaa sa'a ndija kúu ya, te ndaka ja sa'a ja kúu ya ma, te káxtnu'u ya ja nda'vi xeen ini ya.
19145018	Iya Tátnuni ma chi iyo yatni ya nuu ka iyo ndaka ñayii ka ndakune'e i ya ma, nuu ka iyo ndaka ñayii ni‑yu'u ni‑ini i ka ndakune'e ndija i ya ma.
19145019	Te ndaka ñayii ka kandija ja ká'an ya ma chi ndákone'e ya ja ka jikan‑ta'vi i ma, te sa'a ya ja jin kaku i nuu ja u'vi ma, vaa ka ndi ini i ja masu jin sa'a i ja u'vi ma, vaa ka na'a i ja iya ndákan kuenda kúu ya.
19145020	Iya Tátnuni ma chi jito va'a ya ndaka ñayii ka kutoo i ya ma, kovaa xnaa ya ndaka ñayii ndimaa ja u'vi ka sa'a i ma, vaa ñatuu ka kandija i ja ká'an ya ma.
19145021	Te maa sa chi ndaka'an ndakachi sa jayiñu'u Iya Tátnuni ma, te ndaka ñayii ma, na jin ka'an vii jín ka'an va'a i ja kuu Su'si o iya ñatuu na ja u'vi sa'a ni‑kani ni‑jika ma.
19146001	Yo'o chi ûni ni‑yu'u ni‑anua o ndáchiñu'u o Su'si iya tátnuni nuu o a.
19146002	Kata sa te ndachiñu'u sa Su'si iya tátnuni nuu o a nani téku sa a.
19146003	Máko kukanu ini ni ñayii ka ndanuu ma, vaa masu nawa jin sa'a i ja kaku ni nuu ja u'vi ma, vaa ñayii‑ni ka kuu i.
19146004	Vaa kivi jin kûu tna i ma chi ñuyaka‑nka‑ni jin nduu i, te yukan‑ni, te ni ka naa ja ni ka yo jani, ni ka yo ka'vi ini i ja jin sa'a i ma.
19146005	¡Kovaa naka vii naka va'a‑ka kúu ñayii kúkanu ini Su'si ni yo kukanu ini tee ni yo kuu Jacob ma ja suu ya ko kuu iya chindee ña'a!
19146006	Vaa maa ya kúu iya ni sa'a andivi ma, ji'in nuu ñu'u kua'a ndute ma. Ni sa'a ya ñu'ú ya ji'in ndaka‑ka nawa iyo a. Te ndimaa ja ndaa kúu tnu'u ká'an ya ma.
19146007	Vaa sa'a ya ja ka ndayaa ñayii ka xndo'o ka xneni ña'a in‑ka ñayii ma, te wa'a tna ya ja jin kaa ñayii ka kokon ka yichi ma, te ndáxsiaa ya ñayii nda'vi ka yinee va'a ma.
19146008	Su'si Iya Tátnuni a chi sa'a ya ja ka ndundijin nuu ñayii inukuaa ma, te ndóne'e ya ñayii ni ka xtaya ma, te kútoo xeen ya ñayii ka sa'a ja va'a ja ndaa ma.
19146009	Iya Tátnuni a chi jito va'a ya ñayii ka iyo ñuu nuu masu ñuu i kúu ma, te suni jito va'a ya suchi ñatuu na yuva na si'i‑ka i ma, ji'in ña'a ni ka ji'i yii ma. Kovaa ñayii ka sa'a ja u'vi ma chi sa'a ya ja kuan koo neé kuan koo uun‑nka maa i.
19146010	Vaa Su'si Iya Tátnuni ma chi maa ya tátnuni ni‑kani ni‑jika nuu ndaka jichi ñayii ñuu Sion ma, vaa maa ya kúu Su'si. ¡Aleluya! ¡Jayiñu'u kóo nuu ya!
19147001	¡Jayiñu'u kóo nuu Su'si Iya Tátnuni ma! ¡Naka vii kúu ja kata o nuu Su'si o a, vaa nuu maa ya iyo ja jin kata o te jin ndachiñu'u o ya!
19147002	Iya Tátnuni ma, ndakani va'a ya ñuu Jerusalén ma, te ndaxtutu ya ndaka ñayii ñuu maa ya ma ja ni ka jitenuu i kuan koo i in‑ka ñuu ma.
19147003	Te sa'a ya ja jin ndusii ini ñayii ka kuxii ka kunda'vi ini ma, te xtandiyo ya nawa kúu ja sa'a ja ka ndo'o ka neni i ma.
19147004	Te maa ya chi na'a ya na saa tiuxini ma ka iyo andivi ma, te na'a ya nawa ka nani ndi‑in ndi‑in tiuxini ma.
19147005	Su'si o ya chi iya ka'nu xeen kúu ya, te iyo xeen tnu'u ndee tnu'u ndatnu ya, te ndichi xen‑xeen ya.
19147006	Su'si iya tátnuni nuu o a chi ûni sa'a ya ja koo jayiñu'u ñayii ndákunitnuni ja masu nawa kuu sa'a i ja maa i ma, nú masu ja onde maa ya chindee ña'a ma. Kovaa ñayii sa'a ja u'vi ma chi sa'a ya ja ûni tna'a i ja kan‑nuu.
19147007	Jin ndachiñu'u ni Su'si o Iya Tátnuni a. Jin tee ni arpa ma, te jin kata ni nuu Su'si o a.
19147008	Vaa maa ya kúu iya sa'a ja ndáchitu viko ma andivi ma te kúun savi nuu ñu'ú ya, te sa'a ya ja ka ja'nu ndaka yi'i kuii ma yuku ma.
19147009	Te sukan wa'a ya ja ka jaa kiti ma, ji'in ndaka lakaka kuechi ma, wa'a ya ja ka jaa ti ora ka nda'yu ti ma.
19147010	Másu ja sukan iyo tnu'u ndee tnu'u ndatnu caballu ma xi ja sukan iyo tnu'u ndee tnu'u ndatnu ñayii ma ja kua'an vee i ma, kúu ja játna ini Su'si ma chi ña'a.
19147011	Su'si o a chi ja játna ini ya kúu in ñayii yu'u, nasa yukan, te sa'a i in ja u'vi ja ñatuu játna ini ya ma, te ni‑yu'u ni‑ini i kúkanu ini i ya ja kútoo ña'a ya te kúnda'vi ini ña'a ya.
19147012	Jin ndachiñu'u ni Su'si o a, ja ka kuu ni ñayii ñuu Jerusalén ma. Jin ndachiñu'u ni Su'si o a, ja ka kuu ni ñayii ñuu Sion ma.
19147013	Vaa maa ya kúu iya ni ndakasi vava'a ye'e ñuu ni a, sukan‑va'a jin koo va'a ni ji'in sa'ya ni ma ini ñuu ni ma te ñatuu na in sa'a ndeva'a ña'a.
19147014	Te maa ya sa'a ja jin koo mani i ni‑ka'nu ñuu ni a, te sa'a ya ja jin ni'i jin tna'a ni, te máko kumani ja jin kaa ni ma.
19147015	Te maa ya tétniñu tnu'u maa ya a ñuu ñayivi a, te tnu'u maa ya a chi ñama xeen kuitenuu i.
19147016	Te maa ya sa'a ja kúun yu'va ma, sukan yaa yaa kaa ixi ndikachi ma, te maa ya sa'a ja kúun kuenda tnu'u ja yaa nuu ñu'u ma.
19147017	Te maa ya sa'a ja kúun ñiñi na'nu na'nu nuu ñu'ú a, te sa'a ya ja kúvijin xen‑xeen, te ndute ma, ûni ndúu de suja.
19147018	Kovaa nuna ka'an ya, sani te ndándute suja ma, te nuna tutachi ya, te ndute‑nka‑ni ndákaka ni‑ka'nu.
19147019	Ni kaxtnu'u ya nuu tee ni yo kuu Jacob ma ji'in nuu ñayii ñuu Israel ma tnu'u maa ya ma, sukan ni tatnuni ya ja jin sa'a ñayii ma, vaa ñukuun kútoo ya i ma.
19147020	Kovaa masu sukan ni sa'a ya ji'in ndaka‑ka ñuu ma, te ñuu yukan, másu ni ka jini i tnu'u ni tatnuni ya ma. ¡Aleluya! ¡Jayiñu'u kóo nuu ya!
19148001	Jayiñu'u kóo nuu Su'si Iya Tátnuni ma, iya iyo onde andivi ma. Onde andivi ma na koo jayiñu'u ya.
19148002	Ndaka ro ja ka kuu ro ángel ka iyo andivi a nuu iyo maa Su'si a jin ndachiñu'u ya.
19148003	Na jin ndachiñu'u tna yoo ma ji'in kandii ma Su'si ma. Suni tna ndaka tiuxini ma, na jin ndachiñu'u tna i maa Su'si ma.
19148004	Suni tna ndaka andivi ma, na jin ndachiñu'u tna i Su'si o ma. Suni ndute tna ma ja iyo de onde siki andivi ma, na ndachiñu'u tna de ya.
19148005	Ndaka ja ni ka'an ya ja jin kuva'a ma te ni ka kuva'a ma, te na jin ndachiñu'u tna i iya ni sa'a ña'a ma.
19148006	Vaa maa ya ni sa'a ndaka, sukan‑va'a jin koo i ni‑kani ni‑jika. Vaa sukan ni tatnuni ya ja sukan ko kuu, te masu na in kuu ndakana ja ni ka'an ya ma.
19148007	Jín ndachiñu'u ndaka kiti ka iyo nuu ñu'ú ya Su'si Iya Tátnuni ma. Ndaka kiti na'nu ka ñu'u ka'a ndute mar ma, na jin ndachiñu'u ti Su'si ma. Suni ndaka nuu kunu ka ñu'u ndute mar ma, na jin ndachiñu'u i Su'si ma.
19148008	Suni ja jándute ma ji'in ñiñi kúun ma, na jin ndachiñu'u tna i ya. Suni yu'va kúun ma ji'in viko ñu'ú ma, na jin ndachiñu'u tna i ya, te tachi yi'i xeen ma ja sa'a i sukan tátnuni ya ma, na ndachiñu'u i Su'si ma.
19148009	Te yuku sukun ma ji'in tinduu ma, ji'in ndaka yutnu kui'i kúun ja vixi ma, ji'in ndaka yutnu kaji ma, na jin ndachiñu'u tna tnu Su'si ma.
19148010	Ndaka kiti na'nu ma ji'in ndaka‑ka kiti kuechi ma, ji'in ndaka koo ma ji'in ndaka kiti ka ndava ma, na jin ndachiñu'u ti Su'si Iya Tátnuni ma.
19148011	Ndaka tee ka tatnuni ñuu ñayivi a, ji'in ndaka ñayii ka iyo ndaka ñuu ma, ji'in ndaka sayii tee ka kuu rey ma, ji'in ndaka tee ka ja'nde tniñu ñayii ma, na jin ndachiñu'u de Su'si ma.
19148012	Ndaka tna suchi yii suchi jaa ma, ji'in ndaka tna suchi si'i suchi jaa ma, ji'in ndaka tna ñayii nija'nu ma, ji'in ndaka tna suchi kuechi ma, na jin ndachiñu'u ndaka tu'u i Su'si ma.
19148013	Ndaka tu'u o na jin ndachiñu'u Su'si o Iya Tátnuni ma, vaa maa in‑ni ya kúu iya iyo andivi ma, te jayiñu'u ya ma na koo nuu ñu'ú ya ji'in andivi ma.
19148014	Vaa maa ya ni wa'a tnu'u ndee tnu'u ndatnu ya ma nuu ñayii kúu ñuu ya ma. Chukan kúu ja na jin ndachiñu'u ndaka ñayii ñatuu na ja u'vi‑ka ka sa'a i ma maa in‑ni Su'si o ma. Ndaka ñayii ñuu Israel ma, ja ka kuu i ñuu maa ya ma, te ka iyo yatni i ji'in ya ma, na jin ndachiñu'u i ya. ¡Aleluya! ¡Jayiñu'u kóo nuu maa Iya Tátnuni ma!
19149001	Jín kata o in yaa jaa nuu Su'si o Iya Tátnuni ma, te jín ndachiñu'u o ya ja ka kuu o ñayii ka iyo va'a ka iyo ndaa nuu maa ya ma.
19149002	Jin ndusii ini ni, ñayii ñuu Israel ja ka kuu ni ñayii ñuu Sion a, vaa maa ya ni sa'a ña'a, te maa ya kúu Rey ni.
19149003	Jin kandava jin kandita ni, te jin ndachiñu'u ni ya, te jin skixin ni pandero ma, te jin tee ni yutnu kúu arpa ma, te jin kata ni.
19149004	Vaa Su'si Iya Tátnuni ma chi iyo sii ini xeen ya ji'in ñuu ya ma, te kua'a ya jayiñu'u ñayii ka ndakunitnuni ja masu nawa kuu jin sa'a i, nú masu ja onde maa ya ma, sana kuu jin kaku i nuu ja u'vi ma.
19149005	Jín ndusii ini ndaka o ja ka kuu o ñayii ñatuu na ja u'vi‑ka ka sa'a ma, vaa ja maa ya, te ni ka kundee o nuu ja u'vi ma. Te jín kata o nuu ya, visi ka ndatuu o nuu jito ka kixi o ma.
19149006	Te jín kata o te jín ndachiñu'u o Su'si o a, te jín koo tu'va o, te jín kinda'a o yuchi kúu espada xen‑xeen nduu nuu i ma,
19149007	sukan‑va'a jín ndachunaa o nuu ñayii ndaka ñuu ma, te jín ndando'o jín ndaneni maa i ja ni ka sa'a i ma,
19149008	sukan‑va'a jín ku'ni o ndaka rey ma, ji'in ndaka ñayii ka ndanuu‑ka ma ji'in yo'o kaa tna'a ja vee‑ka ma,
19149009	te sukan, te ko kuu sukan ndee nuu tnu'u Su'si o a, sukan iyo ja jin ndo'o jin neni tee ka kuu rey ma, ji'in tee ka tatnuni ma ja ka iyo de in‑ka ñuu ma. Kovaa jayiñu'u ndaka yo'o ja ka iyo va'a ka iyo ndaa o nuu Su'si ma ko kuu ja sukan jin ndo'o jin tna'a ñayii yukan ma. ¡Aleluya! ¡Te jayiñu'u na koo nuu Su'si ma!
19150001	Jayiñu'u na koo nuu Su'si Iya Tátnuni a. Jin ndachiñu'u ni Su'si o a ini veñu'u ya ma. Jin ndachiñu'u ni Su'si o iya tátnuni onde andivi ma. Jin ndachiñu'u ni Su'si o a, vaa maa ya kúu iya kúu sa'a ndaka.
19150002	Jin ndachiñu'u ni Su'si o a, vaa maa ya chi ñatuu nawa jákituu ya ja ma kuu sa'a ya ma.
19150003	Jin tivi ni trompeta ma, te jin ndachiñu'u ni ya. Jin tee ni arpa ma ji'in salterio ma, te jin ndachiñu'u ni ya.
19150004	Jin kandava jin kandita ni, te jin skixin ni pandero ma, te jin ndachiñu'u ni ya. Te jin tivi ni flauta ma, te jin tee ni yutnu ka yi'i tuchi ma, te jin ndachiñu'u ni ya.
19150005	Vivii jin skixin ni platillu ma, te jin ndachiñu'u ni ya.
19150006	Te ndaka ñayii a ja kúu ka xtatachi i ma, jín ndachiñu'u i Su'si Iya Tátnuni ma. Te ndaka tna kiti ma ja kúu ka xtatachi ti ma, jin sa'a tna ti sukan. ¡Aleluya! ¡Ûni kóo jayiñu'u Su'si o Iya Tátnuni a!
20001001	Cha'a ka kuu tnu'u ndichi ni ka'an tee kúu Salomón, sa'ya tata David, tee ni yo kuu rey ñuu Israel ma.
20001002	Vaa ni jani ini de ja ka'an de tnu'u ndichi ma, sukan‑va'a chindee ña'a i ja jaku'ni ini o te ndasa'a o kuenda na tnu'u kuatniñu o ma,
20001003	te kutu'va o, te ni'i ini o naxe ko sa'a ko kuu o, te ko sa'a o ja va'a ja ndaa ma, te ko kaka va'a ko kaka ndaa o nuu Su'si ma; te másu ko ski'in o maa o ichi Su'si ma.
20001004	Te tnu'u ndichi ya'a chi sa'a i ja suchi jaa ñatuu jin ni'i ini‑ka i naxe jin ko sa'a jin ko kuu i ma ja jin jakun‑tnuni ini i, te jin ndasa'a i kuenda naxe jin ko sa'a jin ko kuu tna i ja va'a ma ne'un ñuu ñayivi a.
20001005	Te suni ñayii ndichi ma chi ñukuun‑ka niniso'o i tnu'u ndichi ya'a, te ja sukan sa'a i ma chi kundichi xeen‑ka i te kutu'va‑ka i naxe ko kuu i nuu Su'si ma,
20001006	vaa sukan, te jaku'ni‑ka ini i tnu'u ndichi ka ka'an ñayii ndichi ma tnu'u ka ka'an vijin i ma sukan‑va'a ndasa'a maa o kuenda ma.
20001007	Vaa ja ko kuu o in ñayii ndichi ma chi xinañu'u kuiti ja koyu'u o Su'si ma, nasa ko sa'a o in ja masu jatna ini ya ma, te sukan, te ko kuu o in ñayii ndichi ndija, kovaa ñayii iyo neé janitnuni i ma chi ñatuu káchi i jaku'ni ini i sukan kúni Su'si ma, te saxiko i tnu'u ndichi ká'an ya ma.
20001008	Sa'ya maa ri, koniniso'o va'a ja káxtnu'u yuva ro ma, te máko saxiko ro ndaka ja ká'an káchi si'i ro ma; su'va kandija ro ja ko sa'a ro sukan ka ka'an de ma.
20001009	Vaa ja vii ja va'a ko kuu nuu ro nde kua'an nde vee ro, sukan vii kaa in ja yoxtnee xini rey ma, xi sukan vivii na'a siki ñu'u sukun ña'a kuu reina ma.
20001010	Sa'ya maa ri, nú ñayii ka sa'a ja u'vi ma, ka kuni i ja jin xnda'vi ña'a i ja sa'a ro sukan ka kuni i ma, ¡máko kua'a ro tnu'u ja ko sa'a ro sukan ka sa'a i ma!
20001011	Nú ñayii yukan, te ka ka'an i: “Ne'e, te jín koo o te jín ka'ni o ñayii nda'vi ñatuu jini naxe kaku i ma; visi ñatuu nawa ka sa'a ña'a i ma.
20001012	Te ûni jín kokon teku o i sukan sa'a ñu'ú ma ora chu'u o in ndiyi ma ja sukan ni kêe maa i kua'an i nuu nee ma”, kovaa máko kandija ro ja ka ka'an i ma.
20001013	Te nú ka ka'an tna i: “Jín koo o jín sakui'na o nawa ka neva'a ñayii ma te jín tnaa va'a o ve'e o a, sukan‑va'a jin kuxiku o,
20001014	te nú nawa ni ka ni'i o ma, te jin ko kuu kuenda ndaka o”, kovaa máko kandija ro ja ko sa'a ro sukan ka ka'an i ma.
20001015	Sa'ya maa ri: ¡má kondikin ro ichi ka jika i ma!, su'va kaka jiyo ichi kuan koo i ma,
20001016	vaa ichi kuan koo i ma masu ichi va'a kúu, vaa ka jinu i kuan koo i ichi nuu kuu jin ka'ni i ñayii ma te jin sa'a i ja u'vi ma. Chukan kúu ja, ¡máko kandija ro ja ka ka'an i ma!
20001017	Ndasa'a kuenda, te kuni ro ja lasaa ma chi masu kivi ti nuu ni satu'va o ja tnii o ti ma nú ni jini ti ja iyo yika ti ma.
20001018	Kovaa ñayii ka sa'a ja u'vi ma chi masu ka ndasa'a maa i kuenda ja ka iyo yika ja jin kûu i ja sukan ka sa'a i ma, vaa kuenda tnu'u ja maa i jâ ni ka satu'va nuu jin kê koo i te jin skenaa i maa i ma.
20001019	Sukan‑ni kenda ja jin ko kuu ñayii inundiyo ini ja su'va‑ni te jin ni'i i ja jin koneva'a i ndaka nawa ka kuni i ma; te ja sukan ka sa'a ka kuu i ma, te jin ka'ni ña'a in‑ka ñayii ma te jin skenaa i maa i.
20001020	Te tnu'u ndichi ká'an Su'si o a chi ûni káyu'u i ichi ma ji'in nuya'vi ma.
20001021	Ji'in nuu ka ndatna'a kua'a‑ka ñayii ma kuenda tnu'u ja káyu'u káyu'u tnu'u ndichi ká'an Su'si ma:
20001022	“Ro'o suchi jaa, ja ñatuu jin kuni‑ka ro naxe jin ko kuu ro a, ¿na saa‑ka kivi jin ko kuu ro sukan‑ni, ja ndimaa ka jakundee ro ñayii ka sa'a ja va'a ma, te ka saxiko ro ja va'a iyo ja jin kutu'va ro ma?
20001023	Va'a‑ka jin ndasa'a kuenda tna'a ja ndáka'an‑so'o ri nuu ro a, sukan‑va'a ru'u ya chi kaxtnu'u ri ndaka ja va'a jani ini ri ja jin kuu ro ma.
20001024	Kovaa ro'o, masu ni ka jatanuu ro ja ki koo ro nuu ni kana ña'a ri ma, te vitna ja ûni ni skuili ri nda'a ri a ja na ki koo ro te jin koniniso'o ro ja ká'an ri ma,
20001025	kovaa ro'o chi ni ka saxiko ro tnu'u va'a ká'an káchi ri nuu ro ma. Visi ká'an ri ja masu va'a‑ni ka sa'a ro ma, kovaa masu nde ni ka ndasa'a ro kuenda te jin kuan‑ta'vi ro.” Sa'a ká'an tnu'u ndichi Su'si ma.
20001026	“Chukan kúu ja ru'u ya chi jakundendee‑ni ña'a ri kivi jin ndani'i jin ndatna'a maa ro ja u'vi ka sa'a ro a. Te kivi kenda ja ñatuu ka ni'i ini‑ka ro naxe jin sa'a ro ma ja ka yu'u ro ma chi ru'u ya chi ndajakundendee‑ni ña'a ri.
20001027	Te kivi kenda koo tnundo'o tnuneni xeen ma, sukan kénda tikachiyaa xeen ma ja ñú'u i ndaka nawa ní'i i ma,
20001028	onde kivi yukan sana jin ndakune'e jin ndakune'e ña'a ro, kovaa masu ndakone'e ri; te jin ndanduku jin ndanduku ña'a ro, kovaa masu jin ndani'i ña'a ro.
20001029	Vaa maa ro ni ka saxiko tnu'u ndichi ká'an ri ma te ñatuu ni ka ndi ini ro ja jin koyu'u ro Su'si Iya Tátnuni nuu ro a, ja iya ndákan kuenda kúu ya.” Sa'a ká'an tnu'u ndichi Su'si ma.
20001030	“Te ja sukan ñatuu ni ka kandija ro tnu'u va'a ká'an káchi ri nuu ro ma te ni ka saxiko ro ndaka ja ndáka'an‑so'o ri nuu ro ma,
20001031	te jin ndani'i jin ndatna'a maa ro ndaka ja u'vi ni ka yo sa'a, ni ka yo kuu ro ma. Ûni ni a in ma jin yanduu, onde jin ndando'o jin ndaneni ro ndaka.
20001032	Chukan kúu ja ñayii ndee xeen ini i ma, te ñatuu kúni i kuan‑ta'vi i tnu'u ndichi ká'an Su'si ma te sa'a i sukan kúu ini maa i ma chi kundee maa ja u'vi ni yo sa'a i ma xnaa ña'a i te kûu i.
20001033	Kovaa ñayii kándija te sa'a i sukan ká'an tnu'u ndichi Su'si a chi koteku sii ini i, te ñatuu kuiti nawa koyu'u i.” Sa'a ká'an tnu'u ndichi Su'si ma.
20002001	Sa'ya maa ri, nuna kuan‑ta'vi ro tnu'u ka'an ri a te ûni sa'a ro sukan tátnuni ri nuu ro a,
20002002	te nuna koniniso'o ñukuun ro tnu'u ndichi ká'an ri a te ni‑yu'u ni‑ini ro katanuu ro ja ko kuu ro ñayii ndichi,
20002003	nú ni‑yu'u ni‑ini ro kakan‑ta'vi ro nuu Su'si ma ja na taa ya tnu'u ndichi maa ya ma te na sa'a ya ja na jaku'ni ini ro, sukan‑va'a ko kuu ro in ñayii sa'a ndaa sa'a ndija,
20002004	te nú ûni na ndanduku ñukuun ro tnu'u ndichi ká'an ri a sukan ndánduku o in xu'un yinee yu'u ma te ndeya'vi xen‑xeen i ma,
20002005	sani te jaku'ni ini ro nawa kúni Su'si ma ja ko sa'a ro ma, te jaku'ni ini ro ja jiniñu'u ja koyu'u ro Su'si ma, vaa iya ndákan kuenda kúu ya ma.
20002006	Vaa Su'si ro Iya Tátnuni ma kúu iya táa tnu'u ndichi ma te sa'a ya ja jaku'ni ini ro ndaka. Vaa maa ya kúu iya jini ndaka tu'u naxe iyo ñuu ñayivi a.
20002007	Te chukan kúu ja ñayii ni‑yu'u ni‑ini i ndikin i ya ma te ñatuu ni‑in ja u'vi sa'a i ma chi ñukuun jito va'a ya i, te chíndee ya i nawa ka kuni i ja jin sa'a i ma.
20002008	Te ñayii sa'a ja va'a ja ndaa ma chi suni ñukuun jito ya i nde kuan koo ve koo i ka kuu i ma, te sa'a ya ja ndimaa ka iyo va'a i nuu ya ma.
20002009	Ndasa'a maa ro kuenda sukan va'a ini ya a, sani te jaku'ni ini ro sukan ko sa'a ro ja va'a ja ndaa ma ji'in ndi‑in ndi‑in ñayii ma, te ndimaa sukan ko sa'a ko kuu ro nde kua'an nde vee ro.
20002010	Vaa sukan, te koo tnu'u ndichi ma ini anua ro a, te koo sii ini ro, te kutachi ro ja jini ro ja va'a ja ndaa ma.
20002011	Ja katanuu ro tnu'u ndichi ká'an Su'si ro a te ni'i ini ro ja ko sa'a ro ja va'a ma, te maa i ko koto va'a ña'a, te masu nawa ndo'o ro.
20002012	Ja koo tnu'u ndichi ma ini anua ro a chi chindee ña'a i ja másu ko sa'a‑ka ro ja u'vi sukan ka sa'a ñayii inundee ini ma ja ndimaa ja u'vi ka ka'an i ma.
20002013	Vaa ka xndoo i ichi va'a ichi ndaa Su'si ma te kuan koo maa i ichi nuu nee, ichi nuu masu ka jaku'ni ini i ja ja u'vi kúu ja ka sa'a ka kuu i ma.
20002014	Vaa ñayii yukan ma chi ka jatna ini i ja ndimaa ja u'vi ka sa'a i ma. Te ûni ka sa'a i in viko ja ka kutachi i ja ni ka kundee i ni ka sa'a i ja u'vi ma.
20002015	Vaa masu ichi va'a ichi ndaa kúu ichi kuan koo i ma, su'va ichi nuu jin skenaa i maa i kúu ma.
20002016	Kovaa ro'o chi nuna katanuu ro tnu'u ndichi Su'si ro a chi masu kundee ña'a kúneé kú‑uun ja vivii ká'an ña ja kúni ña ja xnda'vi ña'a ña ma; te kaku ro nuu ja u'vi ma.
20002017	Vaa ña'a yukan chi ni ndunaa ña sukan ni skuiso ña nuu Su'si ma, te xnda'vi ña yii ña ma, tee ni tnanda'a ji'in ña ma, te kívi nduu ña ji'in in‑ka tee ma.
20002018	Chukan kúu ja tee tnii ichi ja ki'in de ve'e ña'a yukan ma chi kuenda tnu'u ja ni tnii ichi maa de kua'an de ichi nuu kûu de ma kúu.
20002019	Tee ka kivi nduu ji'in ña'a yukan chi ja ka nduku maa de kúu ja jin kûu de, te onde yukan‑ni ni ka kenda koo de te jin skenaa de maa de.
20002020	Kovaa ro'o chi nuna ko katanuu ro tnu'u ndichi ká'an Su'si ro a chi ko kaka ro ichi ndaa ichi va'a ka jika ñayii ñatuu‑ka na ja u'vi ka sa'a i ma.
20002021	Vaa kona'a ro ja ñayii ni‑yu'u ni‑ini i ndikin i Su'si a te sa'a i ja va'a ja ndaa ma chi koo i ni‑kani ni‑jika nuu ñu'ú ká'an maa ya ma.
20002022	Kovaa ñayii ndimaa ja u'vi ka jatna ini i ja jin sa'a i ma chi kene'e nda'a ya i, te masu kua'a ya tnu'u ja jin koo i nuu ñu'ú jin koo ñayii ka sa'a ja va'a ma.
20003001	Sa'ya maa ri, máko ndunaa ro ndaka ja káxtnu'u ri nuu ro a, su'va tava'a onde ini anua ro a, te ku'un ini ro ja ko sa'a ro sukan ká'an tnu'u tátnuni ri a.
20003002	Vaa sukan, te koteku ro kua'a xeen kuiya, te koo sii ini xeen ro, te koo va'a ro.
20003003	Másu ko ndunaa kuiti ro ja ko sa'a ro ja ndaa ja ndija ma. Te ko kutoo ndija ro in‑ka ñayii ma, te ku'un ku'un‑ni ini ro ja sukan ko sa'a ro ndaka kivi nde kua'an nde vee ro. Ûni másu ko ndunaa ro.
20003004	Te sukan, te kuatnu'u ini ña'a Su'si ma ja va'a‑ni sa'a ro, te suni jin ka'an vii jin ka'an va'a ñayii ja kuu ro.
20003005	Ni‑yu'u ni‑ini ro kukanu ini ro Su'si ma nawa sa'a ro ma, te máko kukanu ini ro ja ja jani ini maa ro ma te kuu sa'a ro nawa kúni ro ma.
20003006	Ndakunitnuni ro ja maa Su'si ma, sana kuu sa'a ro nawa kúni ro ja sa'a ro ma, te maa ya chindee ña'a ndaka nawa jiniñu'u ro ma.
20003007	Máko kani ini ro ja maa ro kúu ñayii ndichi‑ka, su'va koyu'u Su'si iya ndákan kuenda ma, te kakayata nuu ja u'vi ma.
20003008	Te ja sa'a ro sukan chi kuenda tnu'u ja in jatatna ko kuu nuu yikikuñu ro a, te koo sii ini ro, te koo va'a ini anua ro a.
20003009	Te ndaka nawa ni'i tna'a ro ma ji'in ndaka ja xinañu'u kée itu ro ma ndakua'a nuu Su'si ma.
20003010	Te sukan, te ku'un chitu yaka ve'e ro ma ja kaa ja ko'o ro ja taa Su'si ma.
20003011	Sa'ya maa ri, máko saxiko ro ja ndáka'an so'o ni'i Su'si ma nuu ro ma, te máko ndakiti ini ro ja káxtnu'u ya ja masu va'a‑ni sa'a ro nuu ya ma.
20003012	Vaa Su'si ro Iya Tátnuni ma chi ñayii kútoo ya ma chi ndonda ya nuu i ja ndáka'an so'o ni'i ya nuu i nú masu va'a‑ni sa'a i ma. Vaa sukan sa'a tee ma ji'in sa'ya de ma, ja ndónda de nuu i nú ñatuu sa'a i ja va'a ma, vaa kútoo de i ma.
20003013	Naka vii naka va'a kúu ñayii ni'i tnu'u ndichi wa'a Su'si ma, vaa jáku'ni ini i te kúu i in ñayii ndichi.
20003014	Vaa ja va'a‑ka kúu ja ni'i o tnu'u ndichi ma sana ja ni'i o xu'un plata ma. Te chíndee xeen‑ka ña'a tnu'u ndichi ma sana oro ma.
20003015	Ja va'a xeen‑ka kúu tnu'u ndichi Su'si ma sana yuu vivii ka ndaa ma te ka ndeya'vi xen‑xeen ma. Tnu'u ndichi Su'si a chi ûni ñatuu nawa iyo ñuu ñayivi a ja inuu kúu ji'in i.
20003016	Nuna kandija o sukan ká'an tnu'u ndichi Su'si o ma chi sa'a i ja koteku kani o; te sa'a i ja ko ni'i ko tna'a o te ko jin ka'an vii jin ka'an va'a ñayii ma ja kuu o.
20003017	Ja vii xeen kúu ja kondikin o sukan ká'an tnu'u ndichi Su'si o a, vaa sa'a i ja koo sii ini o.
20003018	Tnu'u ndichi Su'si a chi sa'a i ja koteku ñayii tnii vava'a ma. Naka vii naka va'a kúu ñayii jan‑ta'vi ndaka sukan ká'an tnu'u Su'si ma te ñatuu xndoo i ma.
20003019	Vaa Su'si Iya Tátnuni ma chi ni ka'an ya‑ni, te ni kuva'a ñu'ú a te iyo vava'a. Te ja ni ka'an ya ma‑ni, te ni kuva'a andivi ma, te ni jinkuiñi vava'a i. Vaa iya ndichi kúu ya.
20003020	Te ja sukan ndichi ya ma, te ni sa'a ya ja ni ka ndusiin ndute ma nuu ka ñu'u kuakua'a de ma. Te suni ni sa'a ya ja ndúu viko ma, sani te kúun savi ma.
20003021	Sa'ya maa ri, ku'un kaji ku'un va'a ini ro, te konde'ya vava'a ro sukan ká'an tnu'u ndichi Su'si a, te ko sa'a ro sukan ká'an ya ma,
20003022	te sa'a i ja koteku ro te vivii kona'a ro nde kua'an nde vee ro,
20003023	te ñatuu nawa ko ndi ini ro nde kua'an nde vee ro, vaa masu nawa sa'a ja kotuu ro ichi Su'si ro a.
20003024	Te ora jínkavatuu ro ma, te masu nawa koyu'u ro, te sii ini xeen kusu ro.
20003025	Te ni masu nawa koyu'u ro ja koo yika ro ja sanaa sanaa‑ni, te kenda in ja u'vi nuu iyo ro a, sukan jin ndo'o ñayii ñatuu ka kandija Su'si ma ja ndimaa ja u'vi ka sa'a i ma.
20003026	Vaa Su'si ma kúu iya kúkanu ini ro, te maa ya kasi ndee kasi ndoso ña'a ja masu kenda ro nuu ja u'vi ni ka satu'va i ma ja jin tnii ña'a i ma.
20003027	Nú iyo in ñayii nawa jiniñu'u i ma te nú kuu chindee ro i, máko kondetu ro.
20003028	Te máko kuña'a ro: “Kua'an, te yutnee te kii ro te chindee ña'a ri”, ora neva'a ro ja kuu chindee ro i ma.
20003029	Te máko ku'un ini ro ja sa'a u'vi ro ñayii iyo yatni ji'in ro ma, vaa kúkanu ini ña'a i ja masu na ja u'vi ko sa'a ro i.
20003030	Te máko nduku ro ja ko kanaa ro ji'in ni‑in ñayii, nú ñatuu na ja u'vi ka sa'a ña'a i ma.
20003031	Te máko kukueñu ini ro ja sa'a ja kúu maa ñayii sa'a ja u'vi ma ja ndimaa xnda'vi i ñayii ma. Te má kondikin ro ja ko sa'a ro sukan sa'a i ma.
20003032	Vaa Su'si ma chi saxiko ya ñayii ka sa'a sukan ma, kovaa kétna'a xeen ini ya ji'in ñayii ka sa'a ja va'a ja ndaa ma,
20003033	Vaa Su'si ma chi kua'a ya tnu'u, te kenda koo maa ja u'vi ma ve'e ke'e maa ñayii sa'a ja u'vi ma. Kovaa nuu ka iyo ñayii ka sa'a ja va'a ma chi tetniñu Su'si ma ja vii ja va'a ma.
20003034	Ja ndaa ndija ja sukan sa'a ya ji'in ñayii ka ka'an yichi ka ka'an su'va‑ni i tnu'u ká'an ya ma, kovaa ñayii ka ka'an ja masu nawa kuu jin sa'a maa i ma nú masu ja onde ja maa ya ma sana kuu nawa jin sa'a i ma chi skuta'vi ya i ja vii ja va'a.
20003035	Su'si ma chi jayiñu'u kua'a ya nuu ñayii ndichi ma, vaa sa'a i sukan kúni ya ma. Kovaa nuu ñayii ñatuu jaku'ni ini ma te sa'a so'o i nuu ya ma chi ja kan‑nuu ndakua'a ya i.
20004001	Sa'ya maa ri, jin konini so'o ja ká'an ru'u ya ja kúu ri yuva ro a, te jin konde'ya va'a ro naxe jin ko sa'a jin ko kuu ro sukan tátnuni ri a, sukan‑va'a jin koo va'a maa ro ñuu ñayivi a.
20004002	Vaa ru'u ya chi káxtnu'u vii káxtnu'u va'a ri naxe jin ko sa'a jin ko kuu ro, te máko jin ndunaa ro ndaka ja tátnuni ri a.
20004003	Vaa ru'u ya tna chi ni iyo ri nuu yuva ri ma te ni yo jatanuu ñukuun ña'a si'i ri ma.
20004004	Te sa'a ni yo ka'an yuva ri ma nuu ri: “Tava'a ini anua ro a ndaka tnu'u ká'an tnu'u káchi ri a, te ko sa'a ro sukan tátnuni ri a, te koteku ro.
20004005	Ûni ku'un ini ro ja kutu'va ro tnu'u ndichi ká'an ri a, te ni'i ini ro naxe ko sa'a ko kuu ro, te máko ndunaa ro ndaka ja ká'an ja káchi ri a, su'va ku'un ini ro ja ko sa'a ro,
20004006	te másu ko xndoo ro tnu'u ká'an ri a sukan‑va'a sa'a i ja koo va'a ro, te ko kuu sii ini ro ja ko sa'a ro ma, sukan‑va'a kaku ro nuu ja u'vi ma.
20004007	Ja kanuu xeen‑ka kúu ja kutu'va ro tnu'u ndichi ma te ko kuu ro in ñayii ndichi ma, sana ndeva'a‑ni nawa ko ni'i ko tna'a ro ñuu ñayivi a.
20004008	Nuna katanuu ro ja ko sa'a ro sukan ká'an tnu'u ndichi Su'si ma, te sa'a i ja koo jayiñu'u ro, te sukan ko kuu nuna tnii vava'a ro te katanuu ro.
20004009	Ja vii ja va'a ko kuu nuu ro nde kua'an nde vee ro. Sukan vii kaa in ja yoxtnee xini rey ma, sukan ko kuu ja taa tnu'u ndichi Su'si ma.”
20004010	Sa'ya maa ri, konini so'o te kuan‑ta'vi ro tnu'u ndichi ká'an ri a, te sa'a i ja koteku kani ro ñuu ñayivi a,
20004011	vaa ru'u ya chi ichi va'a ichi ndaa ma ni skaka ña'a ri, sukan‑va'a ko kuu ro in ñayii ndichi ma.
20004012	Te nú ndenu kua'an ndenu vee ro ma chi ñatuu nawa kenda ja kasi i ichi ro ja skenaa ro maa ro, vaa jâ jini ro tnu'u ndichi a.
20004013	Te kuta'vi ndaka ja ká'an káchi ri nuu ro a, te ku'un ku'un‑ni ini ro te máko xndoo ro, vaa suu i sa'a ja koteku ro.
20004014	Másu ko ndikin ro ichi ñayii ka sa'a ja u'vi ma te ko sa'a ro sukan ka sa'a i ma.
20004015	Visi ni kenda ro nuu ka iyo i ja ka sa'a i ja u'vi ma, kovaa má ki'in ro, su'va kuiko te yanduu ro.
20004016	Vaa ñayii yukan chi masu ka kixi i nú ñatuu jin kundee‑ka i ja jin sa'a i ja u'vi ma, te ni masu ka kixi tnuni i nú ñatuu na‑in ka ni'i i ja jin sa'a i ja skenaa ñayii ma maa i ma.
20004017	Vaa kuenda tnu'u ja ndeyu i ma kúu ja ka sa'a ndeva'a i ñayii ma, xi xita i ma kúu ja ka sakui'na i ma.
20004018	Kovaa ñayii ka jika ichi va'a te ka sa'a i ja ndaa ma chi jin ko kuu i sukan kúu ja ve ndii ma, vaa xinañu'u kukuijin ma, sani te ve ndii ve ndii‑ka ma onde kenda ja ndii vava'a‑ka ma.
20004019	Kovaa ñayii ka sa'a ja u'vi ma chi kuenda tnu'u ja nee kuiti ichi kuan koo i ma, vaa ni masu ka jini maa i, te ka kendeka ka kee ni'ni i kuan koo i.
20004020	Sa'ya maa ri, ndasa'a vava'a kuenda tnu'u ndichi ká'an ri a, te konini so'o vava'a ro sukan jani ini ri a,
20004021	te tava'a va'a ro ini anua ro a ja ká'an káchi ri nuu ro a te ndasa'a vava'a ro kuenda naxe ko sa'a ko kuu ro.
20004022	Vaa ñayii ni ndani'i tnu'u ndichi a chi kuenda tnu'u ja jatatna kúu nuu yikikuñu i ma, te sa'a tnu'u ndichi ma ja koteku i ma.
20004023	Ko koto vava'a‑ka ini anua ro a sana ndaka‑ka ja neva'a ro a, vaa ini anua ro a kúu ja chindee ña'a ja koteku ro nuu Su'si ma.
20004024	Te ku'un ini ro ja másu ko ka'an ro tnu'u ndeva'a tnu'u kini ma, te másu ko kua'a ro tnu'u ja ko kuiso kuechi ro ja kuechi ja ká'an ro ma.
20004025	Te ndimaa konde'ya konde'ya‑ni ro ja va'a ma ja ko sa'a ro, te ûni ku'un ini ro ja kundee ro sa'a ro.
20004026	Te ndimaa ndasa'a ro kuenda nawa sa'a nawa kúu ro ndenu kua'an ndenu vee ro. Sukan, te kuni ro ja ndaka ja sa'a ro ma chi kee va'a.
20004027	Ku'un ini ro ja ichi va'a ni tnii ro a‑ni ko kaka ro, te másu ko ndatnii ro ichi u'vi ma ja ko kaka ro.
20005001	Sa'ya maa ri, katanuu tnu'u ndichi ká'an káchi ri a, te koniniso'o ñukuun ro,
20005002	sukan‑va'a kutu'va ro tnu'u ká'an so'o ri nuu ro a te ndimaa tnu'u ndichi ko ka'an ro,
20005003	sukan‑va'a kaku ro nuu ña'a kúneé kú‑uun ma ja vivii ká'an ña ma. Vi'i‑ka saa nduxi ma xi xe'en, sukan ka kuu tnu'u ká'an ña ma.
20005004	Vaa tee kandija ja ká'an ña ma chi ja u'vi xeen ko kuu maa de, vaa vi'i‑ka saa in ja uwa xeen xi in yuchi xen‑xeen kúu ja ni ja'nde ña'a, sukan ko kuu ja ndo'o neni de ma.
20005005	Vaa masu ndása'a maa de kuenda ja ndita ndita kua'an de nuu kûu de ma te skenaa de maa de ma, vaa ñayii ka sa'a sukan sa'a ña'a kúneé kú‑uun ma chi jin kûu i te jin skenaa i maa i ma.
20005006	Vaa ña'a yukan chi masu ndí ini ña ja ko sa'a ña ja va'a ma te koteku ña ma, te ni masu ndása'a maa ña kuenda ja ichi kua'an ña ma chi ichi nuu skenaa ña maa ña kúu.
20005007	Sa'ya maa ri, koniniso'o va'a ja ká'an káchi ri nuu ro a, te máko ndunaa ro sukan jani ini ja ká'an ri a.
20005008	Kakayata ro nuu iyo ña'a yukan, te ni máko jin tu'va ro ye'e ña ma,
20005009	sukan‑va'a má jin sa'a ndeva'a ña'a tna'a ña ma te ma skenaa ro maa ro, ni a jin ko ka'an i ja masu ni sa'a ro ja va'a,
20005010	nasa yukan te in‑ka ñayii jin kaa jin ko'o ndaka ja ni ni'i ro ja ndo'o neni ro satniñu ro ma,
20005011	te kenda kivi ja kuu nija'nu ro ma te ndakani ndaka'vi ini ro te ndanda'yu ro ja ni sa'a ro ja u'vi ma.
20005012	Te ndaka'an ro: “Nava'a ni saxiko o tnu'u ndichi ni ka yo ka'an i nuu o ma, te naku ñatuu ni jan‑ta'vi ini anua o a ja ni ka yo ndaka'an so'o i nuu o ma,
20005013	te nava'a ñatuu ni yo niniso'o o tnu'u ni ka yo kaxtnu'u i nuu o ma sukan‑va'a ko sa'a o ja va'a ma. Nute ni jatanuu o chi koo va'a‑ka o nkuu.
20005014	Te vitna chi masu nawa kúu‑ka o nuu ñayii a, vaa kuechi ja nanimaa ja u'vi ni yo sa'a o ma, te masu na in kúnimani va'a‑ka nuu o”, ndaka'an ro.
20005015	Chukan kúu ja kandija sukan ká'an tnu'u ndichi Su'si a, te ko kuu ro in tee ku'un va'a ini, te ko'o ro ndute ñu'u va'a ve'e ro ma.
20005016	¿Vaa naku ko kati ro ndute ro ma ndeva'a‑ni ichi ma xi nuu ka ndatna'a kua'a ñayii ma?
20005017	Vaa kona'a ro ja kuenda maa ro kúu, te ¿naku ko kuatniñu ro ji'in in‑ka ñayii ja masu ñayii ve'e ro ma kúu i ma?
20005018	Ja vii ja va'a kúu tnu'u ndee tnu'u ndatnu neva'a ro ma, te koo sii ini ji'in ñasi'i ro ma ña'a ni tnanda'a ji'in ro nuu ka iyo jaa ro ma.
20005019	Kani ini ja sukan kaa in isu vivii ma, sukan kaa ñasi'i ro ma, te ni‑kani ni‑jika ko jatna ini ro sukan vivii kúu ñasi'i ro ma nuu ro ma. Te ndunaa ndaka tnundo'o tnuneni iyo ma, te ndimaa ku'un ini sukan ka kutoo tna'a ro ji'in ñasi'i ro ma.
20005020	Sa'ya maa ri, ndasa'a kuenda vaa masu kuaa ro, vaa ko kondikin ro ña'a kúneé kú‑uun ma te kunu ni'ni ro ña'a masu ñasi'i ro kúu ña ma.
20005021	Vaa kona'a ro ja Su'si ma chi nde'ya nde'ya‑ni ya ndaka ñayii ma nawa ka sa'a ka kuu i ma, te jini ya nú ja va'a xi ja u'vi kúu ja ka sa'a ka kuu i ma.
20005022	Vaa kona'a ro ja ñayii sa'a ja u'vi ma chi maa ja u'vi ni sa'a i ma ndatnii vava'a ña'a te konu'ni vava'a maa i, te kondiso maa i kuechi i ma.
20005023	Te sukan kûu maa i, vaa ñatuu ni kandija i ja ni ka yo ndaka'an so'o ñayii ndichi ma, te skenaa i maa i ja sukan so'o ni kaa i ma.
20006001	Sa'ya maa ri, nú na in ni jikan‑ta'vi nuu ro ja ko kuu ro yunuu i ja na kakan yika ro nawa kúni i ma xi nú jâ ni skuiso ro ja kuu ja ko kuu ro yunuu i ma,
20006002	chi kuenda tnu'u ja ni ju'ni vava'a ro maa ro ja sukan ni ka'an ro ma,
20006003	te vitna chi sa'a sa'a ro, sukan‑va'a kaku ro nuu nda'a in‑ka ñayii ma, te máko kukan‑nuu ro, te kua'an te ka'an vii ka'an va'a ro ji'in ñayii ni yo kuu ro yunuu i ma, te kuña'a ro ja masu ndachunaa ro nuu tniñu i ma te na ndachunaa maa i.
20006004	Kovaa ni másu ko kusu tnuni ro, te ûni ki'in ro te kuña'a ro i sukan.
20006005	Tnuñu ja na kaku ro sukan kaku in isu ma nuu nda'a tee nduku ja ka'ni de ti ma, xi sukan kaku lasaa ma nuu nda'a tee ndúku ti ma.
20006006	Ro'o ja kuu ro ñayii kuxi xeen ma, konde'ya sukan sa'a tioko ma, te ndasa'a kuenda sukan sa'a sukan kúu ti ma, te ko kuu ro in ñayii ndichi.
20006007	Vaa tioko ma, masu na in tátnuni nuu ti naxe ko sa'a ko kuu ti sukan‑va'a koteku ti ma.
20006008	Kovaa maa ti chi tiempu kúun savi ma te iyo kua'a ja kaa ti ma te ndí ini ti ja tiempu yukan kúu ja ndáxtutu ndáxtutu ti te táva'a ti sukan‑va'a tiempu yichi ma te koo ja kaa ti ma.
20006009	Kovaa ro'o ñayii kuxi, ¿na saa‑ka kivi kavatuu kavatuu‑ni ro, te na saa‑ka kivi sana ndoto ro ja kixi kixi‑ni ro a?
20006010	Jâ ni kuu‑ni ja kixi ndeyi kixi ndichi ro a te ndachunenu tna'a tna'a‑ni ro nda'a ro te ndatatu ndatatu‑ni ro a.
20006011	Vaa nú sukan‑ni kúu ro a chi yachi yachi‑ni kenda ja ko kunda'vi ko kukee ro te kundee i nuu ro.
20006012	Ñayii sa'a ja u'vi ma masu jini‑ka maa i ja sa'a i ma, te nanimaa‑nka tnu'u ndeva'a tnu'u kini kée yu'u i ma.
20006013	Onde nuu i ma sa'a xiñi i, te ji'in nda'a i ma ji'in ja'a i ma sa'a i seña ja ká'an ndeva'a i ma.
20006014	Vaa nanimaa ja u'vi ñu'u ini anua i ma, te ndimaa ñu'u ini i ja sa'a i ja u'vi ma.
20006015	Chukan kúu ja sanaa sanaa‑ni, te kenda ja skenaa ndi'i kuiti i ja neva'a i ma, te ni masu nawa ndani'i‑ka i, te ja sukan ndo'o i ma, masu na in kasi ndee.
20006016	Vaa iñu ja sa'a ñayii ma masu jatna ini Su'si ma, te ja ku‑uja ma chi ûni onde ini anua ya ma saxiko ya.
20006017	Ñayii ndee xeen nuu i ma ja jani ini i ja maa i kúu‑ka ma, ñayii ka'an tnu'u ma, ñayii ja'ni ñayii ñatuu na kuechi ma,
20006018	ñayii jani ini naxe sa'a i ja u'vi ma, ñayii ûni jinu i kua'an i ja sa'a i ja u'vi ma,
20006019	ñayii ka'an ja ni jini nuu i ma te masu ja ndaa kúu ja ká'an i ma, ji'in ñayii sa'a ja ka ndakiti ini nuu tna'a ñayii ka ketna'a ini ma.
20006020	Sa'ya maa ri, tava'a ndaka ja tátnuni yuva ro a, te máko xndoo ro ja ni kaxtnu'u si'i ro ma nuu ro a.
20006021	Ndimaa ku'un ini tnu'u ya'a te ûni kuenda tnu'u ja kondeku ro,
20006022	vaa ndaka tnu'u ka ka'an ka kachi yuva ro ma nuu ro ma, te ni'i ini ro naxe sa'a naxe kuu ro ndenu kua'an ndenu vee ro ma, te sa'a i ja kusu ro te ndatatu sii ini ro, te ora ndoto ro ma te kuenda tnu'u ja maa tnu'u yukan ká'an‑so'o nuu ro.
20006023	Vaa tnu'u tátnuni ri a chi kuenda tnu'u ja in ñu'u ndú'va kúu i, te ja káxtnu'u ri a chi xtnuu i nuu ro sukan kúu ñu'u ndú'va ma, te ja ndáka'an‑so'o ri nuu ro ja ndákani ichi ña'a ri a chi sa'a i ja koteku ro,
20006024	te sa'a i ja kaku ro ja ma xnda'vi ña'a ña'a kúneé kú‑uun ma ña'a vivii ká'an te masu ñasi'i ro kúu ña ma.
20006025	Te máko ndiyo ini ro ja vivii kaa ña ma, te ni máko kua'a ro tnu'u ja kundee ña xnda'vi ña'a ña ji'in nduchinuu ña ma.
20006026	Ña'a xiko maa ña ma chi ja kúni ña kúu ja na ni'i ña ja kaa ña ma, kovaa ña'a kúneé kú‑uun ma chi ndúku ña ja na xnda'vi ña tee ñu'u kaji ini ma.
20006027	Vaa kona'a ro ja masu na‑in kuu chiso i ñu'u i'ni ma siki sa'ma ne'nu i ma te ma kayu sa'ma i ma,
20006028	te ni masu kuu kaka tee ma siki ñu'u i'ni ma te ma kayu ja'a de ma.
20006029	Vaa tee kívi nduu ji'in ñasi'i in‑ka tee ma chi másu yanduu ja ndachunaa de ja ni sa'a de ma.
20006030	Vaa nawa kúu ja tee sakui'na sana ni'i de ja kaa de ma masu ka sanuu xeen ñayii ma.
20006031	Kovaa nuna jin ndani'i ñayii ma de ja sukan sa'a de ma chi uja‑ka jichi ndakua'a de sana ja ni sakui'na de ma, te ndakua'a de onde ndaka ja neva'a de ve'e de ma.
20006032	Kovaa vi'i‑ka ndachunaa tee kívi nduu ji'in in‑ka ña'a ma, vaa jini de te masu ndasa'a de kuenda, te xtivi de ini anua de ja sukan sa'a de ma.
20006033	Ja ni'i de kúu ja jin ka'ni i de xi jin xtnakue'e i de, te ja kan‑yu'u ja kan‑nuu ni'i de ma chi masu naa kuiti.
20006034	Vaa tee xi‑ñasi'i ma chi ja kukueñu de ña ma sa'a ja ûni ndakiti xen‑xeen ini de, te ni masu sakanu ini de tee ni kivi nduu ji'in ñasi'i de ma onde ndachunaa de.
20006035	Te ni masu kuan‑ta'vi de nawa jin kua'a i ja jin ndaka'an mani i de, te ni masu kachi de ja sakanu ini de, visi na nduku tee ndiso kuechi ma kua'a xeen ja skuta'vi de tee ma.
20007001	Sa'ya maa ri, kandija te sa'a ro sukan tátnuni ri a, te máko ndunaa kuiti ro ndaka ja tátnuni ri a.
20007002	Ko koto va'a ndaka ja tátnuni ri a sukan jito va'a ro nduchinuu ro a, sukan‑va'a koteku ro.
20007003	Tava'a va'a ini anua ro a, te kinda'a kua'an kinda'a vee ro.
20007004	Kutoo tnu'u ndichi a sukan kútoo ro ku'va ro ma, te ndimaa kóo tnu'u ni kutu'va ro ma ini ve'e ro ma, kuenda tnu'u ja in tna'a maa ro kuu i,
20007005	sukan‑va'a jin kasi ndee jin kasi ndoso ña'a i nuu ña'a vivii ká'an ma ja kúni ña ja kivi nduu ña ji'in in‑ka tee ma.
20007006	Vaa in kivi te nde'ya nde'ya ri ventana ri ma,
20007007	te ni jini ri ja ne'un suchi jaa suchi ñatuu ka jaku'ni ini tnu'u ndichi ma, te iyo in i ja ka'vi‑ka kuu i sana ndaka‑ka i ma,
20007008	te yu'u yu'u‑ni kua'an i ichi ve'e ña'a kúneé kú‑uun ma,
20007009	vaa ñukuun kua'an i ora ve kunee ma, sukan‑va'a ñatuu na‑in kuni ña'a.
20007010	Sani te ni kee ña'a kúneé kú‑uun ma ja jin ndatna'a ña ji'in i ma, te na'a ña ja ña'a xiko maa ña kúu ña, te skuiko yu'u skuiko nuu ña sukan kúu ña'a yukan ma.
20007011	Ña'a ndee xeen ini kúu ña, vaa ñatuu jandetu ña nuu yii ña ma, chukan kúu ja ñatuu kúu koo ña ve'e ña ma,
20007012	te ndimaa kua'an vee ña ichi ma ji'in nuya'vi ma kúu ña nduku ña na in kundee ña xnda'vi ña.
20007013	Te ni ndani'i tna'a ña ji'in suchi jaa ñatuu na tnu'u ndichi neva'a i ma, te ni kanuni'ni ña i te ni chitu ña yu'u i, te jiña'a ña nawa kúni ña ma, vaa masu na ja kan‑nuu ña.
20007014	Te jiña'a ña: “Vitna ni ndakua'a ri nuu Su'si ma ja ni skuiso ri ma, sukan‑va'a jin ndumani ri ji'in ya.
20007015	Chukan kúu ja vee ri ve ndi nduku ñukuun ña'a ri, te vitna ni ka ndani'i tna'a o a.
20007016	Vaa vivii jâ ni satu'va ri nuu jin kusu o ma ji'in sa'ma vee ñuu Egipto ma,
20007017	te jâ ni ndachi'i ri ve'e ri ma ndute jáxiko asi ja ni kuva'a ji'in mirra ji'in áloe ji'in canela ma.
20007018	Ne'e, te jín koo o te jín koo sii ini xeen o niñu onde jin ndatuu jin ndandii o yutnee ma.
20007019	Vaa yii ri ma chi ñatuu na tee iyo ve'e ri ma chi ni kee de kua'an jika de,
20007020	te kua'an de ji'in in bolsa xu'un, te kukuee de kua'a kivi sana ndenda de”, kúu ña jiña'a ña.
20007021	Te vivii ká'an ká'an ña onde ni kundee ña ni xnda'vi ña suchi jaa ma,
20007022	te ni masu ni jini maa i ja ni xnda'vi ña'a ña ma, te ni ndikin i ña sukan kúu in xndiki kua'an nuu kûu ti ma, xi sukan kúu ñayii ndee xeen ini ma te kua'an i vekaa ma ja na ndo'o neni i ma,
20007023	xi sukan kúu in lasaa ja masu jini ti nawa ndo'o ti ma, te kivi ñukuun ti nuu ni ka satu'va i ja jin tnii i ti te jin ka'ni i ti ma, sukan kúu suchi jaa ñatuu na tnu'u ndichi neva'a i ma.
20007024	Chukan kúu ja ro'o ja kúu ro sa'ya ri a, koniniso'o ñukuun ja ká'an káchi ri nuu ro a,
20007025	te máko ndunaa ro ichi va'a a te ko kondikin ro ichi kaxtnu'u ña'a yukan, te máko ko ku'un ini ro ña te ko kondikin ro ña,
20007026	vaa jâ ni kukua'a xeen tee ja'ni ña ja sukan kúu ña ma.
20007027	Vaa ichi nuu jin kûu ñayii kúu ichi ve'e ña ma, te ichi nuu jin skenaa i maa i kúu.
20008001	Káyu'u káyu'u tnu'u ndichi Su'si ma ká'an i, sukan‑va'a jin jaku'ni ini ñayii ma.
20008002	Onde sukun ma iyo i te ká'an i, te onde nuu ka ndatna'a ichi nuu ka jika kua'a ñayii ma kénda i te ká'an i, sukan‑va'a jin kuniso'o ñayii ma.
20008003	Onde nuu kívi o ñuu ma iyo i te ká'an i, sukan‑va'a jin kuni ndaka ñayii ma.
20008004	Sa'a ká'an tnu'u ndichi Su'si ma: “Nuu ndaka ndijin ja ñatuu jin ndasa'a‑ka ni kuenda a, ká'an sa:
20008005	Jin jaku'ni ini ndaka ndijin ja ka iyo neé ka iyo su'va‑ni ni a, ndijin ja inundee xeen ini ni ja jin jaku'ni ini ni tnu'u ndichi a te jin ni'i ini ni naxe jin ko sa'a jin ko kuu ni ma.
20008006	Jin koniniso'o ni, vaa ká'an sa tnu'u va'a tnu'u ndaa, vaa masu játna ini sa tnu'u masu kuatniñu ma.
20008007	Vaa ja ká'an sa a chi ja ndaa kúu, te masu xnda'vi ña'a sa, vaa masu játna ini sa tnu'u ndeva'a tnu'u kini ma.
20008008	Vaa ndaka tnu'u ká'an tnu'u káchi sa a chi tnu'u va'a tnu'u ndaa kúu, te masu ja ká'an sa ja sa'a u'vi ña'a sa kúu,
20008009	vaa saña chi kaji kaji ká'an sa, sukan‑va'a jaku'ni ini ñayii ndása'a kuenda ma, te ñayii ndichi ma chi jáku'ni ini i ja tnu'u vii tnu'u va'a kúu ja ká'an sa a.
20008010	Jin kuan‑ta'vi ni ndaka ja ká'an káchi sa nuu ni a, vaa ja va'a‑ka kúu sana plata ma, te ja va'a‑ka kúu ja jaku'ni ini o ma sana oro nanimaa ma.” Sa'a ká'an tnu'u ndichi Su'si ma.
20008011	Te ja va'a xeen‑ka kúu tnu'u ndichi a sana yuu vivii ma, te ni‑in ja játna ini o iyo ñuu ñayivi a ñatuu kétna'a i ji'in tnu'u ndichi Su'si a, vaa ja va'a xeen kúu tnu'u ndichi a.
20008012	Vaa tnu'u ndichi a chi iyo i ji'in ñayii ndása'a kuenda naxe ko sa'a i ja va'a ja ndaa ma, te tnu'u ndichi a chi sa'a i ja jaku'ni va'a ini ñayii ma te ndasa'a i kuenda nde a kúu ja va'a ma.
20008013	Vaa ñayii yu'u Su'si ma vaa jini i ja iya ndákan kuenda kúu ya ma chi saxiko i ja u'vi ma ji'in ja kani ini o ja maa o kúu‑ka ma te kuvixi o ma, te suni saxiko i ñayii ka jika ichi u'vi ma te ka ka'an i nanimaa tnu'u ndeva'a tnu'u kini ma. Sa'a ká'an tnu'u ndichi Su'si ma.
20008014	“Maa sa kúu ja káxtnu'u nuu ñayii ma naxe sa'a naxe kuu i, sukan‑va'a ku'un kaji ku'un va'a ini i. Maa sa káxtnu'u nuu ñayii ma tnu'u ndichi a, te koo tnu'u ndee tnu'u ndatnu i.
20008015	Maa sa sa'a ja ka ni'i ini rey ma naxe jin tatnuni de ñuu de ma, te maa sa sa'a ja ka ni'i ini tee ka tatnuni ñuu ma naxe jin ka'nde ndaa de tniñu ñayii ma.
20008016	Te ja maa sa kúu ja ka ni'i ini ndaka ñayii ka netniñu ma naxe jin tatnuni i ma te ka ja'nde i tniñu ñayii ñuu ñayivi a.
20008017	Ñayivi ni‑yu'u ni‑ini i ndánduku ña'a i ma, ji'in suchi jaa ka ndanduku ña'a ma chi jin ndani'i yachi‑ni ña'a i.
20008018	Ñayii jan‑ta'vi tnu'u ndichi káxtnu'u sa a chi ni'i i ja vii ja va'a ni‑kani ni‑jika, te ko ni'i ko tna'a i nawa ko neva'a i, te ko sa'a i ja va'a ja ndaa ma, te koo jayiñu'u i.
20008019	Ñayii jan‑ta'vi tnu'u ndichi káxtnu'u sa a chi ja va'a‑ka kúu sana ja koneva'a i kua'a oro ma xi plata ma,
20008020	te skaka sa i ichi va'a ichi ndaa ma, te ndasa'a i kuenda na nde a kúu ja va'a ja ndaa ma.
20008021	Te chukan kúu ja ñayii ka kandija tnu'u ndichi ká'an sa a chi chindee sa i ja jin ko ni'i jin ko tna'a i ja jin koo ve'e i ma.
20008022	’Saña ja kúu sa tnu'u ndichi a, onde xinañu'u kuiti ma ni sa'a ña'a Iya Tátnuni ma, sana ni sa'a ya ndaka‑ka ja ka iyo a,
20008023	vaa jâ iyo sa xi'na‑ka, sana ni ka kuva'a ndaka‑ka ja ka iyo a.
20008024	Te xi'na‑ka sa jâ iyo, sana ni ka kuva'a nuu kunu kunu ka ñu'u ndute ma, te xi'na‑ka sa iyo, sana ni ka kuva'a nuu ka too ndute ma.
20008025	Xi'na‑ka sa jâ iyo, sana ni ka kuva'a yuku sukun ma ji'in yuku kuechi ma,
20008026	vaa jâ iyo sa, sana ni kuva'a ñuyaka ko kuu ni‑ka'nu ñuu ñayivi a ji'in ndaka nundaa ma.
20008027	Iyo sa ji'in Su'si ma nuu yikuu ya sa'a ya andivi a te ni skendoo ya ndute ma onde nuu ñu'ú ya.
20008028	Iyo sa ji'in Su'si ma nuu yikuu ya sunkani vava'a ya andivi a te ni chituu vava'a ya nuu ñu'u ndute ma.
20008029	Nuu ni sunkani vava'a ya ñu'ú ya, te ni tatnuni ya nuu ndute ma nde‑ni kuu kenda de ma.
20008030	Iyo sa ji'in Su'si ma nuu yikuu ya súnkani va'a ya ndaka ja sa'a ya ndi‑kivi ndi‑kivi ma, te chukan kúu ja kúu sii ini xen‑xeen sa ja iyo sa ji'in ya.
20008031	Saña ja kúu sa tnu'u ndichi a, sii ini xeen iyo sa nuu ni sa'a Su'si ma ndaka cha'a, te sii ini xeen iyo sa ja ni sa'a ya ñayii ñuu ñayivi a.
20008032	’Chukan kúu ja vitna, vi sa'ya maa ri, jin koniniso'o ja ká'an káchi ri a. Ja vava'a ka kuu ñayii ka kandija te ka sa'a i sukan ká'an káchi ri a.
20008033	Jin katanuu ja ká'an káchi ri nuu ro a, te máko jin saxiko ro, sukan‑va'a jin ko kuu ro ñayii ndichi.
20008034	Ja va'a kúu ñayii niniso'o ndaka ja ká'an ri a, ja ûni ndee ndikin i ja na ni'i i tnu'u ndichi a.
20008035	Vaa ñayii kuan‑ta'vi tnu'u ndichi ká'an ri a chi sa'a i ja koteku i te ni'i i ja skuta'vi ña'a Iya Tátnuni ma.
20008036	Kovaa ñayii saxiko tnu'u ndichi a chi sa'a u'vi maa i ini anua i ma, te ja ni'i i kúu ja kûu i te skenaa i maa i ma.” Sa'a ká'an tnu'u ndichi Su'si ma.
20009001	Tnu'u ndichi Su'si ma chi kuenda tnu'u ja ni sa'a i in ve'e te ni chituu i uja si'in,
20009002	sani te ni ja'ni i kiti i ma te ni satu'va i ja jin kaa ñayii ma, te ni satu'va i ndute nde'ya uva ma te ni sonee i ndaka nuu mesa ma.
20009003	Sani te ni tetniñu i ñayii ka jinukuechi nuu i ma ni jan koo i onde nuu sukun‑ka ini ñuu ma, te ni ka keja'a i ka kana i ñayii ka jiniñu'u tnu'u ndichi ma.
20009004	Te sa'a ka jiña'a i: “Ndeva'a‑ni nde ni ñatuu na tnu'u ndichi ka neva'a ni ma te ñatuu ka ni'i ini ni naxe jin ko sa'a jin ko kuu ni ja va'a ma, ne'e koo ni ya'a,
20009005	te jin kaa ni xita tila ni satu'va sa ma te jin ko'o ni ndute nde'ya uva ma ja ni satu'va sa ma.
20009006	Jin xndoo ni ja ka kuneé ka ku‑uun ni a te jin koteku ni te jin kondikin ni jin ko sa'a ni sukan ká'an tnu'u ndichi ma”, ka kuu i ka jiña'a i.
20009007	Ñayii ndáka'an‑so'o nuu ñayii jakundee ña'a ma, ja ni'i i kokuu ja ndonda ñayii yukan nuu i ma, te ñayii ndáka'an na kuechi ñayii sa'a ja u'vi ma chi ja ni'i i kokuu ja saxiko ña'a ñayii ma.
20009008	Va'a‑ka ja máko ndaka'an ni na kuechi ñayii sa'a ja u'vi ma te ko saxiko ña'a i, vaa masu nawa chindee ni i. Va'a‑ka ndaka'an‑so'o ni nuu ñayii ndichi ma te kuni ni ja kutoo ña'a i.
20009009	Kaxtnu'u‑ka ni nuu ñayii ndichi ma, te kundichi‑ka i, vaa ñatuu‑ka na ja u'vi sa'a i ma, te jaku'ni‑ka ini i naxe ko sa'a ko kuu i,
20009010	Vaa ja ko kuu o in ñayii ndichi ma chi xinañu'u kuiti‑ka ja koyu'u o Su'si ma te másu ko sa'a o ni‑in ja u'vi te sukan te ko kuu o in ñayii ndichi. Te nuna jin kutu'va o ja jin ko sa'a o sukan ká'an Su'si o iya ñatuu na u'vi sa'a ya ma chi jin ndani'i o janitnuni va'a te jin ni'i ini o nawa jin ko sa'a o.
20009011	Vaa nuna kandija o te sa'a o sukan ká'an tnu'u ndichi Su'si ma chi sa'a i ja koteku kani‑ka o ñuu ñayivi a.
20009012	Chukan kúu ja nuna ko kuu ro ñayii ndichi ma chi ja va'a maa ro ko kuu, kovaa nuna ko kuu maa ro ñayii ndee ini te jakundee ro ñayii ndáka'an‑so'o nuu ro ma chi ja u'vi sa'a ro maa ro te ndachunaa maa ro ja sukan sa'a sukan kúu ro ma.
20009013	Ña'a kúneé kú‑uun ma chi ñatuu ndása'a ña kuenda ja masu ja va'a kúu ja sa'a ña ma,
20009014	te jínkoo ña ye'e ña ma, vaa ndúku ña ja ndito ndito‑ka kuni ña na in ka ya'a ichi ma,
20009015	te nú ni jini ña ñayii ka jika ndaa ichi Su'si ma ja ñatuu‑ka na u'vi ka sa'a i ma, te kána ña i,
20009016	te sa'a jiña'a ña suchi ka kuneé ka ku‑uun ma ja ñatuu ka ni'i ini i naxe jin sa'a i ja va'a ma: “Ne'e koo, te jin kuni ro
20009017	ja ndute sakui'na o ma chi va'a‑ka ji'i de sana ndute maa o ma, te jin kuni ro ja kaa yu'u o xtatila ma chi jaa asi‑ka”, kuu ña jiña'a ña.
20009018	Kovaa ñatuu ka jini suchi ka kandija ja ká'an ña ma ja ve'e ña ma kúu nuu jin kûu i te jin skenaa i maa i ma, vaa ndaka suchi ka kivi koo ve'e ña ma chi kuenda tnu'u ja onde nuu kunu‑ka andeya ma ka ñunee i.
20010001	Tnu'u ndichi ni ka'an Salomón ma. Suchi sa'a sukan ká'an tnu'u ndichi Su'si ma chi sa'a i ja kúsii ini yuva i ma, kovaa suchi so'o xeen kaa ma chi sa'a i ja kúxii ini si'i i ma.
20010002	Nú nanimaa ja u'vi ma sa'a ñayii ma chi masu nawa chíndee ña'a i, kovaa nú nanimaa ja va'a ja ndaa ma na ko sa'a ñayii ma chi kaku i te ma skenaa i maa i.
20010003	Vaa Su'si ma chi masu kua'a ya tnu'u ja ko kokon ko yichi ñayii sa'a ja va'a ja ndaa ma, kovaa ñayii ka sa'a nanimaa ja u'vi ma chi kua'a Su'si ma tnu'u, te jin ndando'o jin ndaneni maa i ja u'vi ka sa'a i ma.
20010004	Ñayii kuxi te ñatuu ndí ini i ja satniñu i ma chi ko kunda'vi ko kukee i, kovaa ñayii ñu'u ini ma te satniñu i ma chi ko ni'i ko tna'a i.
20010005	Ñayii ñu'u kaji ini ma chi satniñu i itu i ma, te na'a i na tiempu ndáxtutu i itu i ma, kovaa suchi ká'an uun ká'an su'va‑ni ini ma te ñatuu ndáxtutu i itu i ma chi ja kan‑nuu wa'a i yuva i ma.
20010006	Iyo ja vii ja va'a kuta'vi ñayii sa'a ja va'a ja ndaa ma, kovaa ñayii sa'a ja u'vi ma chi ndando'o ndatna'a xeen maa i ja u'vi sa'a i ma.
20010007	Ñayii ni yo sa'a ja va'a ma chi ka ndakune'e ña'a ñayii ma, te ka ka'an vii ka ka'an va'a i ja sukan ni yo sa'a i ja va'a ma, kovaa ñayii ni yo sa'a ja u'vi ma chi masu na in ndakune'e‑ka ña'a te ni naa maa cuentu i ma‑ni.
20010008	Ñayii iyo tnu'u ndichi ini anua i ma chi jan‑ta'vi i te kándija i tnu'u ni tatnuni Su'si ma, kovaa ñayii ndee ini ma te ndimaa ndákone'e xiko i ma chi skenaa i maa i.
20010009	Ñayii jika ndaa jika ndija ma chi masu nawa yu'u i ndenu kua'an ndenu vee i vaa ja va'a sa'a i ma, kovaa ñayii sa'a ja u'vi ma chi ndí ini xeen i nasa yukan te ndatuu ja u'vi sa'a i ma.
20010010	Ñayii kini xeen nde'ya i ja kúni u'vi i nuu in‑ka ñayii ma chi sa'a i ja kúxii ini o, te ñayii ndee xeen yu'u i ma chi ja sukan kúu i ma chi xndo'o xneni ña'a Su'si ma.
20010011	Kovaa ñayii sa'a ja va'a ja ndaa ma chi sa'a i ja kúu sii ini xeen o te ndáni'i o tnu'u kanu ini, kovaa ñayii sa'a ja u'vi ma chi ndando'o ndatna'a xeen maa i ja u'vi sa'a i ma.
20010012	Ñayii chú'un ini nawa ni sa'a ña'a in‑ka ñayii ma te suu‑ni suu‑ni ndákune'e i ma chi ñatuu kúu koo mani i, kovaa ñayii kútoo tna'a ndija ma chi kánda i nekanu ini i nawa ni sa'a ña'a maa in‑ka ñayii ma.
20010013	Ñayii jini tnu'u ndichi ma chi nanimaa tnu'u ndichi ma ká'an i, kovaa ñayii ñatuu ndása'a kuenda naxe ko sa'a ko kuu i ja va'a ma, chi ja kuta'vi i ko kuu yutnu xii ma te ndo'o neni maa i.
20010014	Ñayii ndichi ma chi ndása'a i kuenda te káji kaji‑ni i tnu'u kuatniñu ma ká'an i, kovaa ñayii ndee ini ma chi masu káji maa i tnu'u ká'an i.
20010015	Ñayii ndichi ma chi ja ni jani va'a ini i ma te ní'i tna'a i te iyo tu'va i te kúu yanduu i nuu tnundo'o kénda ma, kovaa ñayii kúnda'vi kúkee ma chi ja ñatuu ni jani va'a ini i kúu, te kundee maa tnundo'o ma nuu i.
20010016	Ñayii ndichi ma te sa'a i ja va'a ja ndaa ma chi koteku i ni‑kani ni‑jika, kovaa ñayii sa'a ja u'vi ma chi jiso kuechi i nuu Su'si o ma.
20010017	Ñayii sa'a sukan ká'an káchi tnu'u ndichi ma chi kua'an i ichi nuu koteku i ma, kovaa ñayii ñatuu niniso'o ja ká'an káchi tnu'u ndichi ma chi kua'an i ichi nuu skenaa i maa i.
20010018	Ñayii sa'a tnu'u ja kútoo ña'a i ma kovaa kíti ini i nuu o ma chi ñii yu'u i ma‑ni yoxtnee tnu'u ká'an i ma. Te ñayii skanduu yu'u ma chi ñayii so'o ñayii ndee ini kúu i.
20010019	Ñayii ñatuu ndása'a kuenda te ndeva'a‑ni tnu'u ká'an i ma chi iyo yika i ja ka'an i in tnu'u ja masu kuatniñu te kuiso kuechi i, kovaa ñayii ndichi ma chi ndása'a i kuenda na tnu'u ká'an i ma.
20010020	Ñayii sa'a ja va'a ja ndaa ma chi sukan kúu plata ni nduu nanimaa ma, sukan ka kuu tnu'u ká'an i ma, kovaa ja ñu'u ini anua ñayii sa'a ja u'vi ma chi masu nde jiniñu'u.
20010021	Ja ka ka'an ñayii ka sa'a ja va'a ja ndaa ma chi skaka ichi i kua'a ñayii ichi va'a ma, kovaa ñayii so'o ñayii ndee ini ma chi ka skenaa i maa i ja ñatuu ka jaku'ni ini i ja jin sa'a i ja va'a ma.
20010022	Ja vii ja va'a skuta'vi ña'a Su'si Iya Tátnuni ma chi sa'a i ja ko ni'i ko tna'a o, te sa'a Su'si ma ja masu na tnu'u xii ini kenda nuu o.
20010023	Ñayii so'o ñayii ndee ini ma chi ja sa'a i ja u'vi ma chi kútachi xeen i ja sukan sa'a i ma, kovaa ñayii ndichi ma chi ndátatu‑ka i ja sukan jáku'ni ini i te sa'a kúu i sukan ká'an tnu'u ndichi ma.
20010024	Tna'a ja yu'u ñayii sa'a ja u'vi ma ja ndo'o i ma, su'va chukan kenda yachi‑ka nuu i ma, kovaa ñayii sa'a ja va'a ja ndaa ma chi ja ñu'u ini i ja ni'i i ma chi kua'a Su'si ma.
20010025	Ñayii sa'a ja u'vi ma chi sukan‑ni yá'a tikachiyaa xeen ma sukan‑ni kúu i, vaa nunuu‑ni iyo i te náa i, kovaa ñayii sa'a ja va'a ja ndaa ma chi ni‑kani ni‑jika koteku i.
20010026	Ñayii kuxi ma chi sukan sa'a ja iya ma nuu nu'u ñayii ma xi sukan sa'a ñu'ma ma nduchinuu ñayii ma, sukan kúu i, vaa xtna'a i ñayii xi‑nuu satniñu i ma.
20010027	Ñayii yu'u Su'si ma te ñatuu sa'a‑ka i ja u'vi ma chi kani kani koteku i, kovaa ñayii sa'a ja u'vi ma chi ndate'nde sava sukan iyo ja koteku i ma.
20010028	Ñayii ka sa'a ja va'a ja ndaa ma chi jin ni'i sii ini i ja ka ndetu i ma, kovaa ñayii ka sa'a ja u'vi ma chi visi iyo ja ka ndetu i ja jin ni'i i ma, kovaa masu jin ni'i i, vaa sani te jin naa.
20010029	Ñayii ka jika ichi Su'si ma chi ko koto va'a ya i, kovaa ñayii ka jini ja va'a ma te ñatuu ka sa'a i ma chi jin skenaa i maa i.
20010030	Ñayii sa'a ja va'a ja ndaa ma chi konukuiñi va'a i nuu Su'si ma te masu nawa kundee ja kotuu i, kovaa ñayii ka sa'a ja u'vi ma chi masu kuu jin konukuiñi va'a i nuu Su'si ma ñuu ñayivi a.
20010031	Ndimaa tnu'u ndichi ká'an káchi ñayii sa'a ja va'a ja ndaa ma, kovaa ja ká'an ñayii so'o ñayii ndee ini ma masu nde kuatniñu o.
20010032	Vaa ja ká'an ñayii sa'a ja u'vi ma chi nanimaa tnu'u kini tnu'u ndeva'a kúu, te masu játna ini o, kovaa ja ká'an ñayii sa'a ja va'a ja ndaa ma chi játna ini o.
20011001	Ñayii masu chíkua'a ndaa nawa xíko i ma chi ñatuu kúni sii Su'si ma nuu i, kovaa ñayii chíkua'a ndaa ndaa ma chi játna ini ya ja sa'a i ma.
20011002	Nuna kenda ja kani ini ñayii ma ja maa i kúu‑ka ma chi ja ndetu ña'a kúu ja ndatna'a i ja kayu'u ja kan‑nuu, kovaa ñayii iyo ji'in tnu'u ndichi ma chi masu nde jani ini i ja maa i kúu‑ka sana in‑ka ñayii ma.
20011003	Chukan kúu ja ñayii ni‑yu'u ni‑ini i sa'a i ja va'a ja ndaa ma chi maa ja va'a sa'a i ma skaka ña'a ichi va'a ma, kovaa ñayii sa'a ja u'vi ma te jiso kuechi i nuu Su'si ma chi maa ja u'vi sa'a i ma xnaa ña'a.
20011004	Vaa kivi ndakan Su'si ma kuenda ma chi masu nawa chindee ña'a ja ni'i tna'a i ma ja kaku i, kovaa ñayii sa'a ja va'a ja ndaa ma chi maa ja sa'a ja kúu i ma sa'a ja kaku i te ma skenaa i maa i.
20011005	Maa ja va'a ja ndaa sa'a ñayii núkuiñi va'a nuu Su'si ma sa'a ja nune nune‑ni ichi kua'an i ma, kovaa ñayii sa'a ja u'vi ma, maa ja u'vi sa'a i ma sa'a ja kotuu i.
20011006	Ñayii núkuiñi va'a nuu Su'si ma chi maa ja va'a ja ndaa sa'a i ma chindee ña'a te kaku i nuu tnundo'o ma, kovaa ñayii ka sa'a ja u'vi ma te ka jiso kuechi i nuu Su'si ma chi maa ja u'vi ka sa'a i ma nukun‑tuu ña'a te ma jin kaku i nuu tnundo'o ma.
20011007	Chukan kúu ja kivi kûu ñayii sa'a ja u'vi ma, te yukan‑ni, te ni ndi'i ja ni yo kukanu ini i ma, te sukan‑ni, te ni naa maa i ji'in ndaka ja ni yo ñu'u ini i ma.
20011008	Ñayii sa'a ja va'a ja ndaa ma chi kaku i nuu tnundo'o tnuneni kenda ma, kovaa ñayii sa'a ja u'vi ma chi ndando'o ndaneni maa i ja u'vi sa'a i ma.
20011009	Ñayii sa'a tnu'u ja vivii ká'an i ma kovaa ñii yu'u i ma‑ni iyo tnu'u ká'an i ma, chi ndimaa ja sa'a u'vi i in‑ka ñayii ma kúu. Kovaa ñayii sa'a ja va'a ja ndaa ma chi tnu'u ndichi ma chíndee ña'a te ndimaa kée vii kée va'a i.
20011010	Ja sukan ka kendoo va'a ndaka ja ka sa'a ka kuu ñayii ka sa'a ja va'a ja ndaa ma chi ka kuu sii ini ndaka ñayii ñuu ma. te nú ni ji'i ñayii ka sa'a ja u'vi ma chi ûni ka sa'a ñayii ma in viko ja ka iyo sii ini xeen i.
20011011	Ja vii ja va'a ka sa'a ñayii ka iyo ndaa nuu Su'si ma kúu ja ve kuva'a‑ka ñuu nuu ka iyo i ma, kovaa ja u'vi ka ka'an ñayii ka sa'a ja u'vi ma chi su'va jana i tna'a ja va'a ka kuni ñayii ma ja jin sa'a i ma.
20011012	Ñayii ñatuu ndása'a kuenda sukan kúni Su'si ma chi ká'an i tnu'u in‑ka ñayii ma, vaa ñatuu jamani i in‑ka ñayii ma kúu, kovaa ñayii kándija te sa'a i sukan kúni Su'si ma chi jasi yu'u i te ñatuu ká'an i tnu'u in‑ka ñayii ma.
20011013	Ñayii ndimaa ndúku i cuentu ma chi kua'an i te ndáxtuu i nawa ni ka ndatnu'u yu'u ñayii ma, kovaa ñayii núkuiñi va'a nuu Su'si ma chi masu ndáka'an kuiti i nawa ni jiniso'o i ja iyo ja maa i‑ni jin kona'a ma.
20011014	Nú ñatuu na tnu'u ndichi Su'si ma iyo nuu tee tátnuni in ñuu ma chi nuna kenda in‑ka ñuu ja jin kanaa i ma chi jin skenaa de, kovaa ñuu nuu ka iyo kua'a ñayii ndichi ma te ka ketna'a ini i ma chi masu na in kundee nuu i.
20011015	Ndo'o xeen maa ñayii wa'a tnu'u te kúu i nuu ñayii masu ndachunaa nawa tavi i ma, kovaa ñayii masu kachi ja ko kuu i nuu in‑ka ñayii ma chi koo sii ini‑ka i.
20011016	Te ña'a va'a ini ma, te chíndee ña ñayii ka jiniñu'u ma chi ka ka'an vii ka ka'an va'a i ja kuu ña, kovaa tee visi iyo tnu'u ndee tnu'u ndatnu de te satniñu de ma chi yika‑ni ja ni'i de kúu xu'un ma‑ni.
20011017	Ñayii va'a ini te nda'vi ini i ma chi ja va'a maa i kúu nuu Su'si ma, kovaa ñayii ndee kaa ini i ma chi sa'a u'vi i maa i.
20011018	Ñayii sa'a ja u'vi ma chi visi ní'i tna'a maa i ma, kovaa yika‑ni ja xnee nuu‑ni ña'a ja ní'i i ma. Te ñayii sa'a ja va'a ja ndaa ma chi ma yanduu ja ni'i i ja skuta'vi ña'a Su'si ma.
20011019	Vaa ja sa'a o ja va'a ja ndaa ma chi sa'a i ja koteku o ni‑kani ni‑jika, kovaa ja kondikin o ja sa'a o ja u'vi ma chi ichi nuu skenaa o maa o ma kúu.
20011020	Vaa Su'si ma chi saxiko ya ñayii ndimaa ja u'vi ka ñu'u ini i ja jin sa'a i ma, kovaa iyo sii ini xeen ya nuu ñayii ka jika ndaa nuu ya ma.
20011021	Vaa ñayii ka sa'a ja u'vi ma chi masu yanduu ja jin ndando'o jin ndaneni maa i ja ka sa'a ka kuu i ma, kovaa ñayii ka sa'a ja va'a ja ndaa ma chi vivii jin kaku i nuu tnundo'o ma ji'in sa'ya tata i ma.
20011022	Te masu nde jiniñu'u ja vivii kaa ña'a ma, nú kunee ku‑uun ña te ñatuu ndása'a ña kuenda naxe ko kuu ña ma, chi kuenda tnu'u ja in oro ni ka chinee i kutu chikini ma te sa'a ndeva'a ti ma, sukan‑ni sa'a ña maa ña.
20011023	Ja iyo ja jin ni'i ñayii ka sa'a ja va'a ja ndaa ma kúu ja jin koo va'a i, te ja ndetu ña'a ja jin ni'i ñayii ka sa'a ja u'vi ma kúu ja ndakiti ini Su'si ma nuu i.
20011024	Ka iyo ñayii ja sii ini ka wa'a i nawa ka neva'a i ma ñayii ka jiniñu'u ma, te sa'a Su'si ma ja kua'a‑ka ka ndani'i i, kovaa ka iyo ñayii ja inuxii xeen ini i ja ni masu ka ndi ini i ja jin chindee i ñayii ka jiniñu'u ma sukan iyo ja jin sa'a i ma, te su'va ka ndunda'vi‑ka maa i ja sukan ka sa'a i ma.
20011025	Vaa ñayii sii ini chíndee i in‑ka ñayii ma chi ndimaa ko ni'i ko tna'a i, te ñayii ndimaa chíndee i in‑ka ñayii ma chi koo tna ñayii ndachindee ña'a te ñatuu nawa ka'ni ña'a i ja jin ko kuu i.
20011026	Ñayii ndiyo ini ma chi xtutu i ndaka ja kaa o ma, sukan‑va'a kenda kivi kumani ma te xiko ya'vi‑ka i, te ñayii ñuu ma chi jin ka'an u'vi i ja kuu i, kovaa ñayii nda'vi ini ma chi masu ndí ini i ja kuu maa i te xíko i ja kaa o ma, te ja sukan sa'a i ma chi jin ka'an vii jin ka'an va'a ñayii ma ja kuu i ma.
20011027	Ñayii ndí ini ja sa'a i ja va'a ma chi jin ka'an vii jin ka'an va'a ñayii ma ja kuu i ma te koo va'a i, kovaa ñayii jatanuu ja sa'a i ja u'vi ma chi ja ndani'i i kúu ja u'vi ma.
20011028	Te ñayii kúkanu ini nuu ja ní'i tna'a i ma chi ndo'o i sukan kúu nda'a yutnu ma ja nú ni yichi ma chi ii‑ii‑ni jinkava i ma, kovaa ñayii sa'a ja va'a ja ndaa ma chi sukan kúu yutnu vivii ve ndukuii tnu ma ja ve nana nda'a tnu ma, sukan kúu i.
20011029	Ñayii ñatuu ndí ini ja jin koo mani i ji'in ñayii ve'e i ma chi ja ndetu ña'a kúu ja ndoo maa ndoo in‑nka i‑ni, te ñayii ñatuu kándija ja ka ndaka'an so'o ñayii ma nuu i naxe ko sa'a ko kuu i sukan‑va'a koo va'a i ma, chi ja ndetu ña'a kúu ja ñayii kunukuechi‑nka‑ni ko kuu i nuu ñayii ndichi ma, vaa ñatuu ni jani va'a ini maa i ma.
20011030	Ñayii sa'a ja va'a ja ndaa ma chi sa'a i ja jin koteku ñayii ma, vaa ñayii ndichi kúu i, te ja sa'a i ma sa'a ja jin kandija ñayii ma Su'si ma te jin ndani'i ta'vi i.
20011031	Ja ndaa ndija kúu ja ñayii ndimaa sa'a ja va'a ja ndaa ma chi ko ni'i ko tna'a i nani téku i iyo i ñuu ñayivi a, kovaa ñayii ndimaa ja u'vi sa'a i ma chi kua'a xeen ja u'vi ndani'i ndatna'a maa i.
20012001	Ñayii jan‑ta'vi ja ka ndaka'an so'o ñayii ma naxe ko sa'a ko kuu i ma chi ñayii ndichi kúu i, kovaa ñayii saxiko ja ka ndaka'an so'o ñayii ma nuu i ma chi in ñayii so'o kúu i te ñatuu ndása'a i kuenda i ma.
20012002	Ñayii jani vii jani va'a ini ma chi játna ini Su'si ma ja sukan kúu i ma, kovaa ñayii jani ini ndimaa ja u'vi sa'a i ma chi maa Su'si ma sa'a ja ndachunaa i ja sa'a i ma.
20012003	Vaa ñayii sa'a ja u'vi ma chi masu kuu konukuiñi va'a i, kovaa ñayii sa'a ja va'a ja ndaa ma chi ni'i yo'o va'a i te konukuiñi va'a i nuu Su'si ma te masu na in xtuu ña'a.
20012004	Te ña'a ñu'u kaji ñu'u va'a ini ma chi ja sa'a ja kúu ña ma te ní'i yii ña ma jayiñu'u, kovaa ña'a ñatuu ñu'u kaji ñu'u va'a ini ma chi sukan kúu kue'e kívi onde yiki ñayii ma sukan kúu ña nuu yii ña ma.
20012005	Ñayii jika ndaa nuu Su'si ma chi ndimaa ja ndaa ja ndija kúu ja jani ini i te ká'an i ma, kovaa ñayii sa'a ja u'vi ma chi ndimaa tnu'u xnda'vi tna'a kúu ja ká'an i ma.
20012006	Onde ndaka tnu'u ká'an i ma, ûni kuenda tnu'u ja ja'ni i ñayii ma kúu, kovaa ñayii ka iyo ndaa nuu Su'si ma chi ndimaa tnu'u vii tnu'u va'a ka ka'an i, te ja sukan ka kuu i ma chi chindee ña'a i ja jin kaku i nuu ja u'vi ma.
20012007	Vaa Su'si ma chi sa'a ya ja ñayii ka sa'a ja u'vi ma chi jin naa i ve'e ke'e i ma, kovaa ñayii ka sa'a ja va'a ja ndaa ma chi ni‑kani ni‑jika jin koteku i ji'in sa'ya tata i ma.
20012008	Ñayii ndichi ma chi naxe sa'a naxe kúu maa i ma, te sukan ka ka'an vii ka ka'an va'a ñayii ma ja kuu i ma, kovaa ñayii ñatuu va'a ini ma chi masu na in ká'an vii ká'an va'a ja kuu i chi su'va ka saxiko ña'a ñayii ma.
20012009	Ja va'a‑ka kúu in ñayii visi ka ka'an ndeva'a i ja kuu i ma kovaa ka iyo ñayii ka chindee ña'a nawa jiniñu'u i ma, sana tee jani ini ja maa de kúu‑ka ma te ni ja kaa de ma masu nawa neva'a de.
20012010	Ñayii sa'a ja va'a ja ndaa ma chi jito va'a i ndaka kiti neva'a i ma, kovaa ñayii sa'a ja u'vi ma chi masu va'a ini i chi sa'a ndeva'a i kiti neva'a i ma.
20012011	Ñayii satniñu itu i ma chi ndimaa koo ja kaa ja ko'o i, kovaa ñayii kua'an vee‑ni kúu i ma chi ñatuu jáku'ni ini i nawa sa'a i ma.
20012012	Ñayii kúneé kú‑uun ma chi ndíyo ini i ja ko kuu i sukan ka kuu ñayii ka sa'a ja u'vi ma, kovaa masu jini i nawa ndetu ña'a ja ndo'o i, kovaa ñayii sa'a ja va'a ja ndaa ma chi ni‑kani ni‑jika ndimaa ja va'a ko kuu ja ndani'i ndatna'a i.
20012013	Ñayii sa'a ja u'vi ma chi maa ja xnda'vi i ñayii ma nukun‑tuu maa i te ndando'o ndaneni i, kovaa ñayii ká'an ndimaa ja va'a ja ndaa ma chi vivii yanduu yandoso i nuu ndaka tnundo'o kenda ma.
20012014	Vaa maa maa o ndani'i ndatna'a nawa ká'an o ma xi nawa sa'a nawa kúu o ma ndeva'a‑ni nú ja va'a xi ja u'vi kúu.
20012015	Ñayii so'o xeen kaa ma chi ndaka ja sa'a i ma chi jani ini i ja ja va'a kúu, kovaa ñayii ndichi ma chi ndimaa kándija i ja ka ka'an so'o ñayii ma nuu i ma.
20012016	Ñayii so'o ma chi yachi‑ni káxtnu'u i ja ndákiti ini i, kovaa ñayii ndichi ma chi masu sánuu i nawa ka ka'an ndeva'a ñayii ma nuu i ma.
20012017	Ñayii ká'an ndaa ma chi ndáka'an ndaa i naxe iyo ma, kovaa ñayii tnu'u ma chi masu ndáka'an ndaa i naxe iyo ma su'va ndúku i naxe xnda'vi i ñayii ma.
20012018	Ka iyo ñayii ma chi tnu'u ka ka'an i ma‑ni, te ka sa'a i ja tna‑u'vi ini o vi'i‑ka sana ni xtnakue'e ña'a i, kovaa ñayii inundichi ma chi vivii ka ka'an i te ka ndataa i tnu'u kanu ini kuenda tnu'u ja in jatatna ni ji'i o te ni nduva'a o.
20012019	Ñayii ká'an ndaa ká'an ndija ma chi ni‑kani ni‑jika koo i, kovaa ñayii ká'an tnu'u ma chi nunuu‑ni koo i te naa i.
20012020	Ñayii sa'a ja u'vi ma chi nanimaa tnu'u xnda'vi tna'a ma ñu'u ini anua i ma, kovaa ñayii ndí ini naxe koo mani i ji'in in‑ka ñayii ma chi nanimaa tnu'u sii ini iyo ini anua i ma.
20012021	Ñayii sa'a ja va'a ja ndaa ma chi ni‑in ja u'vi ndo'o i, kovaa ñayii sa'a ja u'vi ma chi nukoxtna'a nukoxtnii ja u'vi sa'a i ma ndani'i i.
20012022	Su'si Iya Tátnuni ma chi saxiko ya ñayii tnu'u ma, kovaa játna ini ya sukan ka sa'a ka kuu ñayii ka sa'a ja va'a ja ndaa ma.
20012023	Ñayii ndichi ma chi masu nde savixi i maa i ndaka ja jini i ma, kovaa ñayii ndee ini ma chi ja ká'an i ma‑ni, te yachi‑ni ndatuu maa i ja ñatuu na tnu'u ndichi neva'a i.
20012024	Ñayii ñu'u ini te satniñu i ma chi ko ni'i ko tna'a i te koo ñayii jin satniñu nuu i ma, kovaa ñayii kuxi ma chi masu ni'i nde i te in‑ka ñayii xi‑nuu ko satniñu i‑ni.
20012025	Tnu'u ndí ini xeen ma chi sa'a i ja kúxii ini ñayii ma te ñatuu‑ka na tnu'u ndee tnu'u ndatnu i iyo, kovaa nuna kenda in ñayii ká'an vii ká'an va'a ma chi sani te sa'a i ja ndúsii ini ñayii ma.
20012026	Ñayii sa'a ja va'a ja ndaa ma chi kuu skaka i in‑ka ñayii ma ichi va'a ma, kovaa ñayii sa'a ja u'vi ma chi kuan koo i ichi jin skenaa i maa i ma.
20012027	Ñayii kuxi ma chi onde kiti ni ja'ni i ma masu no'o i ji'in ti ve'e i ma ja jin kaa i kuñu ti ma, kovaa ñayii ñu'u ini ma chi jini i ja ja va'a xeen kúu ndaka ja ni'i tna'a i ma.
20012028	Ja ko sa'a o ja va'a ja ndaa ma chi kua'an o ichi nuu koteku o ni‑kani ni‑jika, te masu kûu o te skenaa o maa o.
20013001	Suchi ndichi ma chi jan‑ta'vi i ja ndáka'an so'o yuva i ma nuu i, kovaa suchi so'o xeen kaa ma chi masu nde kándija i ja ndáka'an so'o yuva i ma nuu i.
20013002	Ndi‑in ndi‑in o chi jin ndani'i jin ndatna'a maa o sukan ka ka'an o ma, kovaa ñayii ñatuu va'a ini te ke'en su'va i in‑ka ñayii ma chi ndimaa ja sa'a ndeva'a i in‑ka ñayii ma ñu'u ini i.
20013003	Ñayii ndása'a kuenda te ñatuu ká'an yachi i ma chi ja jito va'a i maa i kúu, kovaa ñayii ñatuu nde ndása'a i kuenda ma te ká'an yachi i ma chi maa i‑ni sa'a ja jákun‑nee i nuu tnundo'o ma.
20013004	Ñayii kuxi ma chi ndíyo ini i kua'a ja koneva'a i kovaa masu nawa ni'i i, kovaa ñayii ndí ini ja satniñu i ma chi ve ni'i ve tna'a‑ka i.
20013005	Ñayii sa'a ja va'a ja ndaa ma chi masu játna ini kuiti i ja xnda'vi tna'a o ma, kovaa ñayii sa'a ja u'vi ma, ja kan‑yu'u ja kan‑nuu ni'i i, vaa masu ka jatna ini ñayii ma ja sa'a ja kúu i ma.
20013006	Ñayii jika ndaa nuu Su'si ma chi ja va'a ja ndaa sa'a i ma jito va'a ña'a, kovaa ñayii sa'a ja u'vi ma chi maa ja u'vi sa'a i ma xnaa ña'a.
20013007	Ka iyo ñayii ka sa'a tnu'u ja xiku ka kuu i kovaa masu nawa ka neva'a kuiti i, te suni ka iyo tna ñayii ja ka sa'a i tnu'u ja ñayii ka kunda'vi ka kukee ka kuu i, visi ka ni'i ka tna'a i.
20013008	Ñayii ka kuxiku ma chi ka iyo‑ka ñayii ka xtna'a ña'a ja jin sa'a u'vi ña'a i, kovaa chíndee ña'a xu'un i ma te ka kaku i. Kovaa ñayii ka kunda'vi ma chi masu na in xtna'a ña'a.
20013009	Ñayii ka sa'a ja va'a ja ndaa ma chi sukan kúu in ñu'u tnúu jajaa ma, sukan ka kuu i, kovaa ñayii ka sa'a ja u'vi ma chi sukan ni ka nda'va ñu'u ma, sukan‑nka‑ni ka kuu i.
20013010	Ñayii jani ini ja maa i kúu‑ka ma chi yika‑ni ja ndúku i kúu ja kanaa i ji'in in‑ka ñayii ma, kovaa ñayii jan‑ta'vi ja ka ndaka'an so'o i nuu i ma chi in ñayii ndichi kúu i.
20013011	Ñayii xnda'vi in‑ka ñayii ma te kúxiku i ma chi masu kunitnuni i te ndi'i xu'un i ma, kovaa ñayii satniñu ji'in nda'a i te kúu tava'a i xu'un i ma chi ndi‑vala ndi‑vala te kukua'a‑ka.
20013012	In ja ndetu ñayii ma ja ni'i i ma te kuee kénda ma, te chukan chi sa'a i ja kúxii ini i, kovaa ora kénda ja ndetu o ma chi sukan kúu in yutnu téku ja kuikuii iyo tnu ma sukan kúsii ini o.
20013013	Ñayii saxiko te ñatuu jatanuu i ja sa'a i ja ni kucargu i ja sa'a i ma chi ndo'o xeen i ja ñatuu ni kandija i ma te ndakani ini i, kovaa ñayii ndí ini te ni‑yu'u ni‑ini i jatanuu i sa'a i ja ni kucargu i ma chi koo va'a xeen i te koo sii ini xeen i ja ni kundee i ni sa'a i ma.
20013014	Ndaka tnu'u va'a káxtnu'u ñayii ndichi ma chi suu i chindee ña'a ja kaku o ja ma ki'in o ichi nuu skenaa o maa o ma, te koteku o.
20013015	Ñayii ka jaku'ni ini te ka sa'a i sukan kúni Su'si ma chi kuatnu'u ini ña'a Su'si ma te skuta'vi ña'a ya ja vii ja va'a, kovaa ñayii sa'a so'o nuu Su'si ma chi ndimaa ndo'o neni i, vaa ñatuu játna ini Su'si ma ja sa'a i ma.
20013016	Ñayii ndichi ma chi ndása'a i kuenda te sa'a i ja va'a ma, kovaa ñayii ñatuu ndása'a kuenda ma te sa'a maa i ja u'vi ma chi ndáxtuu i maa i ja ñayii so'o xeen kúu i nuu Su'si ma.
20013017	Ñayii kúcargu in ja ki'in i jin kaxtnu'u i ma te nú ma ndakani ndaa i ma chi sa'a i ja kua'a tnundo'o jin tna'a ñayii ma, kovaa ñayii ndákani ndaa sukan iyo ma chi sa'a i ja ka iyo sii ini ñayii ma.
20013018	Ñayii saxiko ja ka ndaka'an so'o ñayii ma nuu i ma chi ko kunda'vi ko kukee i te ndatna'a i ja kan‑nuu, kovaa ñayii jan‑ta'vi ja ka ndaka'an so'o i nuu i ma chi ndani'i i jayiñu'u.
20013019	Ñayii ni kundee ja ni xndoo i ja u'vi ma te sa'a i ja va'a ma chi iyo sii ini xeen i, kovaa ñayii so'o xeen kaa ma chi ñatuu játna ini i ja xndoo i ja u'vi ma.
20013020	Ñayii ndikin tna'a ji'in ñayii ndichi ma chi ñayii ndichi ko kuu tna i, kovaa ñayii ndikin tna'a ji'in ñayii inuso'o xeen ka ndaa ma chi ko kuu tna i sukan te skenaa tna i maa i.
20013021	Te ñayii ka sa'a ja u'vi ma chi ndimaa ja u'vi ma ndetu ña'a, kovaa ñayii sa'a ja va'a ja ndaa ma chi nanimaa ja va'a ma ndani'i i.
20013022	Ñayii sa'a ja va'a ja ndaa ma chi ndaka ja neva'a i ma ndaskuta'vi i sañani i ma, kovaa ja ni xtutu ñayii sa'a ja u'vi ma chi ñayii ka sa'a ja va'a ja ndaa ma jin ndunda'a.
20013023	Ñayii ka kunda'vi ma te ka satniñu ñukuun i itu i ma chi ka ni'i kua'a i ja jin kaa jin ko'o i, kovaa kénda koo ñayii ka sa'a ja u'vi ma, te ndi'i ka ndaxtandee i.
20013024	Ñayii nde'ya ja u'vi sa'a sa'ya i ma te ñatuu na tnu'u xeen kéne'e i nuu suchi ma, sukan‑va'a ndasa'a i kuenda te ma ko sa'a‑ka i ja u'vi ni sa'a i ma chi ñatuu kútoo i sa'ya i ma, kovaa ñayii kútoo sa'ya i ma chi onde luluu suchi ma te jâ iyo tnu'u xeen nuu i ma.
20013025	Ñayii sa'a ja va'a ja ndaa ma chi ko ni'i i ja kaa i onde ndutu va'a chii i ma, vaa maa Su'si ma kua'a, kovaa ñayii so'o xeen kaa ma chi ko ka'ni ña'a i ja kaa i ma te ko kokon ko yichi i.
20014001	Ña'a ndichi ma chi sa'a ña ja vivii jin ketna'a ini ndaka ñayii ve'e ña ma, kovaa ña'a so'o xeen kaa ma te kúnee kú‑uun ña ma chi maa ña sa'a ja ñatuu ka ketna'a ini ñayii ve'e ña ma.
20014002	Ñayii ndí ini ja sa'a i ja va'a ma chi yu'u i Su'si ma vaa jini i ja ndakan ya kuenda, kovaa ñayii ndimaa ja u'vi sa'a i ma chi saxiko i Su'si ma.
20014003	Ñayii so'o xeen kaa ma chi ndimaa tnu'u ja savixi i maa i ká'an i, kovaa ñayii ndichi ma chi ndaka tnu'u ká'an i ma chi ja va'a kúu, te kaku i nuu ja u'vi ma.
20014004	Ñayii ñatuu na xndiki neva'a i ma chi ñatuu nawa ndaxtutu i itu i ma, te konune nda'a yaka i ma, vaa ka jini o ja tnu'u ndee tnu'u ndatnu xndiki ma ja satniñu ti ma sana koo kua'a ja kaa o ma.
20014005	Ñayii kúkanu ini o ja ndakani ndaa i nawa ni jini i ma chi nú ñayii sa'a ja va'a ja ndaa kúu i chi masu nawa xnda'vi ña'a i, kovaa ñayii ñatuu ká'an ndaa ká'an ndija ma chi ndimaa xnda'vi ña'a i.
20014006	Ñayii ká'an ndeva'a ja kuu in‑ka ñayii ma chi visi na ndanduku i tnu'u ndichi ma, kovaa masu ndani'i i, kovaa ñayii jáku'ni ini te ndása'a i kuenda ma chi masu yii ja ndani'i i tnu'u ndichi ma.
20014007	Máko jin tna'a ro ñayii so'o xeen kaa ma, vaa ndaka tnu'u ká'an i ma chi masu nawa chíndee ña'a i ja jaku'ni ini ro.
20014008	Ñayii ndichi ma chi maa tnu'u ndichi ma sa'a ja ni'i ini i naxe ko sa'a ko kuu i ma, kovaa ñayii so'o xeen kaa ma chi jani ini i ja va'a‑ni sa'a i, kovaa xnda'vi i maa i.
20014009	Ñayii so'o xeen ka ndaa ma chi ka sa'a i ja u'vi ma, te ûni ka kusisi maa i ja ka sa'a i tna'a ja masu játna ini Su'si ma, kovaa ñayii ka sa'a ja va'a ja ndaa ma chi maa i ka kuni ja jin sa'a i ja vii ja va'a ma.
20014010	Maa maa o jini naxe ndo'o ini anua o ma ora kúxii xeen ini o ma, te suni sukan kúu ora iyo sii ini xeen o ma, vaa masu na in kuu jaku'ni ini sukan kúu ini anua in‑ka ñayii ma.
20014011	Ve'e ke'e ñayii sa'a ja u'vi ma chi kendoo nda'vi kendoo kee, kovaa ve'e ke'e ñayii ka sa'a ja va'a ja ndaa ma chi vivii jin ko kuu i.
20014012	Ka iyo jaku ñayii ja ka jani ini i ja sukan ka sa'a ka kuu i ma te kuan koo i ichi va'a, kovaa masu nde ka ndasa'a i kuenda ja ichi nuu jin skenaa i maa i kuan koo i ma,
20014013	vaa nawa kúu ja onde ja kusii xeen o ma chi masu kua'a‑ni sani te tna‑u'vi ini anua o a, vaa ora iyo sii ini xeen o ma sani te kénda in tnundo'o te sa'a i ja kúxii xeen ini o.
20014014	Ñayii so'o xeen kaa ma chi ndaka ja u'vi sa'a kuu maa i ma chi ndani'i ndi'i ndani'i tu'u maa i, kovaa ñayii sa'a ja va'a ja vii ma chi ndimaa ja va'a ndani'i i te koo sii ini i.
20014015	Ñayii kánee janitnuni i ma chi kándija i ndaka nawa ka jiña'a i nuu i ma, kovaa ñayii jâ ni teku ini ma chi jakin i cuidado nú ja va'a kúu ja ka ka'an ñayii ma xi ña'a.
20014016	Ñayii ndichi ma chi xndoo i ja u'vi ma te ñatuu nde sa'a‑ka i, vaa yu'u i Su'si ma ja ndakan ya kuenda nuu i ma, kovaa ñayii so'o xeen kaa i ma chi masu ndí ini kuiti i nawa sa'a i ma, te ndito ndito‑ni na'a ja vixi xeen kaa i kúu ma.
20014017	Ñayii yachi‑ni ndákiti ini i ma chi ni masu kunitnuni maa i te sa'a i ja u'vi ma, te ñayii sukan kúu i ma chi masu na in kúnimani nuu i ma,
20014018	vaa ñayii ñatuu ni'i ini‑ka naxe ko sa'a ko kuu i ja va'a ma te ñatuu ndí ini i ma, chi ja ndetu ña'a kúu ja u'vi ma, kovaa ñayii ndichi ma te ndí ini i naxe koo va'a i nuu Su'si ma chi ja ndetu ña'a kúu ja jakun‑tnuni ini i naxe ko sa'a ko kuu i ja va'a ma.
20014019	Ñayii ka sa'a ja u'vi ma chi kenda kivi ja jin koo i ve'e ñayii ka sa'a ja va'a ja ndaa ma, te jin ka'an nda'vi jin ka'an kee i nuu ñayii yukan ja na jin chindee ña'a i.
20014020	Ñayii kúnda'vi kúkee ma chi onde ñayii ka ka'an ja ka ketna'a ini ji'in i ma ka saxiko ña'a, kovaa ñayii kúxiku ma chi kua'a xeen ñayii ka ka'an ja ka ketna'a xeen ini i ji'in i,
20014021	te vitna ja ká'an Su'si ma ja ñayii saxiko in‑ka ñayii ma chi jiso kuechi i nuu Su'si ma, kovaa ñayii kúnda'vi ini ñayii kúnda'vi kúkee ma chi ja vava'a ko kuu i nuu Su'si ma.
20014022	Ñayii ka nduku ja nanimaa ja u'vi ma jin sa'a i ma chi jin ski'in i maa i te ma jin ndani'i i ichi ndaa ma, kovaa ñayii ñu'u ini ja sa'a i ja va'a ja ndaa ma chi kunda'vi ini ña'a Su'si ma te jin ndani'i i ichi ndaa ma.
20014023	Ndaka ja ndó'o néni o ja satniñu o ma chi ñatuu jan naa, vaa ko ni'i ko tna'a o, kovaa ñayii yika‑ni ja ká'an ká'an‑ni i nawa jani ini i ja sa'a i ma te ñatuu sa'a i ma chi ko kunda'vi ko kukee i.
20014024	Jayiñu'u ñayii ndichi ma kúu ja jáku'ni ini i te sa'a i ma, kovaa ñayii so'o xeen kaa ma chi ja yoxtnuu kua'an yoxtnuu vee nuu i ma kúu ja masu ndí ini i ja sa'a i ja va'a ja ndaa ma.
20014025	Ñayii ndáka'an ndaa nawa ni jini i ma chi sa'a i ja ka kaku ñayii ma nuu tnundo'o ma, vaa ndáka'an ndaa ndaa i ma, kovaa ñayii játna ini ja xnda'vi i ñayii ma chi masu ndáka'an ndaa kuiti i nawa ni jini i ma.
20014026	Ja koyu'u o Su'si ma te ma ko sa'a‑ka o ja u'vi ma vaa iya ndakan kuenda kúu ya ma chi sa'a i ja kukanu ini xeen o ya ja ko koto ña'a ya te ko koto ya sa'ya tata o ma.
20014027	Sukan kúu nuu tóo kua'a ndute ma, sukan kúu ja koyu'u o Su'si ma te ma ko sa'a‑ka o ja u'vi ma, vaa sa'a ya ja koteku o, sukan‑va'a ma jin tu'va o nuu kûu o te skenaa o maa o ma.
20014028	Jayiñu'u tee kúu rey ma kúu nú kua'a xeen ñayii ma kúu ñuu nuu tátnuni de ma, kovaa nú lule‑ni ñuu ma te jaku‑ni ñayii ma kúu chi ñatuu nawa kúu sa'a de te nda'vi‑ni kúu de.
20014029	Ñayii kuee ndákiti ini ma chi ja ni jaku'ni xeen ini i kúu, kovaa ñayii yachi‑ni ndákiti ini ma chi káxtnu'u i ja in ñayii so'o kúu i.
20014030	Ñayii kuee ini ma chi koo sii ini yikikuñu i ma, te koteku vii koteku va'a i, kovaa ñayii kueñu ini ma chi onde yiki i ma xtnakue'e maa i, ja sukan kúu i ma.
20014031	Ñayii xnda'vi te sa'a ndeva'a i ñayii kúnda'vi ma chi sa'a i ja kúxii ini Su'si iya ni sa'a ña'a ndaka o ma, kovaa ñayii kúnda'vi ini ñayii nda'vi ma chi ndáchiñu'u i Su'si ma ja sukan sa'a i ma.
20014032	Ñayii sa'a ja u'vi ma chi kenda kivi ja onde andeya ma skana ya i ja sukan ni yo sa'a i ma, kovaa ñayii sa'a ja va'a ja ndaa ma chi visi na kûu i ma chi iyo ja va'a ndetu ña'a.
20014033	Ñayii ndasa'a kuenda naxe sa'a naxe kúu i ma chi nanimaa tnu'u ndichi ñu'u ini anua i ma ja sukan sa'a i ma, kovaa ñayii inuso'o xeen ka ndaa ma chi masu ka jini maa i nawa kúu tnu'u ndichi ma.
20014034	Ñuu nuu iyo tnu'u ndaa tnu'u ndija ma chi koo‑ka jayiñu'u i, kovaa ñuu nuu nanimaa ja u'vi ka sa'a ñayii ma chi ja kan‑nuu ndatna'a ñuu yukan.
20014035	Ja vii ja va'a ko sa'a tee kúu rey ma ja kuu suchi jinukuechi nuu de ma ja ndása'a i kuenda naxe sa'a kúu i ma, kovaa ndakiti ini de nuu ñayii sa'a ja ni'i de ja kan‑nuu ma.
20015001	Nú tnu'u vii tnu'u kuee kúu tnu'u ndákone'e o nuu ñayii ndákiti ini ma chi ndiko ini i, kovaa nú tnu'u xiko tnu'u ndi'vi ma na ndakone'e o chi su'va ndakiti‑ka ini i.
20015002	Ñayii ndichi ma chi ndimaa tnu'u vii tnu'u va'a, tnu'u kuatniñu o ká'an i, kovaa ñayii so'o xeen kaa ma chi ndimaa tnu'u ndeva'a tnu'u kini ma, tnu'u masu nde kuatniñu o kúu tnu'u ká'an i ma.
20015003	Su'si Iya Tátnuni ma chi nde'ya nde'ya‑ni ya ni‑ka'nu ñuu ñayivi a, te jini ya nawa ka sa'a ñayii ka sa'a ja va'a ma ji'in nawa ka sa'a ñayii ka sa'a ja u'vi ma.
20015004	Ñayii ká'an vii ká'an va'a ma chi wa'a i tnu'u kanu ini in‑ka ñayii ma, te ndusii ini ñayii yukan, kovaa ñayii ká'an tnu'u ndeva'a ma nuu in‑ka ñayii ma chi sa'a i ja kúxii ini ñayii yukan.
20015005	Suchi so'o xeen kaa ma chi saxiko i tnu'u ndáka'an‑so'o yuva i ma nuu i ma, kovaa suchi jan‑ta'vi ma chi káxtnu'u i ja suchi jáku'ni ini kúu i te ko kuu i in ñayii ndichi.
20015006	Ñayii sa'a ja va'a ja ndaa ma chi ko ni'i ko tna'a i ja koneva'a i ve'e i ma, kovaa ñayii sa'a ja u'vi ma chi visi na ni'i i ja koneva'a i ma, kovaa ndimaa koo tnundo'o tnuneni nuu i ma.
20015007	Ñayii ndichi ma chi ndimaa tnu'u ndichi ka ka'an i te ka sa'a i ja kua'a‑ka ñayii ka jaku'ni ini, kovaa ñayii so'o xeen ka ndaa ma chi ndimaa ja u'vi ka ñu'u ini i ja jin sa'a i ma.
20015008	Ñayii ka sa'a ja u'vi ma chi saxiko Su'si ma ja ka ndakua'a i nuu ya ma, kovaa ñayii ka sa'a ja va'a ja ndaa ma chi játna ini Su'si ma ja ka jikan‑ta'vi i nuu ya ma.
20015009	Su'si Iya Tátnuni ma chi saxiko ya ja ka sa'a ka kuu ñayii ka sa'a ja u'vi ma, kovaa kútoo ya ñayii ka sa'a ja va'a ja ndaa ma.
20015010	Ñayii ñatuu jika ndaa ichi Su'si a chi ndaka'an ni'i ya nuu i, te ñayii saxiko ja ndáka'an‑so'o ya nuu i ma chi skenaa i maa i.
20015011	Su'si ma chi jini ya na kivi kûu ñayii ma te ndenu ki'in i ma, te suni sukan jini tna ya ja jani ini o ma.
20015012	Ñayii so'o xeen kaa ma chi ñatuu játna ini i ñayii ndáka'an‑so'o nuu i ma, te ká'an yichi‑ni i ñayii yukan, te ni ñatuu kúni i ja ndatna'a i ji'in ñayii ndichi ma.
20015013	Ñayii iyo sii ini anua i ma chi ndijin ndaa na'a nuu i ma ja iyo sii ini i ma, kovaa ñayii kúxii ini ma chi ñatuu na tnu'u sii ini iyo ini anua i ma te ndijin‑ni na'a i.
20015014	Ñayii jáku'ni ini ma chi su'va ndánduku‑ka i tnu'u ndichi Su'si ma, kovaa ñayii so'o xeen kaa ma chi kua'a‑ka ja u'vi ndúku i ja sa'a i.
20015015	Ñayii wa'a tnu'u ja kúxii ini i nawa ndo'o neni i ma chi ndaka kivi ma kúu i sukan, kovaa ñayii iyo sii ini ma chi ndaka kivi chi kuenda tnu'u ja viko iyo i jini i, vaa iyo sii ini i ma.
20015016	Sa'a te jini o ja va'a‑ka kúu ja visi jaku‑ni neva'a o ma, te iyo sii ini o vaa iyo o ji'in Su'si ma iya ndakan kuenda nawa sa'a nawa kúu o ma, sana ja ko ni'i ko tna'a o ma te ñatuu na tnu'u sii ini iyo ini anua o ma ja ndaka ja ndí ini xeen o ma.
20015017	Va'a‑ka kúu ja kaa o in ko'o yuva xi in ko'o ndeyu vi'nde nú vivii ka kutoo tna'a o, sana ja jin kaa o in xndiki ka'nu te ndimaa tnu'u kiti ini ka iyo o ma.
20015018	Ñayii yachi xeen ndákiti ini ma chi ja sa'a i kúu ja skanaa tna'a i, kovaa ñayii kuee ini ma chi sa'a i ja ka iyo mani ñayii ma.
20015019	Ñayii kuxi ma chi jani ini i ja nanimaa iñu kaa ichi ki'in i ma te va'a‑ka ma ki'in i‑ni, kovaa ñayii sa'a ja va'a ja ndaa ma chi nune nda'a nuu i ichi kua'an i ma jini i.
20015020	Suchi ndichi ma chi sa'a i ja ka iyo sii ini yuva i ma, kovaa suchi so'o xeen kaa ma chi saxiko i yuva i si'i i ma.
20015021	Suchi so'o xeen kaa ma chi vii xeen na'a jini i ja ñatuu jaku'ni ini i ja sa'a i ja va'a ma, kovaa suchi jáku'ni ini ma chi ndása'a i kuenda te ndákaka ndaa i nuu Su'si ma.
20015022	Nú ñatuu na in ndichi ja ndaka'an‑so'o i naxe ko kuu ma chi masu kee ja ka ñu'u ini i ja jin sa'a i ma, kovaa nuu ka iyo kua'a ñayii ndichi‑ka te ka ndatnu'u tna'a i naxe ko kuu ma chi vivii kendoo.
20015023	Vivii kúu ora kénda ñayii ká'an naxe sa'a o ora ñatuu ní'i ini o naxe ko kuu ma, kovaa vii xeen‑ka kúu ja maa ora jiniñu'u o ma te kénda kunu tnu'u jiniñu'u o ma.
20015024	Ichi ki'in o ja koteku o ni‑kani ni‑jika ma kuenda tnu'u ja ndichi xeen, vaa ndó'o o jaku; kovaa chindee ña'a i ja ma kêe o andeya ma te skenaa o maa o ma.
20015025	Su'si Iya Tátnuni ma chi xnaa ya ve'e ñayii jani ini ja maa i kúu‑ka ma, kovaa sa'a ya ja ña'a ni ji'i yii ma chi koo va'a ndaka ja neva'a ña ve'e ña ma.
20015026	Su'si Iya Tátnuni ma chi saxiko ya ja jani ini ñayii sa'a ja u'vi ma ja sa'a i ma, kovaa játna ini ya ja vii ja va'a ká'an ñayii iyo vii nuu ya ma.
20015027	Ñayii ndiyo ini ma chi sa'a nda'vi sa'a kee i ñayii ve'e i ma, kovaa ñayii ñatuu játna ini ja sa'a i sukan ma chi jin koo va'a‑ka i ve'e i ma.
20015028	Ñayii sa'a ja va'a ja ndaa ma chi ndása'a i kuenda naxe ndakone'e i nuu in‑ka ñayii ma, kovaa ñayii sa'a ja u'vi ma chi kée koo kée ni'ni‑ni ja ká'an i ma.
20015029	Su'si ma chi iyo jika ya nuu iyo ñayii sa'a ja u'vi ma, kovaa niniso'o ya te jatanuu ya ja jikan‑ta'vi ñayii sa'a ja va'a ja ndaa ma.
20015030	Ñayii nde'ya vii nde'ya va'a ña'a ma chi sa'a i ja kúsii ini ini anua o ma, te ora ka ndakani i tnu'u vii tnu'u va'a ma chi ndátaa i tnu'u ndee tnu'u ndatnu.
20015031	Ñayii niniso'o te sa'a i sukan ka ndaka'an‑so'o ñayii ma nuu i ma chi ko kuu i in ñayii ndichi.
20015032	Ñayii ñatuu jan‑ta'vi ja ka ndaka'an‑so'o i nuu i ma chi ñatuu kútoo i maa i ja sukan sa'a i ma, kovaa ñayii jan‑ta'vi ma chi su'va kútu'va‑ka i naxe ko sa'a ko kuu i ma.
20015033	Nú jan‑ta'vi o ja ka ndaka'an‑so'o i nuu o ma chi jayiñu'u Su'si ma kúu, vaa jandetu o nuu ya ma, vaa nuna kava kuee ini o te kani ini o ja maa Su'si ma sana kuu nawa sa'a o ma chi koo jayiñu'u o.
20016001	Ñayii ma chi kua'a xeen ja jani ini i ja kuu sa'a i, kovaa maa Su'si ma kúu Iya ka'an nú ko kuu sukan jani ini i ma xi ña'a.
20016002	Ndaka ja sa'a ja kúu ñayii ma chi jani ini maa i ja ja va'a‑ka kúu nuu Su'si ma, kovaa maa ya chi jini ndaa ya nú ja va'a kúu xi ña'a.
20016003	Va'a‑ka sonee o nuu nda'a Su'si ma nde a jani ini o ja sa'a o ma te maa ya sa'a ja ko kuu sukan jani ini o ma.
20016004	Ndaka ja ni sa'a ya ñuu ñayivi a chi jâ ni jani ini ya naxe jin ko kuu i te ni sa'a ya ma, nawa kúu ja onde ñayii sa'a ja u'vi ma chi jâ ndetu ña'a kivi ndachunaa i ja u'vi sa'a i ma.
20016005	Su'si ma chi saxiko ya ñayii inuvixi xeen ka ndaa i ma te ka jani ini i ja maa i ka kuu‑ka ma, te ja sukan ka sa'a i ma chi masu yanduu ja ndaxndo'o ndaxneni ña'a Su'si ma, vaa iya sa'a ndaa kúu ya.
20016006	Ñayii ûni kútoo ndija Su'si ma te sa'a i ja va'a ja ndaa ma chi ñatuu na kuechi kondiso i nuu Su'si ma. Ñayii yu'u Su'si ma ja iya ndákan kuenda kúu ya ma chi xndoo i ichi u'vi ma.
20016007	Vaa Su'si Iya Tátnuni ma, nuna játna ini ya ja sukan sa'a sukan kúu ñayii ma chi sa'a ya ja onde ñayii kúni u'vi nuu i ma ndumani ji'in i.
20016008	Va'a‑ka ja visi vala‑ni na ni'i o nú sa'a ndaa sa'a ndija o ma sana ja ni'i kua'a o ma te sakui'na o ma.
20016009	Ñayii ma, jani ini i nawa sa'a nawa kuu i ñuu ñayivi a, kovaa maa Su'si ma kúu iya ndaskaka va'a ña'a ichi ndaa ma.
20016010	Rey tee netniñu ma chi maa Su'si ma ni jani ña'a, te iyo de ja ka'nde ndaa de tniñu ñayii ma.
20016011	Ja játna ini Su'si ma kúu ja chikua'a ndaa ñayii nawa xiko i ma, vaa maa ya ni sa'a sukan chikua'a o ma.
20016012	Rey tee ka netniñu ma, masu ka jatna ini de ja u'vi ka sa'a ñayii ma, vaa nuu ka nukoo ka nukuiñi de ma chi ndimaa ja va'a ja ndaa iyo ja jin sa'a de, vaa sukan, te jin koo va'a de ñuu de ma.
20016013	Rey tee ka netniñu ma chi ka jatna ini de ja jin ka'an ndaa ñayii ma, te ûni ka kutoo de ñayii ñatuu ká'an tnu'u ma.
20016014	Rey tee netniñu ma chi nuna ndakiti ini de chi kuu tatnuni de ja jin ka'ni i ñayii ma, kovaa in ñayii ndichi ma chi kuu sa'a i ja ndukuee ini de.
20016015	Nú iyo sii ini rey tee tátnuni ma chi iyo tnu'u kanu ini ja jin koo va'a ñayii ñuu de ma, te ja sukan kúu de ma chi kuenda tnu'u ja in viko sa'a ja vivii kúun savi ma te vivii ndukuii ma, sukan kuu de.
20016016	Va'a‑ka kúu ja ko ndi ini o ja ko kuu o in ñayii ndichi ma sana ja ni'i o kua'a oro ma, te va'a‑ka kúu ja jáku'ni ini o sukan kúni Su'si ma sukan‑va'a ni'i ini o naxe ko sa'a ko kuu o sana ja ni'i kua'a o plata ma.
20016017	Ñayii sa'a ja va'a ja ndaa ma chi ûni ndí ini i ja kakayata i nuu ja u'vi ma, vaa ñayii jito va'a maa i ja ñatuu na ja u'vi‑ka sa'a i ma chi kaku i te ma skenaa i maa i.
20016018	Ñayii jani ini ja maa i kúu‑ka ma chi ja ndetu ña'a kúu ja skenaa i maa i ma, te ñayii kúvixi xeen ma chi ni masu kee va'a ja jani ini i ja sa'a i ma.
20016019	Va'a‑ka ja na kani ini o ja masu nawa kúu o te koo o ne'un ñayii nda'vi ma, sana ja ko ni'i ko tna'a o ma te koo o ne'un ñayii ka jani ini ja maa i ka kuu‑ka ma.
20016020	Ñayii niniso'o ñukuun i tnu'u Su'si a chi ja jani ini i ja sa'a i ma chi kee va'a te koo va'a‑ka i. ¡Naka vii naka va'a kúu ñayii kúkanu ini Su'si o Iya Tátnuni a!
20016021	Ñayii ndichi ma chi ñayii jáku'ni ini kúu i, vaa tnu'u vii tnu'u va'a ká'an i ma, te sa'a i ja ka ndundichi‑ka ñayii ka niniso'o ja ká'an i ma.
20016022	Ñayii ndichi ma chi ja ndetu ña'a ja ni'i i kúu ja koteku kani i, kovaa ja ni'i maa ñayii so'o xeen kaa ma kúu ja ndando'o ndaneni i ja u'vi sa'a i ma.
20016023	Ñayii ndichi ma chi kaji kaji‑ni i tnu'u va'a ká'an i, te tnu'u ká'an i ma káxtnu'u ja ñayii jini nawa sa'a i ma kúu i,
20016024	vaa kuenda tnu'u ja sukan asi jaa nduxi ñuñu ma, sukan ka kuu tnu'u vii tnu'u mani ká'an ñayii ma, vaa sa'a i ja ndusii ini yikikuñu o.
20016025	Ka iyo jaku ñayii chi ka jani ini i ja ichi va'a ma kuan koo i, kovaa masu nde ka ndasa'a maa i kuenda ja ndita ndita ichi nuu jin skenaa i maa i ma kuan koo i.
20016026	Ñayii kokon ma chi ja kokon i ma sa'a ja satniñu xeen‑ka i, sukan‑va'a ni'i i ja kaa i ma.
20016027	Ñayii nanimaa ja u'vi ñu'u ini anua i ma chi ndimaa jani ini i naxe sa'a‑ka i ja u'vi ma, te sukan sa'a ñu'u káyu kóko ma ja xnaa ndi'i i nawa iyo nuu káyu ma, sukan ka kuu tnu'u ká'an i ma,
20016028	vaa ñayii sa'a nanimaa ja u'vi ma chi sa'a i ja ka kanaa ñayii ma, te ñayii tnu'u ma chi sa'a i ja ka ndakiti ini nuu tna'a ñayii ka ketna'a ini ma.
20016029	Ñayii nde'e xeen kaa ini ma chi xnda'vi i in‑ka ñayii ma te skaka i ñayii ma ichi u'vi ma,
20016030	te ndákueni kutu kutu i te jani ini i ja u'vi‑ka sa'a‑ka i, te nú jâ ni sa'a i ja u'vi ma chi ndákayi'i vava'a i ñii yu'u i ma‑ni.
20016031	Ñayii jâ ni kuu nija'nu te jâ ni vixi xini i ma chi jayiñu'u kúu nú ni yo sa'a i ja vii ja ndaa ma.
20016032	Ja va'a kúu ja kava kuee ini o ma sana ja ko kuyachi ini o te ndimaa ko kanaa o ma, te ja va'a‑ka kúu nú kúndee o kánda o te kaa kuee ini o ma sana ja kundee o tatnuni o nuu ñayii kua'a iyo in ñuu ma.
20016033	Ñayii ma chi ja ñu ini maa i‑ni te jani ini i naxe sa'a i ma, kovaa masu nde ndása'a i kuenda ja Su'si ma kúu iya ka'an nú saa xi ña'a.
20017001	Va'a‑ka kúu ja visi xita yichi‑ni na kaa o te koo sii ini o ve'e o ma sana ja koo kua'a ja kaa ja ko'o o te ndimaa koo tnu'u jatu tnu'u ndi'vi.
20017002	In ñayii ndichi ma, te visi suchi jinukuechi kúu i ma chi kuu tatnuni‑ka i sana sa'ya jito'o i ma ja so'o xeen kaa i nuu de ma, te ora jin ni'i sa'ya jito'o i ma ta'vi i ma chi suni ni'i tna suchi jinukuechi ma ja kuu ta'vi i.
20017003	Oro ma ji'in plata ma chi nuu ñu'u ma ja'an i sukan‑va'a kuni o nú iyo nanimaa i, kovaa Su'si ma chi ora ndó'o néni o ma, te jini ya naxe ka iyo ini anua o a.
20017004	Ñayii sa'a ja u'vi ma ji'in ñayii tnu'u ma chi játna ini i ja koniniso'o i ja ka ka'an ñayii ka sa'a ja u'vi ma.
20017005	Ñayii jákundee ñayii nda'vi ma chi sa'a i ja ndákiti ini Su'si iya ni sa'a ña'a ma, te ñayii kúsii ini ja jini i sukan ndó'o néni in‑ka ñayii ma chi masu yanduu ja ndaxndo'o ndaxneni ña'a Su'si ma.
20017006	Jayiñu'u ñayii nija'nu ma ka kuu sañani i ma, vaa ka sa'a suchi kuechi ma ja ka iyo sii ini ta'nu i ma. Te suchi kuechi ma chi ka iyo sii ini i ja ka iyo yuva i ma te ka sa'a de ja va'a ma.
20017007	Ñayii masu ndása'a kuenda ma te vivii ká'an i te ndúku i ja xnda'vi i in‑ka ñayii ma, chi ma kee va'a i. Te ni a tee tátnuni ma te ma ka'an ndaa de te xnda'vi de ñayii ma, masu kee va'a tna de.
20017008	Ñayii ni kaan ja ndimaa wa'a i xu'un in‑ka ñayii ma te ní'i i nawa kúni i ma, chi jani ini i ja iyo xeen tnu'u ndatnu i, vaa ndimaa kúndee i ní'i i ndaka nawa kúni i ma.
20017009	Ñayii sákanu ini ñayii ni sa'a ndeva'a ña'a ma chi ja ndúku i kúu ja koo mani i ji'in ñayii yukan, vaa kútoo i ñayii ma, kovaa ñayii nuu‑ni nuu‑ni ndákune'e i ja ni sa'a ña'a in‑ka ñayii ma chi masu kua'a‑ni, sani te masu na in ketna'a‑ka ini ji'in i.
20017010	Ñayii ndása'a kuenda ma chi ja ka ndaka'an‑so'o ñayii ma nuu i ma, sani te jáku'ni ini i, kovaa ñayii ndee ini ma chi visi cientu jichi na jin kua'a ña'a i yutnu xii chi masu jaku'ni ini i.
20017011	Ñayii kívi nduu kívi ni'ni ma chi ndimaa ndúku i na in kanaa ji'in i, te ja sukan sa'a sukan kúu i ma chi kenda in ñayii kene'e ta'vi ña'a.
20017012	Va'a‑ka ja nukun‑tna'a o ji'in in kiti yuku kiti xeen ma sana ndatna'a o ji'in in ñayii ñatuu nini nawa ka'an o ma te ûni sa'a maa i ja u'vi ñu'u ini i ma.
20017013	Ñayii ndasa'a ja u'vi ja kuu ñayii sa'a ña'a ja va'a ma, nanimaa ja u'vi koo ve'e i ma.
20017014	Ñayii skeja'a ja kanaa i ma chi kuenda tnu'u ja ni ndakune i in nuu ñu'u ndute kua'a xeen ma te kua'a ja xnaa de ma, sukan kúu i, kovaa yo'o chi va'a‑ka ja kakayata o nuu ñayii yukan sana ja kuka'nu‑ka te kanaa o ji'in i.
20017015	Saxiko Su'si ma ñayii kúji'in ji'in ñayii sa'a ja u'vi ma xi ñayii xtekuechi ñayii ñatuu na kuechi ma ja na chunaa i in ja masu ni sa'a i ma.
20017016	Ñayii ndee xeen ini ma chi masu nde jiniñu'u ja neva'a kua'a xeen i xu'un i ma, vaa ni masu kuu kuaan i tnu'u ndichi Su'si a ji'in xu'un i ma, vaa ni masu jaku'ni ini i ma.
20017017	Ñayii kétna'a ndija ini ji'in in‑ka ñayii ma chi ni‑kani ni‑jika kútoo i ñayii yukan, te kivi kénda tnu'u xii ini ma chi ka chindee tna'a i kuenda tnu'u ja ndi-tna'a ñani i.
20017018	Ñayii kúu yunuu in‑ka ñayii jikan yika nawa kúni i ma chi in ñayii ñatuu jáku'ni ini kúu i ja sa'a i sukan, vaa nú ma ndachunaa ñayii ma chi maa i kuiso.
20017019	Ñayii játna ini ja kanaa i ma te su'va su'va ndúku i ñayii xtna'a i ma, te ja sukan kúu maa i ma chi masu ndóñu'u na in kene'e ta'vi ña'a.
20017020	Ñayii nde'e xeen kaa ini ma chi masu kee nawa ñu'u ini i ja sa'a i ma, te ja sukan ká'an tnu'u i ma, te jákun‑nee i nuu ja u'vi ma.
20017021	Ñayii kúu yuva suchi so'o xeen kaa ma chi ndimaa tnu'u xii ini koo i sa'a sa'ya i ma, te ñatuu na tnu'u sii ini koo nuu i ja sukan ndee ini sa'ya i ma.
20017022	Ja koo sii ini ini anua o ma chi kuenda tnu'u ja in jatatna kúu i nuu yikikuñu o ma, kovaa nú nanimaa tnu'u xii ini koo ini anua o a chi onde yiki o ma xsichi i.
20017023	Ñayii sa'a ja u'vi ma chi játna ini i ja yuyu'u‑ni tnii i xu'un ma, te masu ka'nde ndaa i tniñu ñayii ni sa'a ja u'vi ma.
20017024	Ñayii jáku'ni ini ma chi ndí ini i naxe ni'i‑ka i tnu'u ndichi Su'si ma te ni'i ini i naxe koo i ñuu ñayivi a, kovaa ñayii sa'a so'o nuu Su'si ma chi jani ya'a jani yukan‑ni ini i, te masu ñu'u ini i ja koo va'a i nuu Su'si ma.
20017025	Tee neva'a sa'ya de suchi so'o xeen kaa ma chi sa'a i ja ndákiti ini yuva i ma te kúkan‑nuu de ja sukan kúu i ma, te sa'a i ja kúxii xeen ini si'i i ma.
20017026	Masu va'a ja xndo'o o ñayii masu na kuechi ma te sa'a o ja chunaa i in ja masu nawa ni sa'a i ma, ni a sa'a ndeva'a o ñayii kanuu ma te sa'a i ja va'a ma.
20017027	Ñayii ndichi ma chi kánda i te masu ká'an yachi i te kaa kuee xeen ini i, vaa ñayii ndichi kúu i.
20017028	Nawa kúu ja onde ñayii so'o xeen kaa i te ñatuu jáku'ni ini i ma te iyo ora nawa ndáku ma te ñatuu ká'an kuiti i ma, chi ka ka'an ñayii ma ja in ñayii ndichi kúu tna i. Chukan kúu ja ñayii kánda‑ka ma te jasiyu'u‑ka i ma chi ñayii ndichi kúu i.
20018001	Ñayii ndiyo ini ma chi ñu'u ini i ja koo va'a maa i ma‑ni, te ni ñatuu jan‑ta'vi i ja ka ka'an‑so'o ñayii ma nuu i ma.
20018002	Ñayii so'o xeen kaa ma chi ñatuu nde ndí ini i naxe jakun‑tnuni‑ka ini i te ko kuu i in ñayii ndichi ma, yika‑ni ja nde a jini i ma te kúvixi i.
20018003	Ñayii sa'a ja u'vi ma chi ka saxiko ña'a ñayii ma, te ndátna'a maa i ja kan‑nuu ja sukan vixi kaa i ma.
20018004	Tnu'u ká'an ñayii ndichi ma, sukan kúu nuu ñu'u kua'a ndute ma xi sukan kúu nuu tóo kua'a de ma, sukan ka kuu tnu'u ká'an i ma.
20018005	Masu va'a‑ni ja tee ja'nde tniñu ñayii ma, te kuji'in de ji'in ñayii iyo kuechi ma, te xtekuechi de ñayii ñatuu na kuechi ma.
20018006	Ñayii so'o xeen kaa ma chi tnu'u ká'an i ma‑ni, te sa'a i ja skiti tna'a ini i ji'in ñayii ma, te maa tnu'u ká'an i ma sa'a ja jin sa'a ndeva'a ña'a ñayii ma.
20018007	Ja ká'an ñayii so'o xeen kaa ma chi nukun‑tuu maa i ndaka ja u'vi ká'an i ma, te ndando'o ndaneni maa i.
20018008	Ñayii tnu'u ma, ñayii ndúku cuentu ma chi ûni vivii ká'an i ja ndákani i nuu in‑ka ñayii ma, te sa'a i ja kénda onde ini anua ñayii ma ja jiña'a i ma.
20018009	Ñayii kuxi te ñatuu satniñu va'a i ma chi inuu kuiti kúu i ji'in ñayii ndákana in ja iyo va'a ma.
20018010	Su'si ma chi sukan kúu in ve'e núkuiñi vava'a kúu ya nuu ñayii sa'a ja va'a ja ndaa ma, vaa nuu maa ya ma jinu i kua'an i, ja na kaku i nuu ja u'vi ma te koo va'a i nuu ya.
20018011	Ñayii xiku ma chi kúkanu ini xeen i ja neva'a i ma, te jani ini i ja sukan kúu in ñuu nuu ndesi vava'a ni‑ka'nu yu'u ñuu ma ja ñatuu na in kuu kivi ma, sukan jani ini i ja kúu ja kúxiku i ma.
20018012	Ñayii kúvixi xeen ma chi ja ndetu ña'a kúu ja skenaa ndi'i i ja neva'a i ma, kovaa ñayii jani ini ja masu ñayii kanuu kúu i ma chi ja ndani'i i ma kúu jayiñu'u i.
20018013	In ja kan‑yu'u ja kan‑nuu kúu ja ndákone'e yachi ñayii ma te ñatuu ndetu i ja koniniso'o i te jinu ka'an in‑ka ñayii ma.
20018014	Ñayii ndimaa iyo sii ini i ma te ñatuu nde ndaa ndivi ini i visi ku'u i ma chi ñatuu xtaya i, kovaa ñayii ja'nde ini ja ma kuu‑ka i ma chi masu na‑in kuu chindee ña'a ja ndani'i i tnu'u kanu ini.
20018015	Ñayii jáku'ni ini ma chi ndí ini i ja kutu'va‑ka i, te ñukuun‑ka niniso'o i tnu'u ndichi ka ka'an ñayii ndichi ma.
20018016	Ñayii yinda'a yija'a ja kua'a i ñayii jito ye'e ma chi chindee ña'a ñayii yukan ja kenda i onde nuu ka iyo ñayii ka ndanuu ndánduku i ma.
20018017	Ñayii kénda xinañu'u nuu tee ja'nde tniñu ma te jiña'a i ja masu na kuechi i ma chi kuenda tnu'u ja ndija i ja ká'an i ma, kovaa nuna kenda in‑ka ñayii ma te ndaka'an i ja masu ndija ñayii ni kenda xinañu'u ma, sani te ndatuu ndaa maa i ja masu ndija i.
20018018	Nú uu tee ka ndanuu te ka skiti tna'a ini de ja ndunduu de ka jani ini ja va'a‑ni ka ñu'u ini de ja jin sa'a de ma, kovaa nuna jin chu'un de suerte kóto nde de kundee ma, sani te jin kendoo va'a ini nduu de.
20018019	Suchi ndákiti xeen ini ja ni skiti ña'a ini ñani i ma chi masu ndakune i anua i ma ja jin ndumani i, su'va sa'a ndee‑ka i ini anua i ma sukan ndesi va'a in ñuu ma, te ja sukan ka kuu i ma chi su'va jin kujika nuu tna'a‑ka i.
20018020	Ndeva'a‑ni na tnu'u ká'an maa ñayii ma te sukan ndani'i i, nú ká'an i tnu'u va'a te ndani'i i ja vii ja va'a, te nú ká'an i ja u'vi te ndani'i i ja u'vi.
20018021	Vaa nuna ka'an maa ñayii ja va'a ma te koteku kani i, kovaa nú ma ko koto va'a maa i tnu'u ká'an i ma chi maa tnu'u ká'an i ma sa'a ja kûu‑ni i.
20018022	Suchi jaa ní'i ñasi'i ma chi in ja vii ja va'a ni kuta'vi i, vaa ni kunda'vi ini Su'si ma i, te ni skuta'vi ya i ñasi'i i ma.
20018023	Ñayii kúnda'vi kúkee ma chi ká'an vii ká'an va'a ká'an kuee i, kovaa ñayii kúxiku ma chi ndákone'e jatu ndákone'e kini i nuu ñayii ma.
20018024	Ñayii iyo in ñayii kétna'a ini ji'in i ma chi vivii ka chindee tna'a i, te iyo nuu kúu chi va'a‑ka ka iyo i ji'in suchi ka ketna'a ini ji'in i ma sana in ñani maa i.
20019001	Va'a‑ka visi kúnda'vi kúkee o ma te ndimaa sa'a o ja va'a ja ndaa ma, sana ja kava ndee xeen ini o ma te ko kuu o in ñayii tnu'u ja ndimaa xnda'vi o ñayii ma.
20019002	Masu nde jiniñu'u nú ma kani va'a ini ñayii ma te keja'a i sa'a i nawa ñu'u ini i ja sa'a i ma, vaa nú ñama ñama‑ni sa'a o sukan ñu'u ini o ma chi masu kee va'a ja sa'a o ma.
20019003	Ñayii ndee xeen ini ma chi ja sukan kúu maa i ma, te ñatuu kée va'a ndaka ja sa'a ja kúu i ma, te ndákiti ini i te ndáxtekuechi i Su'si ma ja kuechi ya kúu ja sukan ndó'o i ma.
20019004	Ñayii ni'i tna'a ma chi ûni kua'a xeen ñayii ka ketna'a ini ji'in i, kovaa ñayii kúnda'vi kúkee ma chi onde ñayii ka ketna'a ini ji'in i ma ka xndoo ña'a.
20019005	Ñayii ka kukanu ini ñayii ja ndakani ndaa i nawa ni jini i ma te ma ndaka'an ndaa i ma chi ma kaku maa i chi ndo'o neni i ja sukan sa'a i ma. Suni ñayii ká'an tnu'u ma chi masu yanduu ja onde ndo'o neni maa i.
20019006	Ñayii kúxiku ma te wa'a i nawa ka jiniñu'u ñayii ma chi ûni ndaka ñayii ma ka kuni ja jin ketna'a ini i ji'in ñayii xiku ma.
20019007	Nú ñayii kúnda'vi kúkee ma, te onde tna'a i ma ka saxiko ña'a, kuiti ka'vi‑ka jin sa'a ña'a ñayii ka ketna'a ini ji'in i ma, vaa visi na kakan‑ta'vi maa i nuu ñayii yukan ja jin chindee ña'a i, kovaa su'va jin kujika‑ka i jin koo i.
20019008	Ñayii ni jaku'ni ini tnu'u ndichi ma te sa'a i sukan ká'an ma chi ja kútoo i maa i kúu ja ndí ini i ja koo va'a i ma.
20019009	Ñayii ñatuu ndakani ndaa nawa ni jini i ma chi ma kaku maa i chi onde ndo'o neni i ja sukan sa'a i ma, te suni ñayii játna ini ja ka'an tnu'u i ma chi masu yanduu ja onde ndo'o neni tna maa i ja sukan sa'a i ma.
20019010	Masu va'a‑ni ja ñayii so'o xeen kaa ma, te ko ni'i ko tna'a i kua'a ja vii ja va'a ma, te ni masu va'a‑ni ja ko tatnuni i nuu sa'ya tee ka ndanuu ma.
20019011	Ñayii ndichi te ndasa'a i kuenda ma chi kutu'va i ja kava kuee ini i, te jayiñu'u i kúu ja ni sakanu ini i ja u'vi ni sa'a ña'a in‑ka ñayii ma.
20019012	Sukan kúu yu'u ndika'a ma sukan kúu rey ma nuna ndakiti ini de ma, kovaa nuna kunda'vi ini de ñayii ma chi sukan kúu ora núu yuyu xtnee ma, sukan na'a ja nda'vi ini de ma.
20019013	Tee neva'a sayii de ma te so'o xeen kaa i ma chi sa'a i ja kendoo nda'vi kendoo kee ve'e de ma, te tee neva'a ñasi'i de ja ndimaa kanaa ña'a ji'in yii ña ma chi sukan kúu nuu jí'in ve'e ma te xtivi i ndatniñu ma, sukan kúu ña.
20019014	Xu'un ma ji'in ve'e ma chi ja nduta'vi tee ma nuu yuva de, nuu si'i de ma kúu, kovaa ja ñasi'i de ma te in ña'a ndichi kúu ña ma chi maa Su'si ma ni skuta'vi ña'a.
20019015	Ñayii kuxi ma chi játna ini i ja kusu xeen i, te ja sukan kúu i ma chi ko kokon ko yichi i.
20019016	Ñayii kandija te sa'a i sukan ni tatnuni Su'si ma chi kaku i nuu ja u'vi ma te koteku i, kovaa ñayii saxiko tnu'u ni tatnuni Su'si ma chi kûu i te skenaa i maa i.
20019017	Ja chíndee o ñayii nda'vi ma chi kuenda tnu'u ja in ja wanuu o nuu Su'si ma kúu, te maa ya ja kúu ya Iya Tátnuni ma ndataa nuu o ja va'a ni sa'a o ma.
20019018	Ndaka'an‑so'o ni'i ni nuu sa'ya ni ma vitna ja iyo‑ka i ja koniniso'o i tnu'u kuña'a ni ma, te máko ko kasiyu'u ni ja u'vi sa'a i ma, te ko kuu kuechi tna ni ja kûu i ma te skenaa i maa i ma.
20019019	Ñayii yachi‑ni ndákiti ini i ma chi ndo'o neni maa i, te nuna chindee o i ja na ya'a i nuu tnundo'o yukan ma, masu va'a‑ni ja sa'a o sukan ma chi ja chindee o i ja na ndasa'a‑ka tuku i in‑ka jichi ja u'vi ma kúu.
20019020	Ñayii kuan‑ta'vi ja ka ndaka'an‑so'o i nuu i ma te ma ndakone'e xiko i ja sukan ni ka jiña'a ñayii ma chi kutu'va i ja ko kuu i in ñayii ndichi.
20019021	Kua'a xeen ja jani ka'vi ini ñayii ma ja sa'a i, kovaa yika‑ni ja ja kúu ini maa Su'si ma kúu ja ko kuu.
20019022	Ja játna ini ñayii ma kúu ja ndaka o, te kava va'a kava nda'vi ini o, te va'a‑ka ja ko kunda'vi ko kukee o sana ja kava tnu'u o ma.
20019023	Ja koyu'u o Su'si ma te ma ko sa'a o ja u'vi ma chi chindee ña'a i ja koteku o ni‑kani ni‑jika, te maa ya sa'a ja kusu sii ini o te ndatatu o, te ni‑in tnundo'o ma kenda nuu iyo o ma.
20019024	Ñayii kuxi ma chi chúnee‑nka tna i nda'a i nuu ko'o ma, kovaa ni masu ndí ini i nawa ni ni'i i ma.
20019025	Suchi ñatuu ka jandetu nuu yuva i ma te kani de i ma chi jin kuni jaku‑ka i ma, te jin koyu'u i, te ma jin sa'a‑ka i ja u'vi ma, vaa suchi ndichi ma chi ndaka ja na ndaka'an‑so'o o nuu i ma, sani te jaku'ni ini i ja sa'a i ja va'a ma.
20019026	Suchi sakui'na yuva i te chúnee i si'i i ma ichi ma chi ja kan‑nuu xeen kúu ja sukan sa'a i ma, vaa masu nde jiniñu'u ja sa'a ja kúu i ma.
20019027	Sa'ya maa ri, nuna saxiko ro tnu'u va'a ka ka'an‑so'o i nuu ro a chi ma ni'i ini ro naxe ko kuu ro kivi ki'in o a.
20019028	Ñayii masu ndákani ndaa sukan ni jini i ja ni kuu ma, ja sukan sa'a i ma chi ja jakundendee‑ni i tee ka ja'nde tniñu ma kúu, te ja sukan sa'a i ma chi chisa'vi i ñayii ka sa'a ja u'vi ma, te ka sa'a‑ka maa ñayii ma ja u'vi ma.
20019029	Jâ iyo tu'va ja jin ndo'o jin neni ñayii ka jatna ini ja ma jin ka'an ndaa i ma, te suni jâ iyo tu'va yutnu xii ja jin ndo'o jin neni ñayii inundee ini ma.
20020001	Ñayii ji'i ndixi ma chi ndúu ndee ini i te sa'a ndeva'a i kua'an i, te kánaa i ji'in ndeva'a‑ni ñayii ma. Ñayii wa'a tnu'u ja sukan xnda'vi ña'a ndixi ma chi masu jini‑ka maa i nawa sa'a i.
20020002	Nuna ndakiti ini rey ma chi masu kaku maa ñayii ni sa'a ja ni ndakiti ini de ma, vaa sukan ndúxeen ndika'a ma, sukan iyo de ja kuu sa'a de.
20020003	In jayiñu'u kúu nuu ñayii ñatuu játna ini ja ndi tetna'a ndi tetna'a i jin ko kuu i ma, kovaa ñayii ñatuu jáku'ni ini ma chi ni masu kanda i chi ndeva'a‑ni ora chi skeja'a maa i ja kanaa i ji'in in‑ka ñayii ma.
20020004	Ñayii kuxi ma chi ñatuu ndáta'vi ndásaka i itu i ma tiempu vijin ma, te kivi kenda ja skee ñayii ma itu i ma, te visi na ki'in maa i jin koto i itu i ma, kovaa masu nawa ndani'i i.
20020005	Sukan kúu ndute ñu'u in soko kunu ma, sukan kuu ja jani ini ñayii ma ini anua i ma, te ñayii ndichi ma chi jakun‑tnuni‑ni ini i nawa kúni ñayii ma ka'an i ma.
20020006	Kua'a xeen ñayii ka kuvixi i ja inuva'a ini i, kovaa masu kuu kukanu ini o ni a in ñayii yukan.
20020007	Ñayii sa'a ja va'a ja ndaa ma chi ni‑in ja u'vi ñatuu sa'a i, te jika ndaa i ichi Su'si a, te naka vii naka va'a ka kuu sa'ya ñayii ya'a, vaa jin ndandikin i sukan ni ka yo sa'a yuva i ma.
20020008	Ora jínkoo rey ma nuu ndákan de kuenda nuu ñayii ma chi yika‑ni ja nde'ya de ma, te ka jikayata maa ñayii ka sa'a ja u'vi ma.
20020009	Masu na in kuu ka'an: “Iyo vii iyo ndoo ini anua sa, ñatuu kuiti na kuechi sa.”
20020010	Ñayii ñukuun sa'a i ma te masu chíkua'a ndaa i nawa xíko i ma chi saxiko Su'si ma ja sukan sa'a i ma.
20020011	Onde in suchi luluu ma chi ja jini o sukan sa'a i ma, te ndasa'a o kuenda na nde suchi ko kuu i, nú suchi sa'a ja va'a xi suchi sa'a ja u'vi ko kuu i.
20020012	Su'si ma ni sa'a so'o o a sukan‑va'a koniniso'o o, te ni sa'a ya nduchinuu o a sukan‑va'a konde'ya va'a o. ¡Vivii kúu ja ni sa'a ya a!
20020013	Máko tnaa xeen ro ñuma'na nuu ro, nú ña'a, te ko kunda'vi ko kukee ro, su'va ko ndoto ne'e ro te koo kua'a ja kaa ro.
20020014	Ñayii jaan ma chi ndáa xeen i tnu'u ja ya'vi xeen ja yikuu i jaan i ma, kovaa nú jâ ni jaan i ma, te kuvixi maa i ja ja va'a kúu te masu ya'vi ni wa'a i.
20020015	Ja va'a‑ka kúu ñayii káji tnu'u va'a ká'an i ma sana ja ñayii neva'a kua'a xeen oro xi yuu vivii ka ndaa te ka ndeya'vi xeen ma.
20020016	Ñayii kúu nuu ñayii jikan yika ma chi skenaa i onde su'nu i ma, nú ma ndachunaa ñayii yukan ma.
20020017	Ñayii xnda'vi in‑ka ñayii ma te ni'i i ja kaa ja ko'o i ma chi visi jani ini i ja asi xeen jaa ma, kovaa kenda kivi ja ndakokon ndayichi i.
20020018	Kuan‑ta'vi o tnu'u va'a ká'an‑so'o in‑ka ñayii ma te kani va'a ini o nawa sa'a o ma, vaa nawa kúu ja tee ki'in jin kanaa de ji'in in‑ka ñuu ma chi xinañu'u‑ka jakin tna'a va'a de naxe ki'in de ma sukan‑va'a kundee de ma.
20020019	Ñayii tnu'u ma chi masu kuu kukanu ini o i chi ndi'i kuiti ndáxtuu i kua'an i ma, chukan kúu ja masu kuu ketna'a ini o ji'in ñayii masu kutu yu'u i ma.
20020020	Ñayii ká'an u'vi ja kuu yuva i si'i i ma chi masu na tnu'u kanu ini ja koo va'a i, vaa koo maa i nuu nee ma‑ni.
20020021	Ñayii masu na tnundo'o te ní'i kua'a i ja koneva'a i ma chi ndaka maa ja neva'a i ma sa'a ja kenda kivi te ndanda'yu i.
20020022	Máko ku'un ini ni ja maa ni ndachunaa nawa ni sa'a ndeva'a ña'a in‑ka ñayii ma, su'va kukanu ini ni Iya Tátnuni ma, te maa ya ndachunaa te koo va'a maa ni.
20020023	Su'si Iya Tátnuni ma chi saxiko ya ñayii ñatuu chíkua'a ndaa nawa xíko i ma, vaa masu játna ini ya ja xnda'vi tna'a o ma te ma chikua'a ndaa o ma.
20020024	Maa Su'si ma kúu iya jâ jini naxe ko kuu in in ñayii ma, te ni‑in ñayii ma masu kuu jaku'ni ini i naxe iyo ja ko kuu ji'in ndi‑in ndi‑in o ma, vaa maa in‑ni Su'si ma kúu iya jâ jini ndi'i.
20020025	Másu va'a‑ni ja ka'an uun‑ni o te skuiso o nuu Su'si ma nawa sa'a o ma te kuee‑ka ma te ndakani ini o ja masu kundee o sa'a o ma.
20020026	Rey tee ndichi ma chi sa'a siin de ñayii ka sa'a ja u'vi ma, te xnaa de i sukan sa'a yoso mulinu ma triu ma ja vii jaxi i ma.
20020027	Onde ini anua ñayii ma xtnuu Su'si ma ñu'u maa ya ma, vaa maa ya chi jini ya nawa jani ini ñayii ma, te masu nawa kuu kuyu'u nuu maa ya ma.
20020028	Tnu'u nda'vi ini ma ji'in tnu'u ndaa tnu'u ndija ma kúu ja chíndee chítuu rey ma ja núkoo va'a de tátnuni de ma.
20020029	Jayiñu'u suchi jaa ma kúu tnu'u ndee tnu'u ndatnu i ma, jani ini i, te tee nija'nu ma chi jayiñu'u de kúu vixi xini de ma, vaa ka jandetu‑ka ñayii ma nuu de ma.
20020030	Ja ka xndo'o ka xneni i ñayii sa'a ja u'vi ma ji'in yutnu xii ma chi kuenda tnu'u ja jatatna kúu, vaa sukan, te ndasa'a i kuenda te xndoo i ja u'vi sa'a i ma.
20021001	Sukan kundee jichi nuu jika ndute ma jasi i ndute ma ja ma ki'in ya'a ki'in yukan de ma onde kenda de nuu ki'in de ma, sukan kúu Su'si Iya Tátnuni ma ji'in rey ma, vaa ñatuu wa'a ya tnu'u ja kani ini de ja ko sa'a de ja u'vi ma.
20021002	Ndaka ja jani ini ñayii ma te sa'a i ma, kua'a ja va'a kúu jani ini maa i, kovaa maa Su'si ma kúu iya ndáka'an nú ja va'a kúu xi ja u'vi kúu ja ñu'u ini i ja sa'a i ma.
20021003	Ja sa'a o ja va'a ma te ku'un kaji ku'un va'a ini o ja kandija o ya ma kúu ja játna ini Su'si ma, sana ja ndakua'a o in kiti ka'mi o nuu ya.
20021004	Ñayii nde'ya kini in‑ka ñayii ma xi kuvixi maa i ja jani ini i ja maa i kúu‑ka ma xi jani ini i ja sa'a i ja u'vi ma, chi ja sukan sa'a i ma chi jâ ni jiso kuechi i nuu Su'si ma.
20021005	Ñayii jakin tna'a vivii nawa jani ini i ja sa'a i ma chi kee va'a ja jani ini i ja sa'a i ma, kovaa ñayii ñatuu ndása'a kuenda i ma chi jani yachi‑ni ini i te sa'a i nde a kúni i ma, kovaa ja sukan kúu i ma chi ndunda'vi ndukee i.
20021006	Ñayii ndimaa xnda'vi in‑ka ñayii ma te ve kuxiku i ma chi masu na'a‑ni te ndi'i kuiti ja neva'a i ma naa, sani te skenaa i maa i.
20021007	Ja u'vi ka sa'a maa ñayii ka játna ini jin sa'a i ja u'vi ma nukun‑tuu ña'a, te jin skenaa maa i maa i, kuechi ja ñatuu ni ka kuu ini maa i ja jin sa'a i ja va'a ja ndaa ma.
20021008	Ja sa'a ja kúu ñayii sa'a ja u'vi ma chi ndimaa ñu'u ini i ja xnda'vi i in‑ka ñayii ma kúni i, vaa ni a in ja va'a masu sa'a i, kovaa ñayii iyo va'a nuu Su'si ma chi ndimaa ja va'a ñu'u ini i ja sa'a i.
20021009	Ja va'a‑ka kúu visi in ve'e nda'vi ve'e kee kúu te koo maa in‑ni o, sana ja koo o in ve'e ka'nu ve'e va'a ji'in in ña'a ndimaa kúni ña ja kanaa ña.
20021010	Ñayii sa'a ja u'vi ma chi yika ja ñu'u ini i kúu ja sa'a i ja u'vi in‑ka ñayii ma, te ni masu nde kúnda'vi ini i ñayii yukan.
20021011	Suchi ñatuu ka jandetu nuu yuva i ma te káni de i ma chi jin kuni jaku‑ka i ma te jin koyu'u i, te ma jin sa'a‑ka i ja u'vi ma, vaa suchi ndichi ma chi ndaka ja na ndaka'an‑so'o o nuu i ma, sani te jaku'ni ini i ja sa'a i ja va'a ma.
20021012	Su'si iya sa'a ndaa sa'a ndija ma chi nde'ya nde'ya‑ni ya ve'e ñayii ka sa'a ja u'vi ma, te kua'a ya tnu'u te jin ndunda'vi jin ndukee maa i ja kuechi ja sukan ka sa'a maa i ja u'vi ma.
20021013	Ñayii ñatuu nde ndí ini ja chindee i ñayii nda'vi ma ora jikan‑ta'vi ñayii yukan ja na chindee ña'a i ma chi kenda ja jiniñu'u tna i na in chindee ña'a, te masu na in kenda ja chindee ña'a i.
20021014	In ja masu ndetu ñayii ma, te sanaa sanaa‑ni jin skuta'vi ña'a i ma chi visi ndákiti xeen ini maa i ora yukan, kovaa ndusii ini xeen i ja sukan ni kuta'vi i in ja masu ndetu i ma.
20021015	Ora ka ja'nde ndaa i tniñu ñayii ma chi ñayii sa'a ja va'a ja ndaa ma chi kúsii ini xeen i, kovaa ñayii sa'a ja u'vi ma chi yu'u i, vaa sani te skenaa i maa i.
20021016	Ñayii ñatuu ndása'a kuenda naxe ko kuu i in ñayii va'a ma te kúneé kú‑uun‑ni maa i ma chi ichi nuu kûu i te skenaa i maa i kua'an i.
20021017	Ñayii ñatuu nde ni'i tna'a i ma te játna ini i ja va'a ja jaxiko asi ma ja chi'i i maa i ma te játna ini i ja ko'o i ndixi ma te ndeva'a ndekuu‑ni kúu i ma chi ni ma kuxiku maa i ja ko ni'i ko tna'a i.
20021018	Ñayii sa'a ja u'vi ma te xnda'vi i tna'a i ma chi ndo'o neni maa i sukan kúni i ja ndo'o neni ñayii sa'a ja va'a ja ndaa ma.
20021019	Ja va'a‑ka kúu ja koo nda'vi koo kee o in nuu ñatuu kuiti nawa iyo ma sana ja koo o ji'in in ña'a kúneé kú‑uun ma te yachi xeen ndákiti ini ña ma.
20021020	Tee ñu'u kaji ñu'u va'a ini ma chi ve'e de ma chi ñatuu nawa ja'ni ña'a i te vivii ka kuu de, kovaa tee ñatuu ñu'u kaji ini ma chi ndi'i ja neva'a de ma ndáxiko de te xnaa de kua'an de.
20021021	Kovaa ñayii ndúku ja koo va'a koo ndaa i nuu Su'si ma te iyo tnu'u nda'vi ini i ma, chi skuta'vi ña'a Su'si ma ja vii ja va'a ma, te koo jayiñu'u i, te koteku kani i.
20021022	Ñayii ndichi ma chi kúndee i nuu ñayii ka jani ini ja ka iyo tnu'u ndee tnu'u ndatnu i ja ka jito va'a i ñuu i ma te ka kukanu ini i ja masu na in kundee nuu i ma.
20021023	Ñayii jito va'a i yu'u i ma yaa i ma ja ñatuu nde ká'an i tnu'u masu nde kuatniñu ma chi iyo sii ini i, vaa masu na nde kívi nduu kívi ni'ni i nuu tnundo'o ma.
20021024	Ñayii kúvixi maa i ja maa i kúu‑ka ma chi kúneé kú‑uun‑ni maa i, vaa ñayii ndee ini kúu i.
20021025	Ñayii kuxi ma, ndíyo xeen ini i nawa ni'i i ja kaa i, kovaa ñatuu kúu ini i ja satniñu i visi na kûu maa i ja kuxi i ma.
20021026	Ka iyo ñayii ja nii nduu ma ka ndiyo ini i ja jin ni'i i ja jin kuu maa i, kovaa ñayii sa'a ja va'a ja ndaa ma chi sii ini‑ni wa'a i nawa ka jiniñu'u ñayii ka kunda'vi ka kukee ma.
20021027	Ja ka ndakua'a ñayii ka sa'a ja u'vi ma nuu Su'si ma chi saxiko ya, vaa masu ka jani va'a ini i ja ka sa'a i ma.
20021028	Ñayii ká'an ja ni jini i nawa ni kuu ma te masu ndija i ja ni jini i ma chi masu na'a‑ni te ni masu ni'i ini‑ka i nawa ka'an i, kovaa ñayii ni jini ndija ma chi núkuiñi lili i ja ká'an i ma.
20021029	Ñayii sa'a so'o nuu Su'si ma chi ndákiti ini i nawa ka ndaka'an‑so'o i nuu i ma, kovaa ñayii sa'a ja va'a ja ndaa ma chi ndása'a i kuenda te ndákaka va'a i nuu Su'si ma.
20021030	Tnu'u ndichi jani ini ñayii ma ja neva'a i ma xi ja jani ini i ja maa i kúu‑ka ma chi ni masu kundee i nuu Su'si ma,
20021031	vaa onde caballu ma chi visi iyo tu'va tna ti ja koso ña'a tee ki'in ja kanaa de ma, kovaa maa Su'si ma kúu iya chindee ña'a sana kuu kundee de ma. Visi kiti ndee kúu ti, kovaa masu nawa kuu sa'a maa ti.
20022001	Ja va'a‑ka kuu ja jin ka'an vii jin ka'an va'a ñayii ma ja kuu o kuechi ja sa'a o ja va'a ja ndaa ma sana ja koneva'a kua'a o xu'un te ni‑in ñayii ma masu jin kunimani nuu o.
20022002	Ñayii xiku ma ji'in ñayii kúnda'vi ma, inuu‑ni ka kuu i, vaa nduu i ma chi maa Su'si ma ni sa'a ña'a.
20022003	Ñayii ndichi ma chi nú jini i ja iyo yika i ma chi su'va jikayata i, kovaa ñayii ñatuu jáku'ni ini ma chi yituu yine'e i te onde ni'i maa i ja u'vi sa'a ja ndo'o neni i ma.
20022004	Ñayii kaa vii kaa kuee ini ma te ñatuu kúvixi i ja maa i kúu‑ka vaa yu'u i Su'si ma vaa jini i ja iya ndákan kuenda kúu ya ma, ja ndani'i ndatna'a i kúu ja ko ni'i ko tna'a i ja koneva'a i, te koo jayiñu'u i, te koteku i ni‑kani ni‑jika,
20022005	kovaa ichi kua'an ñayii sa'a ja u'vi ma chi nanimaa tnundo'o tnuneni kenda koo nuu i ma, vaa jani ini i ja va'a‑ni kúu ja sa'a i ma, kovaa ndimaa ja skenaa i maa i kúu.
20022006	Kaxtnu'u ni nuu sa'ya ni a ichi va'a káxtnu'u maa Su'si ma, sukan‑va'a kivi kuu nija'nu i ma te masu xndoo i ichi Su'si ma.
20022007	Ñayii ka kuxiku ma chi ka tatnuni maa i nuu ñayii nda'vi ma, te ñayii ka wanuu xu'un ma chi suni ka tatnuni maa i nde a ka kuni i ja jin sa'a ñayii ni ka jikan‑nuu xu'un nuu i ma.
20022008	Ñayii sa'a ja u'vi in‑ka ñayii ma chi tna'a ja ni sa'a i ma ndani'i ndatna'a maa i, te ndando'o ndaneni maa i, te sukan, te xnaa ya ñayii ka sa'a ja u'vi ma.
20022009	Ñayii va'a ini ma te kúnda'vi ini i ñayii nda'vi ma te wa'a i ja kaa ñayii nda'vi ma chi skuta'vi ya i ja va'a te ko ni'i ko tna'a i.
20022010	Máko kuan‑ta'vi ni ñayii ndee ini te so'o kaa i ma nuu iyo ni a, sukan‑va'a na naa maa ja u'vi ma te masu na in kanaa‑ka, te ni a ko skiti tna'a‑ka ini i.
20022011	Ñayii játna ini ja koo vii koo luu ini anua i ma, chi ja sukan vivii ká'an i ma, te ketna'a ini tee kúu rey ma ji'in i.
20022012	Iya Tátnuni ma chi jito ñukuun ya ñayii ndichi ma, kovaa sákanuu sákani'ni ya ja jani ini ñayii tnu'u ma.
20022013	Ñayii kuxi ma chi ja ma satniñu i ma chi ndúku yu'u i naxe kundee i ja ma satniñu i ma‑ni, te ká'an i: “Vaa ichi ma iyo in ndika'a, te kaa ña'a ti nuna ki'in o jin satniñu o.”
20022014	Ja ká'an ña'a kívi nduu ji'in tee ja masu yii ña kúu de ma chi sukan kúu in soko kunu kunu kúu, te tee kúndee ña xnda'vi ña ma chi ndákiti ini Su'si ma nuu de naku kándija de ja ká'an ña ma.
20022015	Suchi jaa ma ûni ndikin tna'a xeen i ji'in ja sa'a ndee ini i te sa'a so'o xeen i maa i, kovaa nuna ndaka'an‑so'o o nuu i te skonduu o yutnu xii yata ka'a i chi ndatnii i kuenda te ko kuu i in ñayii va'a.
20022016	Ñayii ndúku ja kuxiku i ma te sa'a ndeva'a i ñayii nda'vi ma ji'in ñayii skuta'vi nawa neva'a i ma nuu ñayii xiku ma, chi ja ndetu ña'a kúu ja ndunda'vi ndukee maa i.
20022017	Koniniso'o ñukuun ni ja ka ka'an ñayii inundichi ma te ndasa'a ni kuenda ndaka ja káxtnu'u sa ya.
20022018	Chi ja va'a xeen ko kuu nuna tava'a ni ini anua ni a te ndaka'án ni te kuu ndaka'an ni nuu ndaka‑ka ñayii ma.
20022019	Vitna te ndákaxtnu'u sa nuu ni a, sukan‑va'a kukanu ini‑ka ni Su'si o Iya Tátnuni ma.
20022020	Saña chi oko uxi jichi tnu'u ndichi ya ni kaxtnu'u sa, te ndimaa tnu'u va'a tnu'u kuatniñu o ka kuu,
20022021	sukan‑va'a kutu'va ni tnu'u ndaa tnu'u ndichi ni kaxtnu'u sa a, te kuu kaxtnu'u ndaa ni nuu ñayii jin kakan‑tnu'u ña'a ma.
20022022	Má sakui'na ni ñayii nda'vi ma te ni máko ka'an ndeva'a ni nuu ñayii ndó'o néni ma,
20022023	vaa Iya Tátnuni ma chi kúnda'vi ini ya ñayii nda'vi ma te iyo ya ji'in i te chindee ya i te kaku i, te ñayii sakui'na nuu ñayii nda'vi ma chi maa Su'si ma xnaa ndaka ja neva'a i ma.
20022024	Máko ketna'a ini ni ji'in ñayii yachi xeen ndákiti ini i ma,
20022025	nasa yukan te kutu'va ni sukan sa'a sukan kúu i ma, te sa'a i ja skenaa ni maa ni ja sukan sa'a ni ma.
20022026	Máko ko kuu ni yunuu ñayii jikan‑nuu ma te tavi i nuu in‑ka ñayii ma,
20022027	vaa nú ma ni'i ni ja ndakua'a ni ma chi onde jito kixi ni ma jin ndaxtandee i.
20022028	Máko ndaxsama ni nuu ka nukuiñi yuu xe'ñu ni ka jani tna'a ni jana'a‑ka ma.
20022029	Ñayii satniñu va'a ma chi kuu i kunukuechi i nuu rey ma, te masu nuu ndeva'a‑ni ñayii kunukuechi i.
20023001	Nú ni jinkoo ni nuu núkoo tee netniñu te tátnuni‑ka de ma ja kaa ni ji'in de xita, te ndasa'a ni kuenda na in kúu ñayii núkoo ji'in ni ma.
20023002	Te nú játna ini ni ja ûni kaa va'a xeen ni ma, kovaa masu sukan sa'a ni nuu tee tátnuni ma, su'va vala‑ni kaa ni.
20023003	Te máko ndiyo ini ni ndaka ja jaa ji'i tee tátnuni ma, vaa ndaka ja jani de nuu ni ma chi ja jitotnuni‑ni ña'a de kúu te xnda'vi ña'a de.
20023004	Te máko ndiyo ini ni ja ndaka koneva'a ni te kuxiku ni, su'va kava ndichi ni, te xtandiyo ni janitnuni yukan,
20023005	vaa kona'a ni ja ko ni'i ko tna'a o ma chi masu na nde jiniñu'u, vaa nunuu‑ni koneva'a o sani te kua'an maa i. Sukan kuu ya'a tioko ma ja kúu ndáva ndáva‑ni ti ndáa ti kua'an ti sani te ni masu kuni‑ka o ti ma, sukan‑ni kúu ja ko kuxiku o ma.
20023006	Máko jinkoo ni ji'in ñayii xii xeen kaa i ma, ni ko ndiyo ini ni nawa jaa i ma,
20023007	vaa masu ni‑yu'u ni‑ini i kúu, visi na ka'an i: “Kaa ko'o ni”, vaa maa i ma chi ndása'a ndi'i kuiti i kuenda naxe ndeya'vi ndaka ja taa i ma,
20023008	te nuna kaa maa ni ma chi ndi'i kuiti nana ndo'o ni, te ndaka ja ni ka'an vii ni ka'an va'a ni ja kuu tee ni jaa ji'in ni xita ma, chi jin naa maa i‑ni.
20023009	Te máko ko ndaka'an ko ndakachi ni nuu ñayii so'o xeen kaa i ma, vaa masu ke'en kuenda i chi su'va jakundee ña'a i ndaka tnu'u va'a tnu'u ndichi kuña'a ni ma.
20023010	Másu ko ndaxsama ni nuu ka nukuiñi yuu xe'ñu ja ni ka jani ñayii jana'a‑ka ma, ni a ko ndake'en ni ta'vi suchi ni ka ji'i yuva ni ka ji'i si'i ma,
20023011	vaa kona'a ni ja maa Su'si Iya Tátnuni iya iyo tnu'u ndee tnu'u ndatnu ma kúu iya na'a naxe ka iyo suchi yukan, te masu kachi ya ja ko sa'a ndeva'a ni i, vaa ndakan ya kuenda nuu ni.
20023012	Kona'a ini anua ni a tnu'u káxtnu'u Su'si ma, te ko ndasa'a ni kuenda naxe ká'an ma, te koniniso'o ñukuun ni ndaka tnu'u ndichi káxtnu'u ya ma.
20023013	Máko koyu'u ni ja ndaka'an‑so'o ni nuu suchi jaa ma, vaa ja ke'en ni i ji'in yutnu xii ma chi masu kûu i,
20023014	su'va sa'a ni ja kaku anua i ma ja ma ki'in i nuu andeya ma te ndo'o neni i ma.
20023015	Sa'ya maa ri, nuna ko kuu ro ñayii ndichi ma chi ru'u ya chi kusii ini xeen tna ri,
20023016	vaa onde ini anua ri a koo sii ini, nú ndimaa tnu'u ndaa tnu'u va'a ká'an ro.
20023017	Máko ko kukueñu ini ro ja ka sa'a maa ñayii ma ja u'vi ma, su'va ku'un ku'un‑ni ini ro ja koo va'a ro nuu Su'si ma, vaa iya ndákan kuenda kúu ya, te koyu'u ro ya vaa masu kachi ya,
20023018	vaa ro'o ma chi iyo in ja ndetu ka'nu kuiti ro, te masu yanduu ja ni'i ro ja va'a ndetu ro ma.
20023019	Sa'ya maa ri, ko kuu in ñayii ndichi, te ku'un kaji ku'un va'a ini ro, te ko kaka va'a ro ichi ndaa Su'si a.
20023020	Máko kondikin tna'a ro ji'in ñayii ka ji'i ndixi ma, ni a ko kondikin tna'a ro ji'in ñayii ka jaa xeen kuñu ma,
20023021	vaa ñayii ji'i ndixi ma ji'in ñayii jaa xeen ma chi jin ndunda'vi jin ndukee i ja sukan ka sa'a ka kuu maa i ma, te ñayii kixi xeen ma chi kenda i ja kaa tu'u kaa te'nde‑nka kone'nu i.
20023022	Koniniso'o ndaka tnu'u ká'an tnu'u káchi yuva ro ma ji'in si'i ro ma, te nú ve jin kuu nija'nu de ma te máko saxiko ro de.
20023023	Ko ndi ini ja kutu'va‑ka ro tnu'u ndaa tnu'u ndija maa Su'si ma ji'in tnu'u ndichi ma ji'in ja naxe ko sa'a ko kuu ro te koo va'a‑ka ro nuu Su'si ma ji'in ja ni'i ini ro naxe ndasa'a ro kuenda nde a kúu ja va'a ma te ko sa'a ro ma te nde a kúu ja masu va'a ma te másu ko sa'a ro, te másu ko ndaxiko ro ndaka cha'a.
20023024	Ja ndaa kúu ja kúsii ini xeen yuva suchi ndichi ma suchi sa'a ja va'a ja ndaa ma, vaa koo sii ini xeen de ji'in i.
20023025	Suchi jaa, ku'un ini ro ja sa'a ro ja na koo sii ini yuva ro ma, te ku'un ini ro ja sa'a ro ja na koo sii ini si'i ro ma ña'a ni skaku ña'a te ni kenda va'a ro ñuu ñayivi a.
20023026	Sa'ya maa ri, onde ini anua ro a kuan‑ta'vi ja ká'an ri a, te másu ko ndunaa ro ichi káxtnu'u ri nuu ro a,
20023027	vaa kona'a ro ja sukan kúu in nuu kunu kunu, sukan kúu ña'a kívi nduu ji'in ndi‑in ndi‑in tee ma, te sukan kúu in soko tuu tuu kúu ña'a masu ñasi'i maa ro kúu ña ma, te nú na in na kivi nduu ji'in ña ma chi skenaa i maa i,
20023028	vaa sukan kúu ñayii sakui'na ma sukan kúu ña, vaa ndúku xeen ña naxe sa'a ña ja jin kuiso kuechi tee ma.
20023029	¿Te na in ko kuu ñayii ndo'o xeen ja kúxii ini i te ndakani xeen ini i ma, jani ini ro? ¿Na in tnana u'vi ma? ¿Na in kúu ñayii kanaa ma? ¿Na in kúu ñayii ka'an kuechi ma? ¿Na in tnákue'e ma? ¿Na in kúu ñayii kúndi'i nuu ma, jani ini ro?
20023030	Ñayii ndó'o ndaka cha'a ma chi ñayii ñatuu xndoo botella nuu ñu'u ndixi ma kúu i, vaa ûni ndúku maa i ndixi ja ko'o i ma.
20023031	Máko konde'ya ni ndixi ma sukan asi jito i ma xi sukan vii na'a i nuu ñu'u i nuu vasu ma, vaa vita‑ni kúu ora kée i kua'an i sukun ñayii ma,
20023032	kovaa sa'a i sukan sa'a in koo ma ora túu ti in ñayii ma ja kívi venenu ti ma sani te kûu i ma. Sukan sa'a ndixi ma ñayii ji'i ma,
20023033	vaa ñayii ji'i ndixi ma chi ja ya'a ja yukan‑ka nde'ya i, te janitnuni i ma chi kúneé kú‑uun‑nka, te masu ja kuatniñu jani ini i te ká'an ya'a ká'an yukan‑nka i.
20023034	Jini i ja kuenda tnu'u ja onde nuu ndute mar ma kixi i xi onde in xini yutnu sukun kátuu i,
20023035	te ká'an i: “Ni ka xtnakue'e ña'a i, kovaa masu nde u'vi o, te ni ka kani ña'a i, kovaa masu nde ni jinitnuni o, te nuna ndakoo o, sani te ki'in tuku o jin nduku o nawa ko'o o”, kúu i ká'an i.
20024001	Máko ko kukueñu ini ro ja ka kuu maa ñayii ka sa'a ja u'vi ma, te ni máko ndiyo ini ro ja kondikin tna'a ro ji'in i,
20024002	vaa ini anua i ma chi nanimaa ja jin sakui'na i xi jin sa'a ndeva'a i ka ñu'u ini i, te ndimaa tnu'u ndeva'a ka ka'an i.
20024003	Ñayii ndichi ma chi jani va'a i ve'e i ma, te ka iyo va'a ñayii ve'e i ma, vaa jini i nawa sa'a i ma,
20024004	vaa jini i naxe koo ini ve'e i ma, te ndimaa ja vii ja va'a neva'a i ve'e i ma, vaa ñu'u kaji ini i.
20024005	Ñayii ndichi ma chi ni'i‑ka i tnu'u ndee tnu'u ndatnu naxe ko sa'a ko kuu i ma, vaa jini i te jáku'ni ini i nde a kúu ja va'a sa'a i ma,
20024006	vaa tee ki'in jin kanaa ji'in in‑ka ñuu ma chi onde kani vava'a ini de naxe sa'a de ma, sukan‑va'a kundee de nuu ñuu kanaa ji'in de ma, te onde kakan‑tnu'u de nuu tee ka jini‑ka ma, te jin ka'an jin kachi tee ma nuu de ma, sana kundee de nuu ñayii kanaa ji'in de ma.
20024007	Ñayii so'o te ndee ini i ma chi masu na tnu'u ndichi neva'a i ja ka'an i ora iyo nawa ka ndatnu'u tna'a ñayii ma in tnu'u kanuu ma, vaa masu ni'i ini maa i nawa ka'an i ma.
20024008	Ñayii ñu'u ini ja sa'a i ja u'vi ma chi masu kua'a‑ni kivi te ka jini ñayii ma ja masu ñayii sa'a ja va'a kúu ñayii yukan, vaa ndimaa ja u'vi ñu'u ini i ja sa'a i ma.
20024009	Nanimaa ja u'vi ñu'u ini ñayii ndee ini ma ja sa'a i te jiso kuechi maa i, te ndaka ñayii ma, masu ka kunimani i nuu ñayii sa'a sukan ma.
20024010	Ñayii xtaya ora kénda kua'a tniñu nuu i ma chi ja ñatuu kaa ndee ini i kúu.
20024011	Nú ni jini ni ja iyo yika in ñayii ma ja ka iyo ñayii ka kuni ja jin ka'ni i ñayii yukan ma, te chindee ni i ja na kaku i ma, sukan‑va'a ma kûu i,
20024012	vaa visi na ka'an ni: “Masu ni ka jini kuiti sa ja sukan ko kuu ma”, ¿jani ini ni ja masu jini iya jini nawa jani ini o ma te ma ndakan ya kuenda te ndachunaa ñayii ma nawa sa'a i ma?, vaa nde'ya ya onde ini anua ni a, te jini ya ndaka, te ndataa ya nuu ndi‑in ndi‑in o ja va'a xi ja u'vi ni ka yo sa'a o ma.
20024013	Sa'ya maa ri, skua'a‑ka tnu'u ndichi ya te kuni ro ja ja va'a xeen kúu. Sukan vixi jaa nduxi ñuñu ma, sukan kuni asi ro.
20024014	Vaa tnu'u ndichi a chi ja va'a kúu i, vaa chíndee i anua o a, te nuna ndani'i o tnu'u ndichi a chi iyo tnu'u kanu ini te masu na in xnaa ña'a, te ni'i o ja ndetu o ma.
20024015	Máko ko kani ini ro ja u'vi ja kúu ñayii sa'a ja va'a ma, ni a ko xnaa ro ve'e nuu iyo i ma,
20024016	vaa visi uja jichi na kotuu i, kovaa ndone'e ña'a Su'si ma, kovaa ñayii ka sa'a ja u'vi ma chi jin kotuu i te jin skenaa i maa i.
20024017	Te ni másu ko kutachi xeen ro nú ni jini ro ja ndimaa skenaa ñayii ñatuu kúnimani nuu ro ma,
20024018	vaa Su'si ma chi masu játna ini ya ja sukan ko sa'a ko kuu o ma, vaa nuna kuni ya ja sukan sa'a o ñayii yukan te su'va ndunda'vi ini ya i te masu ndakiti‑ka ini ya nuu i.
20024019	Máko ndakiti ini ro nuu ñayii ka sa'a ja u'vi ma, te ni másu ko kukueñu ini ro ja sukan ka sa'a i ma,
20024020	vaa ñayii sa'a ja u'vi ma chi masu kee va'a i, vaa sukan‑ni ndá'va ñu'u ma, sukan‑ni nda'va i.
20024021	Sa'ya maa ri, koyu'u Su'si o a ji'in tee kúu rey ma, te máko kondikin tna'a ro ji'in ñayii so'o xeen ka ndaa ma,
20024022	vaa masu jin kunitnuni maa i, sani te Su'si ma xi tee kúu rey ma jin xndo'o jin xneni ñayii yukan, te ni masu jini o nde a ko kuu tnundo'o jin ni'i jin tna'a maa i ja sukan so'o ka ndaa i ma.
20024023	Tnu'u ya'a ka ka'an tna ñayii ndichi ma: Masu va'a‑ni ja tee ja'nde tniñu ñayii ma, te kuji'in de ji'in jaku ñayii kenda koo nuu de ma, te ma ka'nde ndaa de tniñu in‑ka ñayii ma.
20024024	Vaa ñayii ká'an ja masu na kuechi ndiso ñayii ni sa'a ja u'vi ma chi masu va'a‑ni ja sukan sa'a i ma, te ndaka ñayii ñuu ma jin ka'an u'vi i ja kuu ñayii yukan, te jin saxiko ña'a i.
20024025	Kovaa tee ka ja'nde tniñu ma, nuna jin xndo'o de ñayii ndiso kuechi ma chi ke koo va'a‑ka de, vaa ndaka ñayii ma chi jin ka'an va'a i ja jin kuu de.
20024026	Vaa ñayii ká'an tnu'u ndaa tnu'u ndija ma chi jin kutoo xeen ña'a ñayii ma, te onde jin chitu i yikinuu ñayii yukan ja sukan va'a ini i ma.
20024027	Xinañu'u ndásatu'va ni ñu'ú ni ma ja chi'i ni tata itu ni ma, te ndata'vi ndasaka ni te koo tu'va, sani te kuu tetna'a ni sa'a ni ve'e ni ma.
20024028	Másu ko ka'an ni ja kuu in‑ka ñayii ma, nú ñatuu jini ni, te máko ko kava tnu'u yu'u ni.
20024029	Máko ko ka'an ni sa'a: “Onde ndasa'a o ñayii yukan sukan ni sa'a ña'a i ma, onde ndachunaa o te ndakuni i sukan ni sa'a ña'a i ma.”
20024030	Ni ya'a sa itu ñayii kuxi ma ñayii ñatuu ndása'a kuenda ma,
20024031	te ni jini sa sukan ni ja'nu yi'i, ni ja'nu tnu‑iñu ni‑ka'nu ini itu i ma, te ni ndi'i yuu kúu koo yu'u itu i ma ni ndatnana.
20024032	Te ja sukan ni jini sa ma, te ni jakin sa cuidado te ni tava'a va'a sa ini anua sa a, vaa ni ndasa'a sa kuenda,
20024033	ja nuna kani ini o ja ndatatu o nunuu‑ni, te ndachiyo'o o nda'a o te kusu o,
20024034	chi kona'a o ja masu kua'a‑ni, te kenda tnu'u nda'vi tnu'u kee ma nuu o sukan kénda in tee ndiso xeen ja ka'ni ña'a de ma.
20025001	Cha'a ka kuu tnu'u ndichi Salomón ma ja ni ka ndatee tee ka jinukuechi nuu Ezequías tee ni yo kuu rey ñuu Judá ma.
20025002	Jayiñu'u Su'si ma kúu ja ni sa'a ya ja ka iyo yu'u jaku‑ka ja masu ka jaku'ni ini o ma, kovaa jayiñu'u tna rey ma kúu nú ndaka ndánduku de kua'an de sukan‑va'a jaku'ni ini de ma.
20025003	Ja jani ini rey ma ini anua de ma chi masu na in jáku'ni ini, vaa yii xeen iyo, sukan kúu andivi ma xi onde ichi chii ñu'ú ya, vaa masu na in ndáni'i te ndaka'an naxe iyo.
20025004	Xtandiyo o ndaka ja tne'e ja masu nde jiniñu'u yi'i ne'un plata ma, te nduvii nduu nanimaa‑nka i, te tee sa'a ndatniñu ka kuu plata ma chi ndasa'a de in ja ko kuu nanimaa plata ma.
20025005	Te suni sukan jín xtandiyo o ñayii ka sa'a ja u'vi ma nuu núkoo rey ma ja tátnuni de ma, sukan‑va'a tátnuni va'a maa de.
20025006	Máko ko kani ini ni ja in tee kanuu tna kúu ni nú ni kenda ni nuu iyo rey ma, te ni a ko ndiyo ini ni ja koo ni nuu ka iyo ñayii ka ndanuu ma.
20025007	Va'a‑ka ja maa ñayii kanuu ma na kana ña'a ja kaa ni te kunukoo ni nuu iyo i ma, sana ja jin ka'an i: “¿Nawa ndúku ni ja vee ni nuu iyo tee tátnuni ya?”, te kukan‑nuu ni vaa ka nde'ya ña'a de ma.
20025008	Nú nawa ni jini ni ja ka sa'a ñayii ma, te máko ki'in kunu ni jin kua'a ni kuenda nuu tee ka netniñu ma, nasa yukan, te kenda in‑ka ñayii te ka'an i ja suni ni jini tna i te ka'an i ja masu ja ndaa kúu ja ká'an ni ma, te ma ni'i ini‑ka ni naxe sa'a ni te tna'a ni ja kan‑nuu.
20025009	Nú na in nawa xtekuechi ña'a, te ndatnu'u ni ji'in maa in‑ni ñayii yukan naxe kendoo ni, kovaa máko ndaxtuu ni nawa ni kukanu ini ña'a in‑ka ñayii ma ja máko ka'an ni ma.
20025010	Vaa nuna ndaka'an ni ma te kuniso'o in‑ka ñayii ma, te ndaka'an i nuu ndaka‑ka ñayii ma sukan sa'a sukan kúu ni ma, chi ndatna'a ni ja kan‑nuu, te ni masu naa chukan.
20025011	Ja ka'an o in tnu'u ndaa tnu'u kuatniñu ma maa ora jiniñu'u ñayii ma, chi sukan kúu in nde'ya manzana ñutuu nanimaa oro te yoxtnee i in nuu ko'o nanimaa plata kúu.
20025012	Sukan kúu in xe'e nanimaa oro xi in siki sukun nanimaa oro, sukan kúu ja ndáka'an‑so'o ñayii ndichi ma nuu ñayii niniso'o ñukuun ma.
20025013	Ñayii ûni sa'a nawa ni kukanu ini ña'a in‑ka ñayii ma ja sa'a i ma chi ûni sa'a i ja ndátatu ñayii ni tetniñu ña'a ja ki'in i jin kaxtnu'u i nuu in‑ka ñayii ma, vaa ûni sa'a ndija i ma. Te sukan kúu ndute vijin vijin ni'i o ja ko'o o ora i'ni xeen ma, sukan kúu ñayii sa'a ja ni tatnuni jito'o i ma.
20025014	Te sukan kúu viko tachi ma ja iyo i te masu na savi kúun ma, sukan‑ni kúu ñayii ká'an ja ñayii va'a ini kúu i ma te onde skuiso i ja kua'a i nawa jiniñu'u ñayii nda'vi‑ka ma kovaa ni masu nde wa'a i ma.
20025015	Ja ka'an kuee o nuu tee netniñu ma chi sa'a i ja ma ndakiti ini de te kuu kunda'vi ini ña'a de nawa jikan o ma.
20025016	Nú ni ni'i ni nduxi ma, te máko kaa xen‑xeen ni, vaa nú ña'a, te kana ndo'o ni ja kuechi ja ni jaa xeen ni ma.
20025017	Nú ki'in ni jin koto ni ñayii ka ketna'a ini ji'in ni ma, kovaa masu nuu‑ni nuu‑ni ko ki'in ni, nasa yukan, te kuñaña ña'a i te ndakiti ini i nuu ni.
20025018	Kuenda kúu yuchi ma xi in martillu xi in flecha, sukan kúu ñayii ká'an tnu'u in nuu te'nde tniñu ma.
20025019	Ora kúxii kúnda'vi ini o ja ndó'o néni o ma te kukanu ini o in ñayii masu va'a ini i ma te ke'en su'va ña'a i ma, chi kuenda tnu'u ja kúu in ñayii jika cojo xi in ñayii yikuu jaa xita te u'vi nu'u i ma, sukan kúu ja kukanu ini o ñayii yukan.
20025020	Ja kata o yaa nuu ñayii kúxii ini ma, chi kuenda tnu'u ja chíso o ndute iya in nuu ni tnakue'e i ma kúu, xi kuenda tnu'u ja xtavichi o i ora vijin xen‑xeen ma kúu.
20025021	Te nú ñayii ñatuu kétna'a ini ji'in ni ma, te kokon i, te kua'a ni ja kaa i, te nú yichi i, te kua'a ni ndute ko'o i,
20025022	te ja sa'a ni sukan ma chi sa'a ni ja ndakukan‑nuu xeen maa i, te maa Su'si ma ndachindee ña'a ndaka ja sa'a ni ma.
20025023	Ora yi'i tachi ma ichi ninu ma te sa'a i ja kúun savi ma, te sukan kúu ji'in ñayii nde'ya kini ña'a ma, vaa sani te ká'an kini ká'an ndeva'a i nuu o ma.
20025024	Va'a‑ka ja visi titi'i na koo o in ve'e yoxtnee onde xini ve'e ma sana ja koo o in ve'e ka'nu ji'in in ña'a ndimaa ndónda ña nuu o ma.
20025025	Sukan sa'a ndute vijin vijin iyo ma nuna ni'i o de ja ko'o o de ora yichi xen‑xeen o ma, sukan kúu tnu'u jiniso'o o ja ka iyo vii ka iyo va'a tna'a o ñayii ka iyo in‑ka ñuu onde jika ma.
20025026	Sukan kuu nuu tóo ndute tiñu'u xi nuu ñu'u ndute tne'e ma, sukan kúu ñayii masu na kuechi nkuu ma, te ja jiniso'o i sukan ká'an ñayii sa'a ja u'vi ma, te jákondee i sa'a tna i ja u'vi ma.
20025027	Masu va'a ja kaa xeen o nduxi ma, te ni masu ja va'a kúu ja ndaka'an o ja in jayiñu'u kúu ja ni sa'a maa o ma.
20025028	Sukan kúu in ñuu ja masu nawa ndesi va'a ña'a ma, sukan kúu in ñayii ñatuu kúu tatnuni nuu maa i sukan‑va'a ma sa'a i ni‑in ja u'vi ma.
20026001	Masu va'a‑ni ja kuun yu'va tiempu jite viyu ma, te ni masu va'a‑ni ja kuun savi tiempu iyo ja ndaxtutu o itu o ma, vaa ndi'i xtivi savi ma, te suni sukan kúu ji'in ñayii ndee xeen ini i ma, masu iyo i ja koo jayiñu'u i ma.
20026002	Sukan kúu in lasaa kiti ni ski'in maa ti ma, xi sukan kúu in lasaa ja ndimaa ndava ndava‑ni ti ichi andivi ma te ñatuu nde jinkuiñi ti ma, sukan másu kenda ja kaki'i ñayii sa'a ja va'a ma ja u'vi ká'an in‑ka ñayii ma ja kuu i ma.
20026003	Ka yinda'a o yutnu xii ma ja kua'a o caballu ma, te ku'ni o yu'u burru ma sana jaku'ni ini ti ma, te suni sukan yutnu xii ma chi ja ke'en o yata ñayii ndee ini ma kúu.
20026004	Ñayii so'o kaa i ma chi visi ká'an neé ká'an uun i nuu o ma, kovaa máko ndakone'e o nuu i sukan ká'an maa i ma. Nú ña'a te ko kuu tna o sukan kúu i ma.
20026005	Ñayii so'o kaa i ma chi ora ká'an neé ká'an uun i nuu o ma, te ndákone'e o nuu i sukan ká'an maa i ma, sukan‑va'a na ndasa'a i kuenda ja ká'an i ma te máko kani ini i ja in ñayii ndichi kúu i ja sukan jani ini i ma.
20026006	Ja kukanu ini o ñayii ndee xeen ini ma te tetniñu o i ja ki'in i jin xsia'a i in xesoo chi kuenda tnu'u ja ni ja'nde o ja'a o ma te ndo'o neni o ja u'vi ma kúu.
20026007	Sukan kúu ja'a ñayii ma ja ñatuu ka kanda ma te masu nde kúu kaka i ma, sukan ka kuu tnu'u ndichi ká'an suchi ñatuu ndása'a kuenda ma, vaa masu jin kandija ñayii ma sukan ká'an i ma.
20026008	Ja chíñu'u o ñayii ndee ini te so'o xeen kaa i ma chi kuenda tnu'u ja ni ju'ni o in yuu nuu yo'o nchuu ma te skuita nuu o kúni o ma kúu.
20026009	Tnu'u ndichi ká'an ñayii ndee ini ma chi ni masu nde jáku'ni ini maa i, sukan kúu in tee ndajini ja ni masu jinitnuni maa de ja ni jiso nda'a de ma iñu ma, sukan‑ni kúu i.
20026010	Sukan kúu in tee yinda'a kuji de ma ja xtnakue'e de ndeva'a‑ni ñayii ní'i de ma, sukan kúu ñayii ni nduku tee ndee ini ma ja kunukuechi de nuu i ma.
20026011	Sukan kúu la‑ina ma ja ndákaa ti ja ni kana ndo'o ti ma, sukan kúu ñayii ndee ini ja ndátnii tuku i ichi u'vi ma, te vitna ja jâ ni kundee i ja ni xndoo i ichi u'vi yukan ma nkuu.
20026012	Iyo ñayii jani ini ja ndaka ja ká'an i ma te ndimaa ja va'a ka kuu te in ñayii ndichi kúu i jani ini maa i, kovaa ja ndaa kúu ja onde ñayii ndee ini ma chi iyo‑ka tnu'u kanu ini ja ndachu'un ini i te kee va'a i sana ñayii jani ini ja ñayii ndichi kúu i ma.
20026013	Sa'a ká'an ñayii kuxi ma: “Iyo in ndika'a ichi ma te kua'an vee ti kúu ti, va'a‑ka ma ki'in o jin satniñu o, nú ña'a te ka'ni ña'a ti”, kúu i ká'an i.
20026014	Sukan koyava yutnu ye'e ma sukan‑ni ndákokava ndákokuiñi kuxi ma nuu jito kixi i ma.
20026015	Vaa ñayii kuxi ma chi xtnii i xita i ma nuu ko'o i ma, te onde ja ndone'e i nda'a i ma ja chi'i i yu'u i ma ku‑kuxi i.
20026016	Ñayii kuxi ma chi jani ini i ja maa i jini‑ka sana uja‑ka ñayii inundichi ndija ma ja kuu jin ndaka'an‑so'o i nuu suchi kuxi ma.
20026017	Ñayii jika i kua'an i ma te ni kivi nduu i nuu ka iyo ñayii ka kanaa ma chi kuenda tnu'u ja kúu ñayii tnii so'o la‑ina ma kúu i.
20026018	Sukan kúu ñayii ni nduneé kuiti maa i te kani i flecha i ma vaa ûni ñu'u ini i ja ka'ni i ñayii ma,
20026019	sukan kúu ñayii xnda'vi ñayii ma sani te jiña'a tuku i ja ká'an ñanka‑ni i kúu ja ni jiña'a i ma.
20026020	Nú ñatuu na tutnu‑ka ñu'u nuu ñu'u ma chi ndá'va maa i, te sukan kúu tna nú ñatuu ka nduku‑ka ñayii cuentu ma chi ñatuu na in kánaa‑ka.
20026021	Nú ñu'u tikayi ma chi ñu'u ñu'u‑ni ñu'u ma, te nuna ndatnaa o tutnu ma chi sani te ndandu'va vava'a ñu'u ma, te suni sukan kúu tna ñayii játna ini ja kanaa kanaa‑ni i ma chi nuu‑ni nuu‑ni sa'a i ja ka kanaa ñayii ma.
20026022	Ñayii ká'an tnu'u ma xi ndúku i cuentu ma chi kuenda tnu'u ja in ja asi xeen jaa te kenda i onde ini anua ñayii ma, sukan ka kuu tnu'u ká'an i ma,
20026023	te sukan kúu in kisi ñu'ú ja vivii ni ndaskuchi i ji'in plata ma te vivii ni nduu ichi yika i ma, sukan kúu ñayii vivii ká'an i ma, kovaa ini anua i ma chi nanimaa ja u'vi ñu'u.
20026024	Vaa ñayii kiti ini nuu in‑ka ñayii ma chi ora ká'an i ma chi sa'a i tnu'u ja masu ndákiti ini i, kovaa ini anua i ma chi jani ini i naxe sa'a u'vi i ñayii yukan.
20026025	Visi na'a ja ja ká'an i ma ja va'a kúu, kovaa ja jani ini i ma chi nanimaa ja u'vi kúu ja ñu'u ini i ja sa'a i ma.
20026026	Visi na nduku i naxe chu'u i tna'a ja u'vi ñu'u ini i ma, kovaa ndaka ndatuu, te ndaka ñayii ma jin kuni.
20026027	Ñayii jate in yavi sukan‑va'a kêe in‑ka ñayii ma chi maa i ndêe nuu ni jate i ma, te ñayii skana in yuu ja xnduva i in‑ka ñayii kúni i ma, chi maa i ndaxnduva ña'a yuu ma.
20026028	Ñayii tnu'u ma chi sa'a u'vi i ñayii xnda'vi i ma, te suni sukan kúu ñayii sa'a tnu'u ja ká'an vivii i ma chi sa'a u'vi i ndaka ñayii ka jiniso'o sukan ká'an i ma.
20027001	Máko kuvixi ni ja nde a jani ini ni ja sa'a ni yutnee ma, vaa ni masu jini ni naxe ko kuu yutnee ma,
20027002	te ni a ko ndachiñu'u ni maa ni te ko ka'an ni ja ja va'a kúu ja sa'a ni ma. Ña'a, chi su'va kondetu ni ja in‑ka ñayii ma, te na jin ndaka'an maa i ja va'a ni sa'a ni ma te koo jayiñu'u ni.
20027003	Yuu ma ji'in ñuti ma inuvee xeen te tnundo'o xeen ja kondiso o, kovaa tnundo'o xeen‑ka ja kanda o kondiso o ja ndákiti ini ñayii ndee ini ma.
20027004	Ja ndákiti ini ñayii ndee xeen ini ma chi ûni sa'a ndeva'a ña'a i, kovaa ja kúkueñu ini ñayii ma chi ka'vi xeen‑ka sa'a ña'a i.
20027005	Va'a‑ka ja na ndaka'an‑so'o o nuu ñayii iyo in ja masu va'a‑ni ni sa'a i ma, sana ja nú kutoo ndija o in ñayii, te ma ka'an o te kendoo yu'u ja sukan kutoo o i ma.
20027006	Kuu jin kandija o tnu'u ka'an‑so'o in ñayii ketna'a ini ji'in o ma, visi tnu'u ka'an i ma sa'a ja tná‑u'vi ini o. Kovaa in ñayii ñatuu kunimani nuu o ma chi máko jin kukanu ini o nawa ka'an i ma, visi chítu chítu i yikinuu o ma.
20027007	Ñayii jâ ni ndutu chii i ma chi visi nduxi na kua'a o ja kaa i, kovaa masu kuan‑ta'vi‑ka i, kovaa ñayii kokon ma chi visi uwa ja iyo ja kaa i ma chi ûni kuni asi xeen i.
20027008	Tee xndoo ve'e de ma chi sukan kúu in lasaa kiti ni xndoo taka ti ma, sukan kúu de.
20027009	Ndute jáxiko asi ma chi sa'a i ja ndúsii ini anua o a, te ja ká'an‑so'o ñayii kétna'a ini ji'in o ma chi sa'a i ja ndúsii ini tna o.
20027010	Máko ndunaa ro ñayii kétna'a ini ji'in ro ma ni ñayii kétna'a ini ji'in yuva ro ma, te nuna kenda tnundo'o ve'e ro ma te máko ki'in ro onde ve'e ku'va ro xi ve'e ñani ro ma ja ka iyo i onde jika‑ka ma, chi va'a‑ka ja ki'in ro ve'e ñayii iyo yatni ji'in ro ma, sukan‑va'a ñama‑ka jin chindee ña'a i.
20027011	Sa'ya maa ri, ko kuu in ñayii ndichi, vaa sukan, te koo sii ini ini anua ri a, te ñatuu koyu'u ri ja ka'an ri nuu ñayii ka saxiko ña'a ma te ka ka'an i tnu'u ri ma.
20027012	Ñayii ndichi ma chi nú ni jini i ja iyo yika i ma chi jikayata i, kovaa ñayii ñatuu ndása'a kuenda ma chi yituu yine'e maa i ma onde ndo'o maa i ja u'vi ma.
20027013	Onde su'nu ñayii kúu nuu ñayii ni jikan yika ma ke'en ni, sukan‑va'a koo tnu'u kanu ini ni ja ndachunaa i nuu ni.
20027014	Nuna ko kayu'u‑yu'u o xtnee ne'e ma ora ndikin‑ka ma ja kua'a o nchuxi nuu ñayii iyo yatni ji'in o ma chi sa'a o ja ndakiti ini i, vaa ne'e‑ka kúu ma.
20027015	Ña'a ndimaa kúni ja kanaa kanaa‑ni ña ji'in o ma chi sukan kúu xini ve'e ji'in ora kúun savi ma, sukan kúu ña,
20027016	te tee kúni ja sunkani de ña ja máko ko kuu‑ka ña sukan ma chi sukan kúu in tee ja kúni de ja sunkani de ja máko ki'i‑ka tachi ma, xi sukan kúu tee kúni ja sunkani de ji'in nda'a de ma aceite jika ma, sukan kúu de.
20027017	Kaa ma chi ndi-tna'a kaa i ma, te kúu ka ndene'e tna'a i nuu i te ka nduxeen i, te suni sukan ka kuu tna ñayii ma, vaa ja ka nde'ya i sukan sa'a in‑ka ñayii ma, te ka kutu'va i sukan jin sa'a tna maa i ja va'a ma.
20027018	Ñayii jito tnu nde'ya higo ma chi kaa i higo kuun ma, te ñayii jito va'a nawa ni xndoo tee kúu jito'o i ma nuu nda'a i ma chi ndachiñu'u ña'a jito'o i ma ja vava'a ni sa'a i ma.
20027019	Nuna koto nuu o nuu ndute ma chi ndakuni o nuu o a, te ja sukan jani ka'vi ini ñayii ma te ndása'a o kuenda nú ñayii va'a kúu i xi ña'a.
20027020	Ñu'ú ka yinee ndiyi ma chi ni ñatuu chitu vaa ndetu ndetu‑ni i na in na kûu te kenda i ma, te sukan kuiti kúu ñayii ndiyo ini ma, vaa ndimaa ndúku ndúku‑ni i nawa koneva'a‑ka i.
20027021	Ja kuni o nú nanimaa oro xi plata kúu ma chi nini ja chunee o i nuu ñu'u ma, te sukan kúu ji'in ñayii ma, vaa ora ká'an vii ká'an va'a in‑ka ñayii ma ja kuu i ma, te nú ñatuu kuvixi i ja sukan ká'an ñayii ma ja kuu i ma chi sani te jini o ja ja ndaa ndija ja ñayii va'a ini kúu i.
20027022	Ñayii ndee xeen ini i ma te játna ini i ja sa'a so'o i ma, visi na xndo'o xneni xen‑xeen o i, kovaa ni masu jaku'ni ini maa i.
20027023	Ko koto va'a ni ndikachi ni a ji'in ndixi'yu ni a, te ûni ku'un ini ni ja ko koto va'a ni kiti ni kunda'a ni ja ko koto ni ma,
20027024	vaa ndaka ja koneva'a o ma visi na kuxiku xeen o ma chi masu sukan‑ni koneva'a o ni‑kani ni‑jika, te ni a tee tátnuni te neva'a de tnu'u ndee tnu'u ndatnu ma, másu sukan‑ni jin koo tnu'u ndee tnu'u ndatnu sa'ya tata de ma ja jin tatnuni tna i ni‑kani ni‑jika.
20027025	Kénda kivi ja nána kuii ma te vivii ndúkuii te suni nána tna yi'i yuku ma, te ní'i o ja ka'nde o.
20027026	Te kivi yukan, te ndasete ni ndikachi ni ma te sa'a ni sa'ma kone'nu ni, te xiko ni ndixi'yu ni ma te kuu ndakuaan ni in‑ka ñu'u koneva'a ni.
20027027	Te koo kua'a lechi ndixi'yu ni ma ja jin ko'o ni ji'in sa'ya ni ma ji'in ñayii ka satniñu ve'e ni ma, sukan‑va'a jin koo ndee jin koo ndatnu ni.
20028001	Ñayii sa'a ja u'vi ma chi yu'u xen‑xeen i te jinu i kua'an i, vaa jani ini i ja ndimaa ka iyo ñayii ka sondikin ña'a, kovaa ñayii sa'a ja va'a ja ndaa ma masu nawa yu'u i, sukan kúu ndika'a ma sukan kúu i, vaa kúkanu ini i ja masu na in kundee nuu i.
20028002	Ñuu nuu ñatuu ka ketna'a ini ñayii ka iyo ma chi ka kukua'a tee ka ka'an ja suu de ka tatnuni, kovaa ñuu nuu iyo in tee netniñu ja kúu de tee ndichi ma, chi vivii ka ketna'a ini ndaka ñayii ma, te iyo va'a ñuu yukan.
20028003	Tee netniñu in ñuu ma te sa'a ndeva'a de ñayii ka kunda'vi ma chi sukan kúu savi xeen kúun ma te xnaa ndute ma itu iyo viyu ma, sukan kúu tee ya'a.
20028004	Ñayii ñatuu kándija sukan ká'an tnu'u ni kaxtnu'u Su'si ma nuu Moisés ma chi jani ini i ja in jayiñu'u xeen kúu ja ka sa'a ñayii ka sa'a ja u'vi ma, kovaa ñayii kándija te sa'a i sukan ká'an tnu'u Su'si ma chi su'va jasi ndee i nuu ñayii ka sa'a ja u'vi ma sukan‑va'a má jin sa'a‑ka i ja u'vi ma.
20028005	Ñayii ndee ini ma te so'o xeen kaa i ma chi ñatuu jaku'ni ini i tnu'u va'a tnu'u ndaa ma, kovaa ñayii ka ndanduku Su'si ma chi ka jaku'ni ini i ndaka.
20028006	Ja va'a‑ka kúu ñayii nda'vi ma ja ndimaa jani va'a ini i te ñatuu nde xnda'vi i in‑ka ñayii ma sana ñayii kúxiku ma te ndee xeen ini i te so'o kaa i ma.
20028007	Sa'ya o suchi kándija te sa'a i sukan ká'an tnu'u Su'si a chi suchi ndichi kúu i, kovaa suchi ndikin tna'a ji'in ñayii ka ndi ini yika‑ni ja jin kaa jin ko'o i ma‑ni chi ja kan‑yu'u ja kan‑nuu wa'a i yuva i ma.
20028008	Ñayii wanuu xu'un i ma te ndimaa ké'en ya'vi‑ka i sa'ya xu'un i ma chi ndaka ja ni'i i ma chi satu'va i ja nduu kuenda ñayii kúnda'vi ini ñayii nda'vi ma.
20028009	Ñayii ñatuu niniso'o‑ka tnu'u Su'si ma te ñatuu kúni‑ka i ja sa'a i sukan ká'an ma chi Su'si ma chi suni masu koniniso'o kuiti ya ja jikan‑ta'vi i ma.
20028010	Ñayii sa'a ja u'vi ma te ska'an i ñayii ka sa'a ja va'a ja ndaa ma ja jin sa'a tna i ja u'vi ma chi su'va maa i ndando'o ndaneni sukan kúni i ja ndo'o in‑ka ñayii ma. Kovaa ñayii ndimaa sa'a ja va'a ja ndaa ma chi ja vii ja va'a kuta'vi i.
20028011	Ñayii kúxiku ma chi jani ini i ja ñayii ndichi xeen kúu i, kovaa nuna kototnuni ña'a ñayii kúnda'vi‑ka ma te kuni maa i ja masu nawa jini kuiti ñayii kúxiku ma.
20028012	Nú ka kundee ñayii ka sa'a ja va'a ja ndaa ma chi ndaka ñayii ka kutachi, kovaa ora ka kundee ñayii ka sa'a ja u'vi ma chi ndaka ñayii ma ka chu'u, vaa ñatuu ka jini i naxe jin ndo'o jin neni i ja kuechi ñayii ka sa'a ja u'vi ma.
20028013	Ñayii ñatuu ndáka'an ja u'vi ni sa'a i ma nuu Su'si ma ja ndasakanu ini ña'a ya ma chi masu kee va'a i, kovaa ñayii ndáka'an ndákachi ja u'vi ni sa'a i ma nuu Su'si ma te ndákani ndáka'vi ini i te xndoo i ichi u'vi ni yo jika i ma chi sakanu ini ña'a Su'si ma.
20028014	Naka vii naka va'a kúu ñayii ndimaa jito va'a i maa i te ñatuu sa'a i ja u'vi ma vaa yu'u i Su'si ma, kovaa ñayii ndee xeen ini ma chi ja u'vi ma‑ni ndetu ña'a.
20028015	Sukan kúu oso ma xi ndika'a ma ora ka kokon ti ma, sukan kúu tee netniñu in ñuu nuu ka kunda'vi ñayii ma, ja ndimaa sa'a de ja u'vi ja ñatuu játna ini Su'si ma.
20028016	Tee kúu gobiernu ñatuu jáku'ni ini ma chi sakui'na de ja kúu kuenda ñayii ñuu ma, kovaa tee ñatuu játna ini ja ko ndiyo ini de ja kuu maa de ma chi koteku kani de.
20028017	Ñayii ni ja'ni in ndiyi ma chi ndimaa kunu ya'a kunu yukan‑ni i kua'an i, te ni ma ndatatu i onde kûu i ma. Chukan kúu ja máko chindee o i.
20028018	Ñayii ñu'u kaji ñu'u va'a ini ma te sa'a i ja va'a ma chi kaku i nuu ja u'vi ma, kovaa ñayii so'o xeen kaa te sa'a ndeva'a i in‑ka ñayii ma chi sanaa sanaa‑ni kotuu i te skenaa i maa i sukan ni kuni i ja ndo'o neni in‑ka ñayii ma.
20028019	Ñayii satniñu itu i ma chi ndimaa koo ja kaa i, kovaa ñayii ndikin tna'a ji'in ñayii kuxi ma chi ja ndetu ña'a kúu ja ko kunda'vi ko kukee i.
20028020	Ñayii iyo va'a iyo ndaa nuu Su'si ma chi kuta'vi i kua'a ja va'a, kovaa ñayii ñu'u ini ja ni'i i kua'a xu'un te kuxiku i ma chi masu kaku maa i ja ndo'o neni i.
20028021	Ñatuu va'a ja ma ka'nde ndaa o tniñu ñayii ma te kuji'in o ji'in in i ma, vaa ka iyo ñayii ja visi ja vala ti'i‑ni xita tila ma, te ûni ka xiko i maa i te ka jiso kuechi i.
20028022	Ñayii kueñu ini ma chi yika‑ni ja ñu'u ini i kúu ja na kuxiku i, kovaa masu ndasa'a maa i kuenda ja ichi ko kunda'vi ko kukee i ma kua'an i.
20028023	Ñayii ndáka'an‑so'o nuu in‑ka ñayii ma chi visi kuee‑ka ma chi jin ndaka'an vii jin ndaka'an va'a ñayii ma ja kuu i, kovaa masu sukan ko kuu ji'in ñayii yika‑ni ja ka'an i tnu'u vii tnu'u luu ja kuu in‑ka ñayii ma te masu ndija i ma.
20028024	Suchi sakui'na xu'un yuva i ma xi sakui'na i xu'un si'i i ma te ká'an i ja masu ja u'vi kúu ja sa'a i ma chi inuu‑ni kúu i ji'in ñayii ka sakui'na te ka xnaa i kuan koo i ma.
20028025	Ñayii kueñu ini ma chi sa'a i ja jin kanaa ñayii ma, kovaa ñayii kúkanu ini Su'si ma chi sa'a maa Su'si Iya Tátnuni ma ja ko ni'i ko tna'a i.
20028026	Ñayii kúkanu ini maa i ma ja va'a‑ni kúu ja sa'a i ma chi ñayii ndee ini kúu i te ñatuu jáku'ni ini i, kovaa ñayii ndichi ma chi ndása'a i kuenda nawa sa'a i ma, te kee va'a i te kaku i nuu tnundo'o tnuneni ma.
20028027	Ñayii ndimaa chíndee ñayii nda'vi ma chi másu ko ka'ni ña'a nawa jiniñu'u i ma, kovaa ñayii sa'a tnu'u ja ñatuu jini i nuu iyo ñayii nda'vi ma vaa ñatuu kúni i ja chindee i ñayii yukan chi ndimaa ja u'vi kenda nuu i ma.
20028028	Nú ñayii ka sa'a ja u'vi ma, ka kana koo i ja jin tatnuni i ñuu ma chi ñayii ñuu ma, ka chu'u i, kovaa nú ni ka skenaa ñayii ka sa'a ja u'vi ma te ni ka ji'i i ma chi ñayii ka sa'a ja va'a ja ndaa ma chi ka ndatnii i tnu'u ndee tnu'u ndatnu te ka ndukua'a i.
20029001	Ñayii ndee ini ma, te nuna ndaka'an‑so'o o nuu i ma, te su'va sa'a ndee‑ka i ini i ma chi sanaa sanaa‑ni, te kenda in tnundo'o nuu i ma, te ni ma nduva'a‑ka i.
20029002	Nú ñayii ka sa'a ja va'a ja ndaa ma te ndimaa ke koo va'a ja ka sa'a i ma chi ndaka ñayii ñuu ma chi ka iyo sii ini i, kovaa ora ka kundee maa ñayii ka sa'a ja u'vi ma chi ka tnana u'vi‑nka ñayii ñuu ma ja ka jini i sukan ma.
20029003	Suchi kándija te jan‑ta'vi i tnu'u ndichi ma chi sa'a i ja iyo sii ini yuva i ma, kovaa suchi kívi nduu kívi ni'ni ji'in ña'a ka kuneé ka ku‑uun ma chi skenaa i ndaka ja jâ neva'a i ma.
20029004	Rey tee ja'nde ndaa tniñu ñayii ñuu de ma chi sa'a de ja núkuiñi va'a ñuu ma, kovaa tee yika‑ni ja ndí ini de ja na kivi‑ka xu'un ma chi xnaa de ñuu yukan.
20029005	Ñayii ká'an vii ja kuu ñayii ketna'a ini ji'in i ma te masu ûni ndija i ja ká'an i ma chi ja ndúku i kúu ja ñayii nda'vi yukan te kendeka i te skenaa i maa i ma.
20029006	Maa ja u'vi sa'a ñayii ndee ini ma, te nukun‑tuu ña'a i, kovaa ñayii sa'a ja va'a ja ndaa ma chi sii ini‑ni iyo i te sii ini‑ni jita i.
20029007	Ñayii sa'a ja va'a ma chi ja ndí ini i kúu ja chindee i ñayii nda'vi ma, kovaa ñayii sa'a ja u'vi ma chi masu ndí ini kuiti i ja kuu ñayii nda'vi ma.
20029008	Ñayii ka jatna ini ja jin ka'an i tnu'u in‑ka ñayii ma chi ûni ka kundee maa i ka skanaa i ni‑ka'nu ñuu ma, kovaa ñayii ndichi ma chi ka kundee i ka ndasa'a kuee ini i ñayii ka ndakiti ini ma.
20029009	Nú in ñayii ndichi ma, te jakituu tna'a i ji'in in ñayii ndee ini ma, chi masu nawa kundee kuiti i, vaa ñayii ndee ini ma chi kuu ndakiti ini i xi jakundee i ñayii ndichi ma‑ni.
20029010	Ñayii játna ini ja ka'ni i in‑ka ñayii ma chi ndákiti ini i nuu ñayii masu na kuechi ndiso ma, kovaa ñayii ka sa'a ja va'a ja ndaa ma chi ka kuni i ja ndusii ini ñayii yukan.
20029011	Ñayii kúkuee xeen ma ja ñatuu jáku'ni ini i ma chi ûni wa'a maa i tnu'u ja ndákiti xeen ini i te sa'a ndeva'a i ma, kovaa ñayii ndichi ma chi kúndee i tátnuni i nuu maa i, te ndúkuee ini i, te ñatuu sa'a i ja u'vi ma.
20029012	Nú tee tátnuni ma, te kándija de tnu'u xnda'vi tna'a ma, chi sa'a de ja ndaka tee ka jinukuechi ji'in de ma ka sa'a tna ja u'vi sukan kúu maa de ma.
20029013	Su'si ma chi inuu‑ni ni sa'a ya ja kuu ñayii nda'vi ma ji'in ja kuu ñayii xndo'o xneni ñayii nda'vi ma, vaa ni sa'a ya nduchinuu nduu i ma, sukan‑va'a nduu i jin kuni te jin ndasa'a i kuenda nawa ka sa'a i ma.
20029014	Nú in rey ma, te sa'a ndaa sa'a ndija de ja jin kuu ñayii nda'vi ma, konukuiñi va'a de te kani kivi ko tatnuni de ñuu de ma.
20029015	Nú nawa ni sa'a sa'ya o ma, te ke'en o i ji'in yutnu xii ma ja ndakani ichi o i ma, chi kutu'va i naxe ko kuu i ñayii ndichi, kovaa nú ndimaa kuji'in o ji'in i chi ndimaa ja kan‑nuu ndakua'a i si'i i ma.
20029016	Nuna kukua'a ñayii ka sa'a ja u'vi ma chi kúnuu maa‑nka ja u'vi ma ñuu yukan, kovaa ñayii ka sa'a ja va'a ja ndaa ma, chi jin konde'ya nde'ya‑ni i sukan jin skenaa maa ñayii ka sa'a ja u'vi ma.
20029017	Ka'an‑so'o ni nuu sa'ya ni ma ja na ku'un kaji ku'un va'a ini i, te sukan, te sa'a i ja ndatatu anua ni te koo sii ini ni.
20029018	Nú ñatuu na ñayii ndakaxtnu'u tnu'u Su'si ma iyo in ñuu ma chi ma jin sunkani ñayii ñuu ma ja ma jin sa'a‑ka i ja u'vi ma, kovaa ñayii sa'a sukan tátnuni Su'si ma chi chindee ña'a ya te koo vava'a i.
20029019	Ñayii jinukuechi ma chi visi na ka'an na ka'an o nuu i kovaa masu ndasa'a i kuenda, vaa visi jaku'ni ini i ja jiña'a o ma, kovaa sa'a so'o i maa i te ñatuu kándija i ja ká'an o ma.
20029020	¿Jâ ni kuu jini ni in ñayii ja ni masu jani ini i te yachi‑ni ká'an i ma? Ja ká'an sa kúu ja iyo‑ka tnu'u kanu ini ja ndasa'a ñayii kúkuee ma kuenda sana ñayii ya'a.
20029021	Nú onde luluu suchi ko kunukuechi ma, te ndimaa ko kuji'in jito'o i ma ji'in i chi kenda kivi, te suu i ndunda'a ndaka ja neva'a de ma.
20029022	Tee ndimaa ndákiti ini ma chi ndimaa ja kanaa de kúni de, kovaa ja sukan kúu de ma chi ndimaa jiso kuechi de.
20029023	Ñayii kúvixi ma te jani ini i ja maa i kúu‑ka ma chi masu na'a‑ni te jin sa'a ñayii ma ja ndatna'a i ja kan‑nuu, kovaa ñayii jani ini ja masu nawa kuu sa'a i ja maa in‑ni i ma chi su'va masu na'a‑ni te ndani'i i jayiñu'u nuu ñayii ma.
20029024	Ñayii chísa'vi ñayii kui'na ma chi sa'a u'vi i maa i, vaa nuna kenda i nuu tee ja'nde tniñu ma chi visi na ka'an de ja kuechi tna i kúu, kovaa koyu'u i te masu ka'an kuiti i.
20029025	Ñayii koyu'u in‑ka ñayii ma chi ja xnda'vi ña'a ja u'vi ma kúu, kovaa ñayii kúkanu ini Su'si ma chi koo va'a i te koo jayiñu'u i.
20029026	Kua'a xeen ñayii ndúku ja ketna'a ini i ji'in gobiernu ma, sukan‑va'a chindee ña'a de te koo va'a i, jani ini i, kovaa yika‑ni ja Su'si o Iya Tátnuni ma kúu iya ka'nde ndaa tniñu o a.
20029027	Ñayii ka sa'a ja va'a ja ndaa ma chi masu ka jatna ini kuiti i sukan ka sa'a ka kuu ñayii ka sa'a ja u'vi ma, te ñayii ka sa'a ja u'vi ma chi ka saxiko i ñayii ka sa'a ja va'a ja ndaa ma.
20030001	Cha'a ka kuu tnu'u ndichi ni ka'an tee kúu Agur sa'ya Jaqué ma nuu Itiel ma ji'in Ucal ma.
20030002	Saña chi kúkuee xeen‑ka sa sana ndaka‑ka tee ma, vaa ni ñatuu jaku'ni ini sa sukan ka jaku'ni ini ñayii ma,
20030003	vaa ni ñatuu kutu'va‑ka sa ja ko kuu sa in ñayii ndichi, te ñatuu jáku'ni ini sa sukan kúu Su'si ma, iya ñatuu na ja u'vi sa'a ma.
20030004	¿Na in ni kaa onde andivi ma te ni nuu i? ¿Na in ni kuu ni tnii tachi yi'i ma ji'in nda'a i ma? ¿Na in ni kuu ni ndaxtutu ndute ma in nuu pañu te ni ju'ni i de? ¿Na in ni sa'a nuu ni ka jakituu ñu'ú iyo ni‑ka'nu ñuu ñayivi a? ¿Naxe nani iya ni sa'a ndaka cha'a, te naxe nani sa'ya ya ma?
20030005	Ndaka tnu'u ká'an Su'si a chi tnu'u ndaa tnu'u ndija, tnu'u nanimaa kúu, te kuu kukanu ini o ya, vaa jasi ndee ña'a ya nuu ja u'vi ma ja ma kaki'i ña'a i.
20030006	Chukan kúu ja máko nduku ni ja ndaxsama ni sukan ká'an tnu'u ya ma, nú ña'a te ndonda xeen Su'si ma nuu ni te xnani ña'a ya ñayii tnu'u.
20030007	Su'si Iya Tátnuni, uu ja jikan‑ta'vi xeen sa nuu ni, te skuta'vi ña'a ni nduu cha'a nani ndito téku sa ñuu ñayivi a.
20030008	In kúu ja máko ku'un‑ka ini sa tna'a ja masu nde jiniñu'u ma, ji'in ja máko ka'an‑ka sa tnu'u xnda'vi tna'a ma. Te in‑ka kúu ja chindee ña'a ni ja má ko kunda'vi ko kukee sa te ni a ko kuxiku xeen sa. Su'va ja jikan‑ta'vi sa nuu ni kúu ja na skuta'vi ña'a ni ja jiniñu'u sa ja koteku sa in kivi in kivi ma‑ni.
20030009	Vaa nuna ko ni'i ko tna'a sa ma chi nasa yukan, te ndunaa ña'a sa te ka'an sa ja masu jini ña'a sa, te nuna ko kunda'vi ko kukee sa ma chi nasa yukan, te sakui'na sa, te ja kuechi sa te jin ka'an ndeva'a ñayii ma ja kuu ni, vi Su'si.
20030010	Másu ko xtekuechi tnu'u ni ñayii jinukuechi ma nuu jito'o i ma, nasa yukan te ka'an u'vi i ja kuu ni te ndo'o neni ni ja ka'an i ja kuu ni ma.
20030011	Ka iyo jaku ñayii ja ka ka'an u'vi i nuu yuva i ma te masu ka ka'an vii i ja kuu si'i i ma,
20030012	te ka iyo jaku i ja ka jani ini i ja ñayii masu na kuechi ka ndiso ka kuu i, kovaa ja ndandaa kúu ja ñayii ka sa'a ja u'vi ka kuu i.
20030013	Suni ka iyo ñayii ka jani ini i ja maa i ka kuu‑ka sana jaku‑ka ñayii ma, te ka saxiko i ñayii yukan.
20030014	Ka iyo ñayii ja kuenda tnu'u ja in yuchi ka kuu nu'u i ma, xi nu'u kiti xeen ma ka kuu, te ûni ka sakui'na i ja ka neva'a ñayii nda'vi ka iyo ñuu ñayivi a, te ka xnaa i ñayii yukan.
20030015	Ka iyo uu sa'ya kiti nani sanguijuela ma, te ndimaa sa'a ka ka'an ti: “Taa ni, taa ni”, ka ka'an ti. Te suni sukan ka iyo uni kuun tna'a ja masu nde ka ndajinu ini i:
20030016	In kúu nuu ka yinee ndiyi ma, ja ku‑uu ma kúu ña'a ñatuu kúu koo sa'ya ña ma, ja ku‑uni ma kúu ñu'ú yichi ma ja jiniñu'u i ndute ma, te ja ku‑kuun ma kúu ñu'u ndú'va ma ja masu nde ndá'va i ma.
20030017	Suchi nde'ya yuva i ma te saxiko i de ma, te ñatuu kandija i ja ká'an si'i i ma, na jin tava lakaka ma nduchinuu i ma, te ya'a tioko ma, na jin kaa ña'a ti, te jín xnaa ña'a ti.
20030018	Ka iyo uni kuun tna'a ja ñatuu kúu jaku'ni ini sa:
20030019	In ja masu jaku'ni ini sa kúu naxe kúu ja ndava ya'a tioko ma andivi a, ja ku‑uu ma kúu sukan skanda koo ma maa ti ja kua'an ti nuu toto ma, ja ku‑uni ma kúu sukan jika barcu ma nuu ndute ma, ja ku‑kuun ma kúu naxe sa'a suchi yii ma, ja kútoo ña'a suchi si'i ma.
20030020	Sa'a sa'a ña'a kívi nduu ji'in ndi‑in ndi‑in tee ma: Ja ni jinu ni sa'a ña ja u'vi ma, te vivii ndásavii ña yu'u ña ma, sukan‑va'a masu na in kuni nawa ni jaa ña ma, sani te sa'a ña tnu'u ja masu na ja u'vi ni sa'a ña.
20030021	Ka iyo uni kuun ja nde'e xeen ka kuu i nuu ñu'ú ya te masu nde ka kundee‑ka ini ñayii ka iyo nuu ñu'ú ya, vaa xndo'o xneni ña'a i:
20030022	In kúu ja in ñayii jinukuechi‑ni kúu i ma, te kénda i ja ko kuu i rey ma. Te in‑ka kúu ja in ñayii kúneé kú‑uun ma, te neva'a i ndaka ja kaa ja ko'o i ma.
20030023	Ja ku‑uni ma kúu ja ña'a ñatuu na in kúnimani nuu ña ma, te tnánda'a ña ma. Te ja ku‑kuun ma kúu ja in suchi si'i jinukuechi ma te kúndee i núkuiñi i nuu tniñu ña'a xi‑nuu satniñu i ma.
20030024	Te ka iyo tna kuun kiti inulilikin ñuu ñayivi a kovaa kiti ndichi xeen ka kuu ti, te inundichi xeen‑ka ti sana ñayii inundichi ka iyo a:
20030025	In ti kúu tioko ma ja kiti lilikin xeen ka kuu ti ma, masu na tnu'u ndee tnu'u ndatnu ka neva'a ti, kovaa kivi iyo kuikuii ma, te ndaka ti ka xtutu te ka satu'va ti ja jin kaa ti kivi ñatuu nawa iyo ma.
20030026	In‑ka ti kúu iso ma ja masu na tnu'u ndee tnu'u ndatnu ka neva'a ti, kovaa onde me'ñu toto ma ka sa'a ti ve'e ti ma.
20030027	Kiti ku‑uni kúu tika langosta ma ja masu na rey tátnuni nuu ti, te tutu tutu‑ni ka ndava ti kuan koo ti.
20030028	Kiti ku‑kuun ma kúu lana'ña ma ja kánda nuu nda'a o ma kun‑nee ti, kovaa onde ini palaciu rey ma iyo ti.
20030029	Ka iyo uni kuun ja ka jini o ja vivii kuan koo ve koo ka kuu i nuu ñu'ú a, te ja ku‑kuun ma chi ûni kua'an vee maa i kúu i:
20030030	In kúu ndika'a ma ja iyo‑ka tnu'u ndee tnu'u ndatnu ti sana ndaka‑ka kiti ma, te másu yu'u ti vaa masu nawa kundee ja ndaskakayata ña'a i.
20030031	In‑ka ti kúu li'li kiti lili lili jika ma. Kiti ku‑uni ma kúu tilu ma ja ûni kunuu maa ti kua'an ti ma. Ja ku‑kuun ma kúu tee kúu rey ma ja yoxtnuu de nuu ndaka‑ka tee ka kuu soldado ma, te másu na in kundee nuu de ma.
20030032	Nú jani ini ni ja in ñayii kanuu‑ka kúu ni, sukan sa'a suchi ndee ini ma kúu ni, xi nú ni jani ini ni ja sa'a ni ja u'vi in‑ka ñayii ma, va'a‑ka kasi nda'a ni yu'u ni a te máko ka'an ni,
20030033	vaa ja ndaa kúu ja ñayii káva nuu káva nuu lechi ma chi kúndee i sa'a i ja jáa mantequilla ma, te ñayii ju'ni ni'i xitni i ma chi sa'a i ja kee niñi xitni i ma, te ñayii skiti ini in‑ka ñayii ma chi ja sa'a i kúu ja jin kanaa jin kanaa‑ni ñayii ma.
20031001	Tnu'u ya'a ka kuu tnu'u ndichi ni ka'an rey Lemuel ma ja ni ndakaxtnu'u si'i de ma.
20031002	Ro'o kúu sa'ya maa ri ja ni ñunee ro chii ri ma, te maa ri ni jikan ña'a nuu Su'si ma.
20031003	Máko ko sa'a ndeva'a ro tnu'u ndee tnu'u ndatnu ro a, vaa kona'a ro ja ña'a ma chi ka sa'a ña ja ka skenaa rey ma maa de.
20031004	Vaa kona'a ro, vi Lemuel, ja masu va'a‑ni ja rey ma te jin ko'o de ndixi, te suni tee ka netniñu ma, masu va'a‑ni ja jin ko'o tna de ndixi.
20031005	Vaa nuna ko'o de ndixi ma chi sa'a i ja ndunaa de sukan ká'an ley ma te ndaxsama de sukan ká'an ma te sa'a ndeva'a de ñayii nda'vi ma.
20031006	Xndoo ndixi ma, te jin ko'o maa ñayii ka kuxii ka kunda'vi‑nka ini te ka jani ini i ja masu jin kuu‑ka i ma.
20031007	vaa ñayii ya'a chi ka ji'i i ndixi ma, te ka ndunaa i ja ka kunda'vi ka kukee i ma ji'in ndeva'a‑ni nawa ka ndo'o ka neni i ma.
20031008	Ndakune yu'u ro a, te ka'an ro te chindee ro ñayii ñatuu kúu jin ka'an ja jin kuu maa i ma.
20031009	Ndakune yu'u ro a, te ka'nde ndaa ro tniñu ñayii nda'vi ma ji'in ñayii ñatuu na in chíndee ña'a ma.
20031010	Ña'a tiñi'i ini ma te ndúku ña ja sa'a ña ja va'a ma, masu ndenu iyo ndeva'a ña'a yukan. Vaa in ña'a kúu sukan chi ja va'a xeen‑ka kúu sana yuu vivii ma ka ndee ya'vi xeen ma.
20031011	Vaa yii ña ma chi kúkanu ini xeen de ña, te nduu de ji'in ña chi ndimaa jin ko ni'i jin ko tna'a de.
20031012	Ndimaa ja va'a sa'a ña ja kuu yii ña ma, te ndaka kivi koteku de ma chi masu sa'a ña ja ko ndo'o ko neni de.
20031013	Vaa maa ña chi ja'an ña jan nduku ña ixi ndikachi ji'in yu'va lino ma, te sii ini‑ni satniñu ña ji'in nda'a ña ma te sa'a ña sa'ma.
20031014	Te sukan kúu in barcu tee ndakuaan te ndaxiko de ndatniñu ma, sukan kúu ña, vaa visi jika xi yatni, te kua'an ña kuan nduku ña ja jin kaa ndaka ña ve'e ña ma.
20031015	Ndanee‑ka ndákoo ña xtnee ne'e ma, te wa'a ña ja ka jaa sa'ya ña ma ji'in ña'a ka jinukuechi ve'e ña ma.
20031016	Ja'an ña jan koto ña ñu'ú ka ndaxiko i ma te ndákuaan ña ji'in xu'un ni ni'i maa ña ma, te nuu ñu'ú yukan chi súnkoo ña ja ni jaan ña ji'in xu'un ni ni'i ña ma.
20031017	Ûni tnuñu ña satniñu ña, ûni ni‑yu'u ni‑ini ña satniñu ña, te kúndee ña kéne'e ña tniñu ma,
20031018	te jito va'a ña nú va'a‑ni kuan koo ndaka tniñu sa'a kúu ña ma te ni masu kuita ña, vaa visi jâ ni kunee ma te satniñu‑ka ña.
20031019	Ji'in nda'a maa ña ma kéne'e ña yu'va ma, te sa'a ña sa'ma jin kone'nu ña ve'e ña ma.
20031020	Te ndimaa chíndee ña ñayii ka kunda'vi ka kukee ma nawa ka jiniñu'u i ma.
20031021	Maa ña chi másu ndí ini ña nawa jin kuu ñayii ve'e ña ma kivi kuvijin xeen ma, vaa jâ ni satu'va ña sa'ma kokon jin kone'nu i.
20031022	Maa ña sa'a sa'ma ka yoxtnee nuu jito ka kixi ñayii ve'e ña ma, te sa'a ña sa'ma lino, sa'ma va'a ne'nu ña.
20031023	Yii ña ma chi ka ka'an vii ka ka'an va'a i ja kuu de ora núkoo de ne'un tee ka tatnuni‑ka ma nuu kivi o ini ñuu ma.
20031024	Sa'a ña sa'ma ji'in ja jin ki'i ñayii ma chii i ma, te xiko ña nuu ñayii ka ndaxiko nuya'vi ma.
20031025	Iyo xeen tnu'u ndee tnu'u ndatnu nuu ña, te iyo jayiñu'u ña nuu ñayii ma ja sukan sa'a ña ja va'a ma, te másu nde yu'u ña nawa ko kuu kivi ki'in o ma.
20031026	Te ora ká'an ña ma, ndimaa tnu'u ndichi ká'an ña, vaa ja káxtnu'u ña ma kúu ja ndimaa jín kutoo tna'a ñayii ma te jín kuaan mani tna'a i.
20031027	Másu ña'a kuxi kúu ña, vaa ndí ini ña ja ndaka ja iyo ve'e ña ma na jin koo va'a, te másu nama jaa ña xita nú masu onde satniñu ña.
20031028	Sa'ya ña ma chi ka jinkuiñi i, te ka ka'an vii ka ka'an va'a i ja kuu ña, te yii ña ma ndáchiñu'u de ña, te jiña'a de:
20031029	“Kua'a xeen ña'a ka sa'a ja va'a, kovaa ro'o chi sa'a va'a xeen‑ka ro sana ndaka‑ka ña ma”, kúu de jiña'a de.
20031030	Ja vivii kaa in ña'a ma te vivii ká'an ña ma chi in ja xnda'vi‑ni ña'a kúu, nú chukan na kukanu ini o, kovaa ña'a yu'u Su'si ma te ñatuu sa'a ña ja u'vi ma chi ja ndaa kúu ja iyo ña ja koo jayiñu'u ña.
20031031	Jin ndakua'a ni jayiñu'u ña'a sa'a ja va'a ma, jin ndakunitnuni ni ndaka ja sukan sii ini satniñu ña ma. Jin ndaka'an jin ndakachi ni ndaka ja vii ja va'a sa'a ña ma te na jin kuni ndaka ñayii ma.
32001001	Ni ka'an Su'si Iya Tátnuni ma nuu tee nani Jonás ma sayii tee nani Amitai ma, te jiña'a ya:
32001002	―Ndokuiñi ni, te kua'an ni ñuu Nínive ma ñuu ka'nu yukan, te kaxtnu'u ni ja jin ndo'o jin tna'a ñayii ñuu yukan, vaa jâ ni kenda ja u'vi ja ka sa'a ka kuu i ma onde nuu sa a ―kúu ya jiña'a ya.
32001003	Te Jonás ma, ni ndokuiñi de, te kua'an de ñuu Tarsis ma, ja ni jinu ndee de nuu Su'si o Iya Tátnuni ma. Te nuu ni nuu de ñuu Jope ma, te ni kaa de in nuu varku ki'in ñuu Tarsis ma, te ni chuya'vi de, sukan-va'a kondiso ña'a tnu te ki'in de ñuu Tarsis ma. Vaa jani ini de ja sukan, te kujika de nuu Su'si ma.
32001004	Kovaa Su'si ma chi ni sa'a ya ja ni keja'a yi'i nini'i tachi nuu ndute mar ma, te tee kuan koo ma, ni ka jani ini de ja ndatnana varku ma.
32001005	Te tee ka jito varku ma chi ni ka yu'u xen-xeen de, te maa maa de ka ndakune'e su'si de ma. Sani te ni ka skana de ndaka ndatniñu ka ñu'u ini varku ma nuu ndute mar ma, sukan-va'a nduñama-ka tnu. Kovaa Jonás ma chi su'va ni ndivi vava'a de onde ini varku ma, te ni jinkava tuu de ja kusu de.
32001006	Te tee tátnuni nuu varku ma, ni jan tu'va de Jonás ma, te jiña'a de: ―¿Nawa ndo'o ni ja kixi kixi-ni ni? Ndakoo ni, te ndakune'e ni su'si ni ma, na jini-nka xi sa kunda'vi ini ña'a ya ndaka o, te ma jin skenaa o maa o ―kúu de jiña'a de.
32001007	Te ndi-in ndi-in de ni ka ka'an: ―Ne'e koo ni, te jín koto o tnuni na ndee o xi kuechi kúu ja ni kenda tnundo'o ya'a ―ka kuu de ka ka'an de. Te ni ka jito de tnuni ma, te sani te ni ka jini de ja kuechi Jonás ma kúu.
32001008	Sani te ka jiña'a de nuu Jonás ma: ―Ndaka'an ndakachi ni nava'a ni kenda tnundo'o ya'a. ¿Na tniñu sa'a ni? ¿Na ndende vee ni? ¿Na ndee kúu ñuu ni? ―ka kuu de ka jiña'a de.
32001009	Te sa'a ni ndakone'e Jonás ma: ―Tee ñuu hebreo ma kúu sa, te jinindija sa Su'si Iya Tátnuni ma, Su'si iya iyo andivi ma iya ni sa'a ñu'ú ya ji'in ndute ñu'u nuu mar ya ―kúu de jiña'a de.
32001010	Te ndaka tee yukan ni ka yu'u xen-xeen, te ka jiña'a de: ―¿Nava'a ni sa'a ni sa'a? ―ka kuu de ka jiña'a de, vaa ni ka jinitnuni de ja ni jinu ndee Jonás ma nuu Su'si Iya Tátnuni ma, vaa maa de ni ndakani sukan ma.
32001011	Te ka jiña'a de: ―Ndijin, ¿nawa jin sa'a ña'a sa, sukan-va'a ndunañii nuu ndute ya? ―ka kuu de ka jiña'a de, vaa ndute ma chi ve kuni'i xen-xeen-ka de.
32001012	Te jiña'a de: ―Jin tnii ña'a ni, te jin skee ña'a ni nuu ndute a, sukan-va'a ndukuee ndute ñu'u nuu mar ya, vaa jini sa ja kuechi maa sa kúu ja ni kenda tnundo'o tnuneni ya'a siki o ya ―kúu de jiña'a de.
32001013	Te ni ka satniñu xen-xeen de, sukan-va'a jin kundee de jin ndene'e de varku ma ichi yu'u ndute ma. Kovaa masu ni ka kundee de, vaa su'va ni kuni'i xeen-ka ja yi'i tachi ma.
32001014	Sani te ni ka ndakune'e jajaa de Su'si Iya Tátnuni ma, te ka jiña'a de ya: ―Iya Tátnuni ndija, ndijin ja sa'a ni sukan kúni maa ni ma, ka jikan-ta'vi sa nuu ni ja masu jin skenaa sa maa sa ja kuechi tee ya'a, ni a jin kuisokuechi sa ja kûu in ñayii masu na kuechi ma ―ka kuu de ka jiña'a de.
32001015	Te ni ka tnii de Jonás ma, te ni ka skee de tee ma nuu ndute mar ma, sani te ni ndunañii ndute ma.
32001016	Te tee yukan, ni ka yu'u xen-xeen de, te ni ka ndakunitnuni de ja Su'si ndija kúu Iya Tátnuni ma, te ni ka ja'mi de kiti nuu ya ja ni ka ndakuan-ta'vi de, te ni ka skuiso de ja jin kondikin de ya.
32001017	Kovaa Iya Tátnuni ma, jâ ni satu'va ya in tiaka ka'nu ka'nu, te ni kokon ti Jonás ma, te ni ñunee Jonás ma uni kivi nduu ñuu chii tiaka ma.
32002001	Sani te onde chii tiaka ma, te ni ndakan-ta'vi Jonás ma nuu Su'si Iya Tatnuni ma.
32002002	Te jiña'a de: Nuu ndó'o néni sa ma, te ni ndakune'e ña'a sa, vi Su'si Iya Tátnuni, te ni jiniso'o ña'a ni. Onde nuu ñunee sa chii tiaka ma, nuu nee kuiti ma, te ni ndakune'e ña'a sa, te ni jiniso'o ni ja ni ka'an sa ma.
32002003	Ni skee ña'a ni onde nuu kunu kunu-ka nuu ñu'u ndute mar ma, Te ni ski'in, ni skii ña'a ndute ma, nuu kunu xen-xeen ma.
32002004	Te ni jani ini sa: “Jâ ni xtandiyo ña'a ya nuu ya ma, kuiti ja kuni-ka o veñu'u ii ya ma”, ká'án sa.
32002005	Te ndute ma, onde ini anua sa a ni ndakonduu de, te ni ndakonduu ña'a nuu nee ma, te onde xkuitnu ñu'u ka'a ndute ma ni ka kinuu tna'a ji'in ixi xini sa a.
32002006	Te ni ñu'u kua'an, ni ñu'u vee ña'a de ja'a yuku ma, Te ñu'ú ma, ni kokon ña'a i, te ni jasi vava'a ña'a i ni-kani ni-jika, Kovaa maa ni, Su'si maa sa, Su'si Iya Tátnuni, maa ni ni ndatava ña'a onde yavi nuu ñunee sa ma.
32002007	Te nuu ve kuita ini anua sa ma, ni ndaka'án ña'a sa, vi Su'si Iya Tátnuni, te ja ni jikan-ta'vi sa ma ni kenda onde nuu maa ni onde ini veñu'u ii ni a.
32002008	Ñayii ka ndikin tna'a ja masu Su'si ka kuu ma, ka xndoo ña'a i ndijin ja kúnda'vi ini ña'a ni ma.
32002009	Kovaa saña chi ndataa sa kiti ka'mi sa nuu ni, Te kata sa ja ndachiñu'u ña'a sa ja ndakuan-ta'vi sa nuu ni, Te ndataa sa ja ni skuiso sa ma. Vaa maa ni, Su'si, sa'a ni ja jin kaku sa nuu ja u'vi ma. Sukan ni jiña'a de nuu Iya Tátnuni ma.
32002010	Sani te ni tetniñu Su'si ma tiaka ma nuu iyo ñu'ú ma, te ni nana ndo'o ti Jonás ma.
32003001	Ni ka'an tuku Su'si Iya Tátnuni ma ja ku-uu jichi nuu Jonás ma, te jiña'a ya:
32003002	―Ndokuiñi ni, te kua'an ni ñuu Nínive ma ñuu ka'nu yukan, te kaxtnu'u ni nuu ñayii yukan tnu'u ka'an sa ja kuña'a ni ma ―kúu ya jiña'a ya.
32003003	Te ni ndokuiñi Jonás ma, te kua'an de ñuu Nínive ma sukan ni jiña'a Su'si Iya Tátnuni ma. Te ñuu Nínive ma chi in ñuu ka'nu xeen kúu i, vaa ja ndakonduu o ñuu ma chi uni kivi sa'a o ja kaka o.
32003004	Te kua'an Jonás ma, te ni kuu in kivi ni jika de, te káxtnu'u de tnu'u ni jiña'a Su'si Iya Tátnuni ma, te sa'a jiña'a de: ―Uu xiko-nka-ni kivi te naa ñuu ya'a ―kúu de jiña'a de.
32003005	Te ndaka ñayii ñuu Nínive ma, ka kuu ñayii nija'nu ka kuu suchi kuechi, ni ka kandija i Su'si ma, te ni ka iyo ndite i, te ni ka ndinuu i sa'ma tindayi ja ka kaxtnu'u i ja ka kuxii ini i vaa ni ka ndakuni tnuni i ja masu va'a-ni ka sa'a ka kuu i ma.
32003006	Te nuu ni jiniso'o tee kúu rey ñuu Nínive ma sukan ni kaxtnuu Jonás ma, te ni ndokuiñi de nuu núkoo de ma, te ni tava de sa'ma de ma, te ni ndinuu de sa'ma tindayi, te ni nukoo de siki yaa nuu ñu'u ma.
32003007	Sani te maa rey ma ji'in tee ka jinukuechi nuu de ma, ni ka kaxtnu'u de nuu ndaka ñayii ñuu ma, sukan-va'a jín sa'a i sukan ni tatnuni rey ma, te ka jiña'a de: ―Ni-in ñayii, masu kaa i xita. Ni a in kiti i ma, ni a in xndiki ma, ni a in ndikachi ma, má jin kaa ti ni a jin ko'o ti ndute.
32003008	Su'va jin ndinuu ndaka ni sa'ma tindayi ma, sukan-va'a kuni Su'si ma ja ka kuxii ini o, te ni-yu'u ni-ini ni jin ndakune'e jajaa ni Su'si ma, te jin xndoo ni ndaka ja u'vi ka sa'a ka kuu ni ve koo o onde vitna ma,
32003009	sukan-va'a xi ma ndakani ini Su'si ma te ndukuee ini ya ja ndákiti ini ya nuu o a, sukan-va'a ma xnaa ña'a ya ―kúu de jiña'a de.
32003010	Te ni jini Su'si ma sukan ka sa'a ñayii ñuu Nínive ma, ja ni ka xndoo i ndaka ja u'vi ka sa'a ka kuu i ma, te ni ndakani ini ya, te ñatuu ni sa'a-ka ya sukan ni jani ini ya ja sa'a ya ma.
32004001	Kovaa Jonás ma chi ñatuu ni jatna ini de ja sukan ni sa'a Su'si ma, te ni ndakiti xeen ini de.
32004002	Te ni jikan-ta'vi de nuu Su'si ma, te sa'a jiña'a de: ―Su'si sa Iya Tátnuni, jâ ni jini sa ja sa'a ko kuu, te sukan-ni ka'án sa nuu iyo-ka sa ñuu sa ma. Chukan kúu ja ni jinu yachi sa kua'an sa ñuu Tarsis ma, vaa jini sa ja Su'si va'a ini kúu ni te nda'vi ini ni te kuee ndakiti ini ni. Vaa kútoo xeen ni ñayii ma te visi jâ ni jani ini ni sukan jin ndo'o jin neni i ma, sani te ndákani ini ni, te ñatuu xndo'o xneni-ka ni i.
32004003	Chukan kúu ja vitna, vi Iya Tátnuni, jikan-ta'vi sa nuu ni ja na ka'ni ña'a ni, vaa va'a-ka kúu ja na kûu sa sana ja koteku sa ―kúu de jiña'a de.
32004004	Te Iya Tátnuni ma, jiña'a ya: ―¿Jani ini ja va'a-ni kúu ja ndákiti xeen ini ni a? ―kúu ya jiña'a ya.
32004005	Te ni kee Jonás ma ñuu yukan, te kua'an de ichi nuu kana kandii ma, te yukan ni iyo de. Te ni sa'a de in ve'e nda'a yutnu, te ni jinkoo de kati ma, te ndetu de ja kuni de nawa ko kuu ñuu yukan.
32004006	Te ni sa'a Su'si ma ja ni kana in ta'yi kuii kuii, te ni ja'nu i nuu núkoo de ma, sukan-va'a sa'a i kati xini de ma, sukan-va'a ndusii ini de. Te Jonás ma, iyo sii ini xen-xeen de ja sukan ni ja'nu ta'yi kuii kuii ma.
32004007	Kovaa xtnee ne'e in-ka kivi ma, te ni sa'a Su'si ma ja in tindaku ni jaa yo'o ta'yi ma, te ni yichi i.
32004008	Te nuu ni kana kandii ma, te ni sa'a Iya Tátnuni ma ja ni jaki'i xeen tachi, te i'ni xeen, te vitna ja ndandaa xini Jonás ma káni ka'ni kandii ma, te ni kuita de, te kûu de kúni de. Te ká'an de: ―Va'a-ka kúu ja na kûu o ma sana ja koteku o ma ―kúu de ka'an de.
32004009	Sani te jiña'a Su'si ma nuu Jonás ma: ―¿Te sukan ndákiti xen-xeen ini ni ja ni yichi ta'yi kuii kuii a? ―kúu ya jiña'a ya. Te ni ndakone'e de: ―Ûni kûu sa kúni sa ja ndakiti xeen ini sa ―kúu de jiña'a de.
32004010	Sani te jiña'a Su'si o Iya Tátnuni ma: ―Ndijin ja ni kunda'vi ini ni ta'yi kuii kuii ma, ta'yi masu ni sunkoo ni, ni a sa'a ni ja kua'nu i. Vaa in jakuaa ma ni jite i, te in-ka jakuaa ma, te ni yichi i.
32004011	Te ñuu Nínive ma ñuu ka'nu yukan, ja ka iyo vi'i-ka ciento oko mil ñayii ja ñatuu ka jini i nawa ka sa'a i ma, ji'in kua'a xeen kiti ma, ¿te saña, ma kunda'vi ini sa ñuu yukan? ―kúu ya jiña'a ya.
