40001001	Miitahsh o'owe eshipii'ikaatenik aaniinti Ciisahs Christ (Jesus Christ) kaahpionci​nihtaawikitc, mii 'awe kaaontahkaanesitc Tepitink (David), kewiin ekii'ontahkaanesinitc Eparahaamink (Abraham).
40001002	Eparahaam kii'okosihsi ini Aaisikoon (Isaac) miinawaahsh awe Aaisik kii'ani​okosihsi ini Cekapoon (Jacob), kaye Cekap kii'ani​okosihsi ini Cootawan (Judah), wiicihkiweyini kaye.
40001003	Shikwa Coota kii'okosihsi iniweniwa' Piirisan (Perez), Siiraawan (Zerah). Temaar (Tamar) tahsh kii'ishinihkaasowan omaamaawaan. Kaye Piiris kii'okosihsi ini Hesranan (Hezron) kaye Hesran kii'okosihsi ini Oraaman (Ram),
40001004	kaye Oraam kii'ani​okosihsi ini Aminataapan (Amminadab), kaye Aminataap kii'ani​okosihsi ini Naahshanan (Nashon), miinawaahsh Naahshan kii'ani​okosihsi ini Saalmanan (Salmon).
40001005	Kaye Saalman kii'ani​okosihsi ini Poowaasan (Boaz). Orehaap (Rahab) kii'ishinihkaasowan omaamaan. Kaye Poowaas kii'ani​okosihsi ini Oopitan (Obed). Orooht (Ruth) kii'ishinihkaasowan omaamaan. Kaye Oopit kii'ani​okosihsi ini Cehsiwan (Jesse).
40001006	Cehsi kii'okosihsi ini Tepitan (David) kaakiihkihci'okimaawinitc. Kaye Tepit kii'ani​okosihsi ini Swaalamanan (Solomon). Yoraaya (Uriah) wiiwan kii'omaamaa Swaalaman.
40001007	Kaye Swaalaman kii'ani​okosihsi ini Oriiyapoowamoon (Rehoboam), miinawaahsh Oriiyapoowam kii'ani​okosihsi ini Apaaicawan (Abijah), kaye Apaaica kii'ani​okosihsi ini Ehsawan (Asa).
40001008	Kaye Ehsa kii'ani​okosihsi ini Cehoohshahpaatan (Jehoshaphat), kaye Cehoohshahpaat kii'ani​okosihsi ini Cooramoon (Joram), kaye Cooram kii'ani​okosihsi ini Asaayawan (Uzziah).
40001009	Kaye Asaaya kii'ani​okosihsi ini Coohtamoon (Jotham), kaye Coohtam kii'ani​okosihsi ini Hesihkaayawan (Hezekiah),
40001010	kaye Hesihkaaya kii'ani​okosihsi ini Manaahsawan (Manasseh), kaye Manaahsa kii'ani​okosihsi ini Aamanan (Amon), kaye Aaman kii'ani​okosihsi ini Cosaayawan (Josiah).
40001011	Kaye Cosaaya kii'ani​okosihsi ini Cehkanaayawan (Jeconiah), wiicihkiweya' kaye, i'iwe ahpii Isriyalininiwak (Israel) kaakii'ishiwicikaniwiwaakopanen weti Paapilanonk (Babylon).
40001012	Ahpii tahsh kaa'ishkwaa​ishiwinintwaa iweti Paapilanonk, Cehkanaaya kii'ani​okosihsi ini Shiyaaltiiyalan (Shealtiel). Miinawaahsh Shiyaaltiiyal kii'ani​okosihsi ini Sirapapalan (Zerubbabel).
40001013	Miinawaa kaye Sirapapal kii'ani​okosihsi ini Apaayotan (Abiud), kaye Apaayot kii'ani​okosihsi ini Ilaayahkiman (Eliakim). Kaye Ilaayahkim kii'ani​okosihsi ini Esoran (Azor),
40001014	kaye Esor kii'ani​okosihsi ini Setahkwan (Zadok), kaye Setahk kii'ani​okosihsi ini Ehkiman (Achim), kaye Ehkim kii'okosihsi ini Ilaayotan (Eliud).
40001015	Kaye Ilaayot kii'ani​okosihsi ini Eli'esaroon (Eleazar), kaye Eli'esar kii'ani​okosihsi ini Maahtanoon (Matthan), kaye Maahtan kii'ani​okosihsi ini Cekapoon (Jacob).
40001016	Cekap kaye kii'ani​okosihsi ini Coosapoon (Joseph). A'a tahsh Coosap, Meri (Mary) kii'ishinihkaasowan wiiwan, miiwan itahsh ini Ciisahs kaakii'omaamaatc. Ciisahs tahsh kaakii'inintc Kishemanitoon kaakii'onenimikotc cipimaaci'iwetc.
40001017	Miitahsh kaakiihpi​mitaahshiniiwiwaatc (14) ekiihpi​ayaanihke nihtaawikiwaatc e'inawentiwaatc ekiihpionci​maaciayaawaatc Eparahaamink piinihsh Tepitink, kaye ekiihpi​mitaahshiniiwiwaatc (14) mii 'omaa onci Tepitink piinihsh kiipi-ishiwinintwaa weti Paapilanonk, miinawaa ekii'ani​mitaahshiniiwiwaatc (14) kaakii'ishi​pi​nihtaawikiwaatc Paapilanonk piinihsh kiipi​ocihcihsek kaakii'ishi​nihtaawikitc a'a Kishemanitoon kaakii'onenimikotc cipimaaci'iwetc.
40001018	Miitahsh o'o nahke Ciisahs kaakii'ishi​nihtaawikitc. Meri (Mary) Ciisahs omaamaan ekii'ahshotamaakonitc ciwii'wiitikemikonitc ini Coosapoon (Joseph), cipwaa wiitikentiwaatc itahsh okiih​kihkentaan a'awe ihkwe apinoonciishan e'ayaawaatc, Kishemanitoon otAhcaahkoni ekii'miinikotc ini apinoonciishan.
40001019	Coosap itahsh Meriin kaawii'wiitikemaahpan, aahpici kwayahk kii'ishipimaatisi kaye kaawiin okii'antawentansiin citipaacimaatc ini Meriin ewiih​pikwatoonshenitc. Kii'inentam tahsh ewiih​kiimooci​pakitinaatc.
40001020	Mekwaa tahsh o'o e'ishi​naanaakatawentank, okii'waapamaan ini Kishemanitoo otencaliman i'imaa inaapantamowinink ekii'ikotc: "Coosap, Tepitink (David) kaaontahkaanesiyan! Keko wiin sekisihken ciwiiwiyan Meri. Kishemanitoo otAhcaahkwan ohsha okii'miinikoon ini apinoonciishan.
40001021	Kwiiwisenhsan ohsha oka​nihtaawiki'aan. Ciisahs (Jesus) tahsh kikaishinihkaanaawaa, aaniihsh oka​pimaaci'aa' opimaatisiima' i'imaa omacitootamowininiink," okii'ikoon.
40001022	Miitahsh o'o kaakii'onci-ishihsek mayaa piko ci-ishihsenik Kishemanitoo kaakii'ihkitokopanen mewisha otipaacimowininiiman kaakiih​kanootamaakotc o'owe ekii'ihkitonitc:
40001023	Kwayahk pehkioshkiniikihkwe oka-ayaawaan apinoonciishan kaye oka​nihtaawiki'aan keokosihsitc. Imaaniyo'el (Immanuel) tahsh taishinihkaasowan. Mii'iwe kaaicikaatek: "Kishemanitoo kiwiiciiwikonaan."
40001024	Coosap tahsh shemaak kii'waanishkaa ekii'ishihciketc aaniin kaakii'ikotc ini kaaTipencikenitc otencalimini. Meriin tahsh kii'wiiwi.
40001025	Kaawiin tahsh wiihkaa okiih​papaamenimaahsiin ini wiiwan cipwaa nihtaawikinaawahsonitc. Ciisahs tahsh okii'ishinihkaanaan Coosap ini kwiiwisenhsan.
40002001	Ciisahs tahsh kii'ishinihtaawiki i'imaa ootenaank Pehtalihemiink (Bethlehem) i'imaa ahkiink Cootiiya (Judea) kaakii'ishinihkaatenik ahpii Herat (Herod) kiikihciokimaawitc. Miitahsh i'i ahpii kiihpiishaawak i'imaa Ceroosalamink (Jerusalem) ikiweniwak ininiwak kaananaakaci'aawaatc wanankohsha' waapanonk kaakii'onciiwaatc.
40002002	Miitahsh kii'ihkitowak: "Aanti a'awe apinoonciish kaanihtaawikitc kaawii'okimaahkantawaatc i'iweniwa' Coowa'. Ninkii'waapamimaanaanin ohsha ini owanankohshiman i'iweti waapanonk, miitahsh kaaonci​piishaayaank ewii'ociciinkwaniihtawankitc."
40002003	Ahpii tahsh kaa'noontank a'a Herat wiinke kii'mikoshkaatentam, iki kaye kahkina kaakii'ayaawaatc i'imaa Ceroosalamink.
40002004	Kahkina tahsh okii'antomaa' i'i Kihcianami'ewikimaa', kaakihkino'amaakenitc kaye Onaahkonikewin, miitahsh kaa'ishi​kakwecimaatc: "Aanti kaawii'ishi​nihtaawikinitc ini Kishemanitoo kaakii'ahshotamaaketc cipimaaci'iwenitc?"
40002005	Miitahsh Herat kaa'ishi​nahkwehtawintc: "I'imaa hsa ootenaank Pehtalihemiink i'imaa ahkiink Cootiiya taishi​nihtaawiki, aaniihsh Kishemanitoo mewisha kaakiih​kanootamaakotc o'o kii'ishipii'ikewan:
40002006	'I'iwe hsa Pehtalihem i'imaa kaa-ayaak ahkiink Cootahkaank (Judah), kaawiin pankii inakintehsinoon imaa kaakihci-inentaakwahkin ootenawan Coota ahkiink. Mii ohsha 'imaa Pehtalihemiink kaawii'onciitc a'a kaawiiniikaaniihtamaaketc kekihkinowinaatc kaye nintoopimaatisiima' i'i Isriyala' (Israel), kii'ihkito kaaTipenciketc.' "
40002007	Herat tahsh okiih​kiimoocikanoonaa' iniweniwa' ininiwa' waapanonk kaakii'onciinitc, kaye okiih​kakwecimaa' aaniin mayaa ahpii kaa'naakosinitc ini wanankohshan.
40002008	Miitahsh kaa'ishi-ishinisha'waatc i'iweti Pehtalihemiink ekii'inaatc: "Maacaak, weweni kakwe​mihkawihk a'a apinoonciish. Kiimihkawek itahsh piwiintamawihshiihkek keniin hsa ciociciinkwaniihtawak," okii'inaa'.
40002009	Shemaak itahsh kii'maacaawak. Miinawaa tahsh okii'ani​waapamaawaan ini wanankohshan kaakii'waapamaawaatc waapanonk, ekii'ani​niikaaniihtamaakowaatc, piinihsh eni​otihtaminitc ekii'ani​kipicishkaanitc tipishkoo kaaishi​ayaanitc ini apinoonciishan.
40002010	Aahpici tahsh kiihkihci​moocikentamook ahpii kaawaapamaawaatc ini wanankohshan.
40002011	Miitahsh kaa'ishi​piintikewaatc i'imaa waahkaa'ikanink, ekii'waapamaawaatc ini apinoonciishan, kaye omaamaani Meriin (Mary). Shemaak itahsh okii'ociciinkwaniihtawaawaan ini apinoociishan ekiih​kihci-inenimaawaatc. Miitahsh kaa'ishi​paahkinamowaatc omashkimotiwaan kihcikekoonan ekii'miinaawaatc, osaawishooniyaan, minaahsikanini (frankincense) kaye, pikiwi​minaako'onini (myrrh) kaye.
40002012	Kiihpawaamowak itahsh ekiih​kihkentamoonikowaatc Kishemanitoon cikiiwe​ishaahsikwaa weti Heratan kaaishi​ayaanitc. Pahkaan itahsh inahke kii'ishi​kiiwewak otahkiiwaank.
40002013	Ahpii tahsh kaa'ani​maacaanitc iniweniwa' ininiwa', Kishemanitoo otencaliman okiih​pinaasihkawaan Coosapoon (Joseph) i'imaa inaapantamowinink kaakii'inaatc: "Wanishkaan, maaciipa'iwek a'a apinoonciish kaye omaamaan, Iicipahkiink (Egypt) ahpa'iwek. Miitahsh weti keayayaayan paamaa kanooninaan maacaahkan. Herat (Herod) kihciokimaa oka​kakwe​mihkawaan ewii'nihsaatc ini apinoonciishan."
40002014	Shemaak itahsh Coosap kii'wanishkaa ehtipihkaninik ekii'maacipa'iwewaatc ini apinoonciishan, omaamaani kaye, Iicipahkiink ekii'ahpa'iwewaatc.
40002015	Miitahsh i'imaa kaa'ishi​ayaatc piinihsh ekii'ishkwaapimaatisinitc Heratan. Miitahsh i'i ahpii paanimaa kaakiih​pikiiwewaatc. Miitahsh o'o kaakii'onci-ishihsek mayaa piko ci-ishihsenik kaaTipenciketc kaakii'ihkitokopanen ekii'aapaci'aatc otipaacimowininiiman kaakiih​kanootamaakotc: "Ninkiih​kanoonaa ninKosihs cisaaka'ank i'imaa Iicipahkiink," ekii'ihkitotc.
40002016	Ahpii tahsh Herat (Herod) ekii'waapantank ekiihpikiiwe​wiintamaakohsik i'i ininiwa' waapanonk kaaonciinitc, aahpici kiihkihcinishkaatisi. Miitahsh kaa'inaahkoniketc kahkina ciantawinihsimintc kwiiwisenhsa' i'imaa Pehtalihemiink (Bethlehem) kaa-ayaanitc kaye pehsho 'imaa kaa-ayaanitc, kaaniishopipoonwenitc (2) nawac kaye kaaoshkaatisinitc cinihcikaniwinitc. Aasha mii'i niishopipoon kii'ishihsenik ahpii a'a wanankohsh nihtam kaakii'naakosikopanen.
40002017	Shikwa mii'i kaakii'ihkitokopanen a'a Ceramaaya (Jeremiah) kaakiih​kanootamawaatc Kishemanitoon, mayaa piko kii'ishihseni.
40002018	"Kekoon noontaakwan i'imaa Oremaank (Ramah), mii'i enihtaakwahk taapishkoo awiya ehkihcimawitc kaye ehkakwaatakatemotc, Orehcal (Rachel) e'mawimaatc oniicaanihsa', kaawiin kaye kashki'aahsii ciminwentank, aaniihsh kahkina kii'nipowa'."
40002019	Ahpii tahsh Herat (Herod) kaa'ishkwaapimaatisitc, Coosap (Joseph) okii'waapamimaan ini kaaTipencikenitc otencalimimi i'imaa inaapancikanink
40002020	ekii'ikotc: "Wanishkaan, maaciish a'a apinoonciish, omaamaan kaye, i'iweti ishi​kiiwen ahkiink Isriyal (Israel) kaaishinihkaatek. Aaniihsh aasha kahkina kii'nipowak iki kaawii'nihsaawaahpan ini apinoonciishan."
40002021	Shemaak itahsh Coosap kii'wanishkaa ekii'maaciinaatc ini apinoonciishan, omaamaani kaye, Isriyalihkaank ekii'ishi​kiiwewinaatc.
40002022	Kiihkohtaaci tahsh Cootiiyawahkiink (Judea) ci-ishaatc, aaniihsh kii'ishi​noontam Aarhkileyahsoon (Archelaus) ehkihciokimaawinitc ekii'naapishkawaanitc ini ohsipaniin Heratan. Kiihkanoocikaniwi tahsh Coosap (Joseph) i'imaa inaapantamowinink, miitahsh kaa'ishi-ishaatc i'iweti nahke Kaalaliiwi (Galilee) ahkiink.
40002023	I'imaa tahsh ootenaank Naasarit (Nazareth) kaakii'ishinihkaatenik mii 'imaa kaa'ishi​kapehshitc. Miitahsh o'owe miinawaa kaakii'onci-ishihsek mayaa piko ci-ishihsenik mewisha kaakiihpi-ihkitowaakopanen iki kaakiihpi​kanootamawaawaatc Kishemanitoon ehtashimaawaatc iniweniwan Kishemanitoo kaakii'ashotamaaketc cipimaaci'iwenitc: "Mii'iwe keinintc, Naasaritink e'onciitc," kii'ihkitowak.
40003001	Ninkotink itahsh iko Cwaan (John) Siika'antaakewinini kiihtakohshin ekii'maaciiwiintamaaketc i'imaa pikwatahkamikonk Cootiiyaahkaank (Judea),
40003002	ekii'ihkitotc: "Kwehkaatisik onci kimacitootamowiniwaank! Aasha pehshonaakwan i'i Kishemanitoo cioshihsitootc oTipencikewin!"
40003003	Cwaan tahsh kaakiih​tashimikookopanen ini Aaiseyawan (Isaiah) Kishemanitoo otipaacimowininiiman ahpii ekii'ihkitonikopanen mewisha: "Peshik awiya tashi​shaakowe pikwatahkamik, 'Oshihtamawihk keishaatc a'a kaaTipenciketc, kwayahkomohtamawihk i'iweni omiihkanaam kaawii'ishi​pimohsetc.' "
40003004	Miitahsh o'o Cwaan kaa'ishihkonayetc, pihkwaawikanewimihtatim opiiwayan kii'onci​oshihcikaateni kekishkank, pashkwekinweyaapiini kiihkihcihpiso. Pahpahkine' itahsh okii'amwaa', aamoowisiinsipaahkwatooni kaye okii'miicin.
40003005	I'i tahsh awiya' kaakiih​pinaasihkaakotc Ceroosalamink (Jerusalem) kii'onciiwa', i'imaa kaye misiwe Cootiiyawahkiink, i'imaa kaye misiwe pehsho Cwaartanawi siipiink (Jordan).
40003006	Okii'wiintaanaawaan itahsh omacitootamowiniwaan, Cwaan tahsh okiih​siika'antawaa' i'imaa Cwaartanawi siipiink.
40003007	Ahpii tahsh Cwaan e'waapamaatc niipiwa' ehpianta​siika'antaasonitc iniweniwa' Perahsii' (Pharisees), Saacahsii' (Sadducees) kaye, o'o tahsh okii'inaa': "Kiinawaa kaakinepikowiyek! Awenen kaakii'ininek cikashkihtooyek cipanishkaakoyek Kishemanitoo onishkaatisiwin kaawiih​piishaamakaninik?
40003008	Kekoonan itahsh ishihcikek cinaakohtooyek kekeht iko ekiih​kwehkaatisiyek i'imaa kimacitootamowiniwaank.
40003009	Mihsawaa piko aana​ihkitoyek 'Eparahaam (Abraham) ninkihciaya'aaminaapan', kaawiin kekoon kikaishi​wiici'ikohsiim. Kiwiintamawininim, Kishemanitoo otaakashki'aa' i'i ahsinii' ci-inawemaanihpan ini Eparahaaman.
40003010	Waakaahkwat tahsh ta-aapatan cikiishkata'ontwaa iki mihtikook kikiciipihk. A'aweti tahsh mihtik kaanihtaawiki'aahsik wenishihshininitc shoomina' takawa'waa, tamacohtewepinikaniwi kaye.
40003011	Nipiink itahsh niin kitishi​siika'antawininim cikihkenimikooyek ehkwehkipimaatisiyek. A'a tahsh wiin kaawiih​pitakohshink Kishemanitoon otAhcaahkoniink, ishkotenk kaye kikaishi​siika'antaakowaa. Nawac wiin ishpentaakosi ahpiihc niin. Kaawiin ninte​ahpiihtentaakosihsii cipimiwitaawak omahkisinan.
40003012	Taapishkoo inentaakosi kihtikewinini kaatahkonank opawiwepa'ikanaahtik, ewiih​pawaahshimaatc opahkweshikaniminan. Oka​na'inaan itahsh opahkweshikanimanoominiman. Oka​macohtewepinaan tahsh wiin mashkohsiini i'imaa wiihkaa kaashi​aahtawehsininik ishkoteni."
40003013	Ciisahs tahsh Kaalaliink (Galilee) kiihpi​oncii ekiih​pinaasihkawaatc ini Cwaanan (John) cisiika'antaakotc i'imaa Cwaartanawi siipiink (Jordan).
40003014	Cwaan tahsh okii'inaan Ciisahsoon: "Takwac niin kitaa​siika'antaw. Shaakooc itahsh kipinaasihkaw."
40003015	Ciisahs tahsh okii'ishi​nahkwehtawaan: "Haw maano i'iwe taishihse ci-ishihcikeyank aaniin kaashi​mihsawentank Kishemanitoo."
40003016	Ahpii tahsh Ciisahs kaa'ishkwaa​siika'antaasotc, ekii'ani​akwaasiitc, kihcikiishik kiihpaahkinikaateni, okii'waapamaan Kishemanitoon otAhcaahkoni ehpinaasihkaakotc taapishkoo piko omiimiinhsink ekii'ishinaakosinitc, ehpipooniihsantaakotc.
40003017	Kii'noontawaa tahsh awiya ehkiikitotc i'imaa kihcikiishikonk: "Mii wa'a ninKosihs kaasaaki'ak. Aahpici niminwaapamaa."
40004001	Ciisahs tahsh okii'ishiwinikoon Kishemanitoon otAhcaahkoni weti pikwatahkamik cikakweci'ikotc ini maciaya'aan.
40004002	Niimitana tahsokiishik, niimitana tahsotipihk kaye kaawiin Ciisahs kii'onci​wiihsinihsii. Wiinke tahsh kiinoonteskate.
40004003	Kekeht itahsh maciaya'aan okiih​pinaasihkaakoon ekii'ikotc: "Kiishpin tepwe eyaawiwanen Kishemanitoo oKosihsan, kanoosh oko ahsiniik cipahkweshikaniwiwaatc," ekii'ikotc.
40004004	Ciisahs itahsh okii'ishi​nahkwehtawaan: "Ishipii'ikaate: 'Kaawiin wiin i'imaa taonci​pimaatisihsii awiya pahkweshikanan ehta kaa-amwaatc, 'imaa tahsh wiin kaatahso​peshikwaninik Kishemanitoon kaaihkitonitc, taonci​pimaatisi,' " okii'inaan.
40004005	Miinawaa tahsh maciaya'aan okii'ishiwinikoon i'imaa Kishemanitoon otootenaaminiink i'imaa Ceroosalamink (Jerusalem), ekii'ishiwinikotc maawac iko kaaishi-ishpaanik i'i Kihcianami'ewikamik ekii'ishi​niipawi'ikotc,
40004006	ekii'ikotc: "Kiishpin eyaawiwanen Kishemanitoo oKosihsan, taka pinipani'on, aaniihsh kii'ishipii'ikaate: 'Kishemanitoo oka​kanoonaa' otencalima' cikanawenimihkwaa, kikaminciminikook i'imaa oninciiwaank ciwiihsakihshinsiwan kisitink i'imaa kaashi​ahsiniihkaak,' ishipii'ikaate," okii'ikoon maciaya'aan.
40004007	Ciisahs tahsh okii'nahkwehtawaan: "Miinawaa ishipii'ikaate: 'Keko kakweci'aahken kaaTipenciketc kiKishemanitoom taka cikanaweniminohkwen.' "
40004008	Keyaapi okii'ishiwinikoon maawac iko eshi-ishpatinaanik, ekii'waapanta'ikotc kahkina tipencikewinan o'omaa ahkiink, kaye aaniin maawac eshi​kihci-inentaakwahkin.
40004009	Miitahsh kaa'ikotc: "Kahkina ono kikamiinin kiishpin ociciinkwaniihtawiyan, kihci-inenimiyan kaye."
40004010	Ciisahs okii'nahkwehtawaan: "Inkoci ishaan kiin Setan (Satan)! Miinawaa ishipii'ikaate: 'KaaTipenciketc kiKishemanitoom wiinehta ko kikakihci-inenimaa.' "
40004011	Okii'nakanikoon tahsh ini maciaya'aan. Encala' itahsh okiih​pinaasihkaakoo' ekii'wiici'ikotc.
40004012	Ciisahs tahsh ahpii kaa'noontank Cwaanan (John) ekiih​tahkonikaniwinitc, Kaalaliink (Galilee) inahke kii'ishaa.
40004013	Kaawiin tahsh wiin kiihkipihciihsii i'imaa Naasaritink (Nazareth). Miitahsh weti kaa'ani-ishaatc ekii'ishitaatc i'imaa ootenaank Kaparniyamiink (Capernaum) i'imaa ciiki​saaka'ikaniink Kaalaliink, i'imaa Sepiyolan (Zebulon) ahkiink kaye Naapihtalaai (Naphtali) ahkiink kaa-ayaak ootena.
40004014	Miitahsh o'o kaakii'onci-ishihsek mayaa piko ci-ishihsenik kaakii'ihkitokopanen a'a tipaacimowinini Aaiseya (Isaiah) kaakiih​kanootamawaatc Kishemanitoon,
40004015	i'iweniwa' kaakiih​tashimaatc i'iweniwa' kaaishitaanitc i'imaa Sepiyolan ahkiink kaye Naapihtalaai ahkiink, i'imaa ciikew kihcikamiink, waapanonk inahkekaam Cwaartanawi siipiink (Jordan), i'imaa Kaalalii ahkiink weti kaashi​ayaawaatc kaaCoowiwihsikwaa.
40004016	Miitahsh o'o kaa'ihkitotc Aaiseya: "Iki tahsh kashkiitipihkanonk kaa-ayaawaatc oka​waapantaanaawaa i'i kihciwaahseyaasiwin. Iki kaye kaatashipimaatisiwaatc i'imaa ahkiink nipowin kaashi​paahtiinatininik, tawaapancikaate i'i kaawaahseyaak."
40004017	Miitahsh i'i ahpii Ciisahs kaakii'maacii​papaawiintamaaketc ekii'ihkitotc: "Kwehkaatisik kimacitootamowiniwaan onci, aasha ocihcihse a'a Kishemanitoo cioshihsitootc oTipencikewin."
40004018	Ciisahs tahsh mekwaa ehpimohsetc i'imaa kihcisaaka'ikaniink Kaalalii (Galilee) okii'waapamaa' niishin (2) e'wiicihkiweyintinitc ehpakita'waanitc. Aaniihsh kiihpakita'wewinininiiwiwa'. Saaiman Piitar (Simon Peter) tahsh a'a peshik kii'ishinihkaaso, kotak itahsh Entaroo (Andrew) kii'ishinihkaaso.
40004019	Ciisahs tahsh okii'inaa': "Ampeyohk, wiiciiwihshik! Kaapi-inanohkiiyek ehpakita'waayek, noonkom itahsh kikamaaciikihkino'amawininim cipiitamawiyek pemaatisiwaatc."
40004020	Shemaak itahsh okii'maaciwiiciiwaawaan, ekii'nakanaawaatc kahkina otahsapiiwaa'.
40004021	Miinawaa tahsh Ciisahs okii'ani​waapamaa' niishin ininiwa' ehtashi​pakwa'ahsapiinitc piinciciimaanink otetewaan e'wiici'aanitc. I'i tahsh ininiwa' kii'wiicihkiwentiwa' ekii'ishinihkaasonitc Ciimis (James) shikwa Cwaan (John). Oteteni tahsh Sepatii (Zebedee) kii'ishinihkaasowan. Ciisahs tahsh okiih​kanoonaa'.
40004022	Shemaak itahsh okii'nakataanaawaa ociimaaniwaa, okii'nakanaawaan kaye otetewaan, ekii'ani​wiiciiwaawaatc Ciisahsoon.
40004023	Misiwe tahsh Ciisahs kii'ishaa i'imaa Kaalalii (Galilee) ahkiink ekiih​papaakihkino'amaaketc misiwe Coowa' otanami'ewikamikoniink ekii'wiintamaaketc kaye minwaacimowin i'iwe Kishemanitoo wiipa kaawii'oshihsitootc oTipencikewin, ekii'minoayaa'aatc kaye kahkina kaa-aakohsinitc aaniin iko e'inaahpinenitc.
40004024	Misiwe tahsh kii'noontaakaaniwi i'imaa Siiriya (Syria) ahkiink, aahpici tahsh kiihpaahtiinowa' kaakiih​piitamawintc i'i otaahkosii' pepahkaan e'inaahpinenitc. Iki tahsh otaahkosiik aaninta maciahcaahkwa' okiih​kikishkaakowaa', aaninta kaye kii'ocipinikowaahpinewa', aaninta kaye kii'mamaancikowaahpinewa'. Ciisahs tahsh kahkina okii'minoayaa'aa'.
40004025	Aahpici kiihpaahtiinowa' kaakiih​piminisha'okotc. I'imaa tahsh kii'onciiwa' Kaalalii ahkiink, weti kaye Mitaahso Ootenaawi Ahkiink (Decapolis), Ceroosalamink (Jerusalem), Cootiiyaahkaank (Judea), weti kaye ahkiink akaamaya'ii Cwaartanawi siipiink (Jordan).
40005001	E'waapamaatc itahsh Ciisahs aahpici e'onsaamiinonitc kaapiminisha'okotc, kii'ani​kohpaamaciwe ehpihkwatinaanik, ekii'ani​onapitc. Okihkino'amawaakana' itahsh okiihpi​waahkaashkaakoo'.
40005002	Miitahsh i'i kaa'ishi​maacii​kihkino'amawaatc:
40005003	"Shawentaakosiwak oko kaakitimaakenimowaatc, kaa-ahpenimonotawaawaatc Kishemanitoon. Amiiwak oko mayaa Kishemanitoon kaakihci​otookimaamiwaatc!
40005004	Shawentaakosiwak oko kaamaanentamowaatc. Kishemanitoon oka​minwentami'ikowaan.
40005005	Shawentaakosiwak oko kaakihtenimohsikwaa. Kishemanitoon oka​miinikowaan kekoonan kaakii'ishi​ahshotamawaanitc i'i opimaatisiimini.
40005006	Shawentaakosiwak ikiweniwak kaaishi​antawentamowaatc aahpici citootamowaatc Kishemanitoon kaaishi​antawenimikowaatc. Kishemanitoon oka​tepinaweyentami'ikowaan.
40005007	Shawentaakosiwak iki kaakitimaakinaakewaatc. Aaniihsh Kishemanitoon oka​kitimaakinaakowaan.
40005008	Shawentaakosiwak iki kaapehkite'ewaatc. Oka​waapamaawaan ihsa Kishemanitoon e'wiiciiwikowaatc.
40005009	Shawentaakosiwak iki kaawiici'aawaatc ciminowiiciintinitc kahkina pemaatisinitc. 'Kiinawaa niniicaanihsak' oka​ikowaan Kishemanitoon.
40005010	Shawentaakosiwak iki kaakakwaataki'intwaa 'iwe onci ehtootamowaatc Kishemanitoon kaaishi​antawentaminitc. Amiiwak iki mayaa Kishemanitoon kaakihci​otookimaamiwaatc.
40005011	Kika​shawentaakosim kiinawaa ahpii awiyak e'mamaci-ininekwaa, shikwa wanitootawinekwaa, shikwa macikiiwanimowinan eninekwaa, ehkihkeniminekwaa niin ehpimiwiiciiwiyek.
40005012	Kihciminwentamohk, ciihkentamohk! Aaniihsh kihcitipa'amaakoowin kikanawentamaakoom kihcikiishikonk. Amii 'owe mayaa kewiinawaa kaakii'ishi​kakwaataki'intwaa iki Kishemanitoon kaakiih​kanootamawaawaatc kaakiih​pimaatisiwaatc cipwaa ayaayek."
40005013	"Kiinawaa ciaapaci'ikooyek o'omaa ahkiink peshikwan kaashi​aapatahk i'i shiiwihtaakan kaatakonikaatek miicimink. Kiishpin tahsh shiiwihtaakan ani​nihsitohpokwahsinok, aaniin itahsh miinawaa kekii'ishi​shiiwihtaakaniwankipan? Kaawiin inkotano tainaapatahsinoon, mii ehta ciwepinikaatekipan imaa keani-ishi​tataahkohkaatek.
40005014	Kiinawaa kiwaahseshkaam 'owe ahki. Ootena kaapatahkitek wakitatin kaawiin takiih​kaacikaatehsinoon.
40005015	Kaawiin ohsha awiya otaa​sahka'ansiin waahsahkonencikan ciakwana'ank anaamaya'ii miicimiwash, i'imaa hsa waahsahkonencikanaahtikonk ciakootootc. Miitahsh eshi​waahsahkonenamawintwaa kahkina piintik kaa-ayaawaatc.
40005016	Maano shikwa taishi​waahsahkone 'iwe kiwaahsahkonewiniwaa ciwaapaminekwaa pemaatisiwaatc, ciwaapantamowaatc kiminohcikewiniwaan, shikwa cikihci-inakimaawaatc Koohsiwaan kihcikiishikonk kaa-ayaanitc."
40005017	"Keko inentankek ehpiishaayaan cipinihshiwanaacihtooyaan otOonahshowewin Moosihs kaye okihkino'amaakewinini Kishemanitoo otipaacimowininiima' kaakiih​kanootamaakotc. Kaawiin nintoonci​piishaahsii cinihshiwanaacihtooyaan. O'owe tahsh kaakii'onci​piishaayaan citootamaan i'i ci-ishiwepahk aaniin eshihsek i'i Onahshowewin.
40005018	Weweni naakatawentamohk o'owe: Minihk 'owe kihcikiishik shikwa ahki keani​ayaamakahkin, kaawiin awaac peshik oshipii'ikan kaye cahkipii'ikan tanoontehsehsinoon Onahshowewinink onci, piinihsh kahkina ciani​tipihsekin.
40005019	Awenen itahsh awe keshashiipihtank ono onahshowewinan pooshke maawac kaa-akaahsentaakwaninikin, ani-ishi​kihkino'amawaatc kotak awiya', amii 'awe maawac pankii keinentaakositc ahpii Kishemanitoon keoshihsitoonitc oTipencikewinini. Awenen itahsh ke'tootank kaye kekihkino'amaaketc, niipiwa' tainentaakosi 'imaa Kishemanitoon oTipencikewininiink.
40005020	Amiitahsh owe eshi​wiintamawinakook: Awahshime ayaankwaamisik kahkina kekoon 'awe Kishemanitoo kaaishi​antaweniminek citootamek. Kaawiin taapishkoo iki kaakihkino'amaakewaatc Onahshowewin, shikwa iki Perahsiik (Pharisees) kaatootamowaatc. Mii ehta 'owe Kishemanitoo keishi​kihciotookimaamiyek, awahshime kihci​ayaankwaamisiyek."
40005021	"Kikii'noontaam kaakii'inintwaa iki kaapimaatisiwaatc mewisha: 'Keko nihshiwehken. Awenen a'a kenihshiwetc, taishiwinaa onahshowewininiwan.'
40005022	Niin itahsh kitishi​wiintamawininim: awiya enishkaatisitc, kekoon einenimaatc wiicihkiweyan, taishiwinaa onahshowewininiwan. Kaye awenen keinaakwen wiicihkiweyan, kaawiin inkotano kitinaapatisihsii, mii'imaa keishiwinintc kaaishi​maawaci'itinitc Kaanihtaa​onaahkonikenitc. Awiya tahsh keinaakwen wiicihkiweyan: 'Kiin kiiwashkwehkaan!' tananiisaani'itiso ci-ishaatc maci-ishkotenk.
40005023	Miitahsh owe onci, kiishpin piitooyan kipakitinikewin i'imaa pakitinaahsowinaapihkonk cipakitinamawintc Kishemanitoo, mii'imaa tahsh mehkawihseyan ninkotano e'inenimihk kiicihkiwe,
40005024	nakatan amii'imaa kipakitinikewin ciikaya'ii pakitinaahsowinaapihkonk. Amii ani-ishi​maacaan, ahkawe ciwepinamawihk kiicihkiwe, shikwa pikiiwen cipakitinikeyan.
40005025	"Kiishpin awiya wiihtipaahkonihk kaye ishiwinihk onahshowewinink, shemaak cikakwe​kashki'atc cipooni​nishkenimihk keyaapi eshkwaa​ishihseyan cipwaa takohshinek onahshowewikamikonk. Paahkac imaa kii'ayaayan, amii keni-ishipakitinihk cionahshowaanimihk tipaahkonikewininiwan. Tipaahkonikewinini tahsh kikapakitinik shimaakanihshan cikipa'omihk.
40005026	Tepwe kitinin, amiitahsh i'imaa keayaayan kipa'otiiwikamikonk, paanimaa kiihtipa'aman 'iwe minihk ketipa'ike'ikooyan."
40005027	"Kikii'noontaam e'ihkitonk: 'Keko papaamenimaahken pahkaan awiya owiiciiwaakanan.'
40005028	Niin tahsh kitishi​wiintamawininim: Awiya piko kaakanawaapamaatc e'mihsawenimaatc ini ihkwewan, aasha owiicipihshikwaatisiimaan i'imaa otinentamowinink.
40005029	Kiishpin itahsh kishkiinshik onci wanitootaman, pahkwacipitoon, wepinan! Nawac taaonishihshin peshik kitishinaakosiwin cinihshiwanaatahk, ekaa tahsh misiwe kiwiiyaw maci-ishkotenk ci-ishiwepinikaatehsinok.
40005030	Kiishpin kikihcinihk onci wanitootaman, kiishka'an, wepinan! Aaniihsh nawac taaonishihshin peshik kipahkesiwin cinihshiwanaatahk, ekaa tahsh misiwe kiwiiyaw maci-ishkotenk ci-ishiwepinikaatehsinok."
40005031	"Amii 'owe kaaihkitonaaniwankipan: 'Kiishpin inini wiiwepinaatc ini wiiwan, ahkawe oka​miinaan wepinitiwimasina'ikanenhs.'
40005032	Niin itahsh kiwiintamawininim: Awiya kewepinaakwen wiiwan, mihsawaa ko aanakii​pihshikwaatisihsinik, kiishpin tahsh kotak awiyan wiitikemaanitc, mii'iwe eishihcike'aatc ini ihkwewan cipihshikwaatisinitc. Kaye awenenan itahsh kewiitikemaanikwen iniwe kaawepinimintc, mii kaye enakimintc ehpihshikwaatisinitc."
40005033	"Kikii'noontaam kaakii'inintwaa mewisha: 'Keko piikonanken kaakii'ishi​ahshotamaakeyan. Kiishpin kekoon kiiaayiici​ahshotamaakeyan kikatootamawaa kaaTipenciketc i'iwe kaakii'ishi​ahshotamawatc.'
40005034	Niin itahsh kiwiintamawininim: Keko wiintanken kekoon wii'mashkawi-ihkitoyan e'ahshotamaakeyan kekoon. Keko wiintanken kihcikiishik wii'mashkawi-ihkitoyan. Kihcikiishikonk ohsha weti kaashi​namatapitc otookimaawapiwinink Kishemanitoo.
40005035	Keko wiintanken o'o ahki wii'mashkawi-ihkitoyan. Ahki ohsha i'imaa Kishemanitoo kaa-ahpisitepitc. Keko kaye wiintanken Ceroosalam (Jerusalem) aaniihsh amii'iwe otootenawim Kishemanitoo maawac kaaKihciokimaawitc.
40005036	Keko kaye awaac pankii wiintanken i'i kihtikwaan wii'mashkawi-ihkitoyan ahpii kekoon ahshotamaakeyan. Kaawiin ohsha kikakashkihtoohsiin peshikwaapiik kiinisihs cimahkatewaak shikwa ciwaapishkaak peshik.
40005037	'Eha'' ehta ihkiton, shikwa 'Kaawiin'. Wekonen awahshime eshihsek ahpiihc ono, amii'imaa wencihsek kaamaanaatahk."
40005038	"Kikii'noontaam o'owe kaa'ihkitonaaniwankipan: 'Awiya hsa taishi​kakwaataki'aa aaniin kaatootank. Kiishpin kicaapiwepakanaamaatc awiyan, kewiin ihsa takicaapiwepaka'ikaniwi. Kiishpin manaapitewepakanaamaatc awiyan, kewiin ihsa tamanaapitewepakanaanso.'
40005039	Niin itahsh wiin kitinininim: Keko kiiwetootawaahken a'a kiicipimaatis i'i kaatootawihk. Awiya tahsh pahsiinkwekanaamihk kikihcinihkink inahke, kwehkwiinkwenotaw kinamantinihkink inahke ci-ishi​pahsiinkwekanaamihk.
40005040	Shikwa kiishpin awiya ishiwinihk tipaahkonikewininiwan citipa'ike'ihk kipapakiwayaanini, kipiinsihkawaakanini kaye animiish.
40005041	Piko awiya pahkaan ahkiink kaaonciiwaatc shimaakanihshak kaancinisha'ohk ci-inihk peshikotipa'ikan ci-ishiwitaawatc opimiwanaan, keyaapi peshikotipa'ikan ishiwitaaw awahshime.
40005042	Kiishpin awiya kekoon kakwecimihk, mii ishi​miish. Kiishpin awiya wii'awi'aasomihk kekoon, mii ishiawi'."
40005043	"Kikii'noontaam kaakii'ihkitonaaniwank: 'Saaki' iki kaasaaki'ihkwaa, shiinkenim iki kaashiinkenimihkwaa.'
40005044	Niin itahsh kitinininim: saaki'ihkok iki kaashiinkeniminekwaa, kaye anami'ehtamawihkok kaamacitootawinekwaa.
40005045	Miitahsh cioniicaanihsiminek kiTetewaa kihcikiishikonk kaa-ayaatc. Aaniihsh wiin otishihtamawaa' kiisihsoon cisaakaahsokonitc meci-ishiwepisinitc kaye menwaatisinitc.
40005046	Wekonen keonci​tipa'amawinekipan Kishemanitoo kiishpin saaki'ekwaa ehta iki kaasaaki'inekwaa? Ampooshke mii peshikwan eshihcikewaatc iki kaamaawantoonaawaatc taakihs (tax) shooniyaan.
40005047	Kiishpin ina ehta pooshoo'atwaa oko kitanami'ewinink kaaonciiwaatc, wekonen entootamek ahpiihc kotak awiyak? Ampooshke iki kaakihkenimaahsikwaa Kishemanitoon mii'i eshihcikewaatc.
40005048	Kiinawaa tahsh ciminopimaatisiyekipan misiwe kipimaatisiwiniwaank, aaniihsh wiinke temisiwe​minopimaatisi kiTetewaa kihcikiishikonk kaa-ayaatc."
40006001	Ciisahs o'owe kii'ani-ihkito: "Ayaankwaamisik! Ahpii waaminotootamek onci anami'aawinink, keko tootankek eshi​ayaawaatc awiyak cikanawaapiminekwaa. Kiishpin tootamek kiTetewaa kihcikiishikonk kaa-ayaatc kaawiin kikatipa'amaakohsiiwaa.
40006002	Mii'iwe tahsh onci, ahpii e'miinatc awiya kaakitimaakisitc kekoon, keko kakwe​waapanta'iwehken, taapishkoo wiinawaa kaatootamowaatc kaaminwaatisiihshihtoowaatc, anami'ewikamikonk shikwa miihkanaank ehtootamowaatc cikihtakimikowaatc awiya'. Keko kiin nanaapinawaahken. Kihkentan o'owe! Aasha kahkina kiihtipa'amawaawak.
40006003	Kiin itahsh, ahpii e'wiici'atwaa iki ketimaakisiwaatc, kekoo awiya wiintamawaahken, tootan wiinke cimanaanaakohtooyan,
40006004	wiinke kiimoocihciken kaye awaac pankii awiyak cikihkentansikwaa. Miitahsh kiinehta cikihkentaman. A'a tahsh kiTete kaawaapantank nihshihke kaatootaman, wiin kikatipa'amaak."
40006005	"Ahpii tahsh anami'aayek, kaawiin kikaishinaakosihsiim kaaishinaakosiwaatc kaaminwaatisiihkaasowaatc. Osaakihtoonaawaa e'niipawiwaatc e'anami'aawaatc anami'ewikamikonk shikwa ehkiihkemoninikin miihkanawan, ciwaapamikowaatc kahkina awiya'. Kihkentamok o'o! Aasha kahkina kiihtipa'amawaawak.
40006006	Kiin itahsh e'anami'aayan, piintiken kipahkehcikanink, kipa'an kitishkwaantem, anami'ehtaw kiTete kaawaapamaahsiwintc. A'a tahsh kiTete kaakihkentank nihshihke kaaishihcikeyan, wiin kikatipa'amaak.
40006007	"Ahpii hsa e'anami'aayek keko naapikiishwewinan kekoon enaapatahsinokin aapacihtoohkek, kaatootamowaatc omanitoohkeshkak. Aaniihsh mii ehta keishi​noontawiyamintc Manitoo kiishpin niipiwa' 'iwe kaakiikitoyaank e'inentamowaatc.
40006008	Keko naanaapinawaahkekwaanik, aaniihsh kiTetewaa okihkentaan wekonen eshi​noontehseyek cipwaa kakwecimek.
40006009	O'o tahsh kiinawaa ishi​anami'aak: 'NinTetenaan kihcikiishikonk eyaayan! Kikakwecimikoo kahkina awiya cikihci-inentank kitishinihkaasowin.
40006010	Kikakwecimikoo i'iwe cipi​oshihsitooyan kitookimaawiwin, kaye kahkina awiyak citootamowaatc kitinentamowin o'omaa ahkiink taapishkoo kaatoocikaatek weti kihcikiishikonk.
40006011	Miishihshinaam noonkom kaakiishikahk miicim keonci​pimaatisiyaank.
40006012	Poonentamawihshinaam kaakii'ishi​macitootamaank, kaaishi​poonentamawankitwaa ikiweniwak kaamacitootawiyamintwaa.
40006013	Keko ishiwishihshinaahkaank koci'ikoowinink. Kanawenimihshinaam tahsh onci a'a maciaya'aa cishaakooci'ihsinowiyamintc. Kiin iitok kaanehpici-kihciokimaawiyan, kaamashkawisiiyan, kaakihci-inentaakosiyan kaye, Emen.'
40006014	"Kiishpin itahsh poonentamawekwaa iniweniwan kaamacitootawinekwaa, kiTetewaa kihcikiishikonk kaa-ayaatc kaye wiin kikapoonentamaakowaa.
40006015	Kiishpin itahsh ekaa poonentamawaahsiwekwaa ini macikekoonan kaatootawinekwaa, kaawiin kaye wiin kiTetewaa kikapoonentamaakohsiiwaa kimacitootamowiniwaan."
40006016	"Miinawaa tahsh, ahpii kiiwiihsinihsiwek anami'aawinink onci, keko ishinaakosihkek kaaishinaakosiwaatc ominwaatisiihshihtook, ehkashkentaminaakosiwaatc. Aaniihsh kakwaatakinaakosi'itisowak ciwaapamikowaatc kahkina awiya' e'wiihsinihsikwaa anami'aawinink onci. Kihkentamok o'o: aasha kahkina kiihtipa'amawaawak.
40006017	Kiin itahsh wiin, ahpii kiionci​wiihsihsiwan, kisiiyiinkwen, pinaahkwe'on,
40006018	ekaa cikihkenimihsinohkwaa kahkina awiyak e'wiihsinihsiwan, wiin ehta kiTete kaawaapamaahsiwintc. 'Awe tahsh kiTete okihkentaan nihshihke kaaishihcikeyan. Wiin kikatipa'amaak."
40006019	"Keko na'ahtoohkek kitahtwaakanihkaasowiniwaan omaa ahkiink ketashi​nihshiwanaacimanicooshiwankin, kaye ketashi​akwaakwaapihkihsinkin, kaye 'imaa kimootishkak cipiikwa'amowaatc cipiintikewaatc cikimootiwaatc.
40006020	Ahtook itahsh kiwenootisiwiniwaan kihcikiishikonk, 'imaa ketashi​nihshiwanaacihtoohsikwaa manicoohshak, ketashi​akwaakwaapihkihsinsinokin kaye. Mii weti kaawiin tapiikwa'ikehsiiwak kimootishkak cipi​kimootiwaatc.
40006021	Aanti 'imaa keishi​ahtek kiwenootisiwiniwaan, mii ko 'imaa kaye kiin keishi​mihsawentaman ciayaayan."
40006022	"Kiwaap kishkiishikoon taapishkoo waahsahkonencikan e'waahtenamaakoyan. Kiishpin e'onishihshinkin kishkiinshikoon, kipakahkinam, waahseyaa ehkikishkaakoyan.
40006023	Kiishpin itahsh ekaa onishihshinsinokin kishkiinshikoon, kaawiin kiwaapihsii, tipihkisiwin kikikishkaakon. Kiishpin itahsh i'iwe tipihkisiwin onciayaayan imaa kiwaapiwinink, aana​inentaakwahk ciwaahtenamaakooyan, oncita piko kashkiitipihkan kikakikishkaakon!"
40006024	"Kaawiin awiya oka​tipenimikohsii' niishin okimaa'. Aaniihsh peshik oka​shiinkenimaan, shikwa peshik oka​saaki'aan. Peshik iniwe oka​kihciwinaan, shikwa peshik oka​wepinaan. Kaawiin kitaa​tipenimikohsii Kishemanitoo kayehsh citakotipenimihkipan shooniyaa."
40006025	"Amii 'owe kaaonci​kanooninakook: Keko onci​mikoshkaatentankek wekonen kemiiciyek kaye keminihkweyek, kaye 'imaa kiwiiyawiwaank kekikishkamek. Kaawiin ina awahshime inentaakwahsinoon pimaatisiwin ahpiihc i'iwe miicim? Kaawiin ina awahshime ahpiihtentaakwahsinoon kiwiiyawiwaan ahpiihc kikishkikanan?
40006026	"Nashke pinehshiinshak kaapapaamihsewaatc, kaawiin kihtikehsiiwak, kaawiin kaye maawacihcikehsiiwak, kaawiin kaye na'ahtamaasohsiiwak ahtaahsowikamikonk. Keyaapi tahsh kiTetewaa kihcikiishikonk kaa-ayaatc keyaapi otahshamaa'. Kaawiin ina kiinawaa awahshime kitahpiihtentaakosihsiim ahpiihc iki pinehshiinshak?
40006027	Kiishpin awiya mikoshkaatentamek aaniin kekii'ishipimaatisitc kinwesh, kekeht ina kinwesh tapimaatisi?
40006028	"Wekonehsh wenci​mikoshkaatentamek aaniin keonci​kikishkikeyek? Nashke waapikwaniin pikwacaya'ii kaanihtaawikinkin! Pisaaniko nihtaawikinoon, kaawiin anohkiimakahsinoonan. Kaawiin oshihtamaasoomakahsinoonan kikishkikanan.
40006029	Kiwiintamawininim itahsh: Ampooshke 'awe kihciokimaa Swaalaman (Solomon) aanakiih​kihciwenootisitc, kaawiin kii'ishi​onishihshinsininiwan okikishkikanan taapishkoo peshik ono waapikwaniin kaaishi​minonaakwahk.
40006030	Kaye ini mashkohsiin kaanihtaawikihkin, wiipa kaa-ani​nipoomakahkin, kaapahkwacipitooyank kewiih​pootawaakeyank, ampooshke miiwanono tino mashkohsiin opihcihkonayehtoonan Kishemanitoo. Kehcinaac iitok kaye kiinawaa kikamiinikowaa kekikishkamek! Etatawe akaahsin kitepweyentamowiniwaa!
40006031	"Keko nashke mikoshkaatentankek ci-ihkitoyek: Aanti keontinamaank kemiiciyaank kaye keminihkweyaank? Aanti kaye keonci​kikishkikeyaank?
40006032	Amiiwanono mooshak kaananaantone'amowaatc iki ekaa kaakihkenimaahsikwaa Kishemanitoon. KiTetewaa kihcikiishikonk kaa-ayaatc okihkentaan e'noontehseyek miiwanono.
40006033	Kiinawaa tahsh wiin, mii 'owe maawac kekii'ishi​antone'amek, Kishemanitoo ciokimaahkantawinek, kaye citootamek kahkina kekoon 'iwe kaaishi​antaweniminek. Miitahsh i'i keishi​miininek kahkina kekoon keonci​pimaatisiyek.
40006034	Keko mikoshkaatentankek aaniin waa'ishiwepahk waapank. Waapank kikawaapantaam kotak kekoonan cinaakatawentamek. Keko tahsh wiin anihshaa awahshime ani​oshihtamaasohkek keonci​mikoshkaatentamek. Aasha kiihtepihse noonkom kaakiishikahk keonci​mikoshkaatentamek."
40007001	"Keko macakimaahken a'a kiicipimaatis, ekaa kaye kiin citipaahkonihsinohk a'a Kishemanitoo.
40007002	Aaniin keishi​kanawaapamatc a'awe kiicipimaatis, mii'iwe keishi​kanawaapamihk Kishemanitoo. Shikwa wekonen i'iwe keishi​tootawatc a'a kiicipimaatis, mii'iwe kaye wiin Kishemanitoo keishi​tipa'amawihk.
40007003	Aaniihshwiin wenci​pisiskaapantamowatc iwe kiicihkiwe kaa-akaahsininik kaapinsinitc oshkiinshikonk, shikwa kiin ekaa ehpisiskaapantansiwan iwe kihcimihtik kaapimitaahkohsink kishkiinshikonk?
40007004	Aaniin kaye kekii-ishi-inatipan kiicihkiwe: 'Taka ninka​otaahpinaan i'i kaapinsiniyan,' kaye kiin itahsh ehpimitaahkwamok kihcimihtik kishkiinshikonk?
40007005	Kiin ominwaatisiihshihtoo! Ahkawe kiin niikaan wepinan i'i kaapimitaahkwamok kishkiinshikonk, kikana'aap itahsh ciotaahpinamawatc i'i kaapinsinitc kiicihkiwe!
40007006	"Wekonen kaatipentank Kishemanitoo keko miinaahkekwaanik iki animook. Maakishaa tapi​kwehkiiwak, cimiikaaninekwaa. Iki kaye kaakanawenimekwaa kaa-aahkwakinsonitc ahsinii' keko ahpakitawaahkekwaanik iki koohkoohshak. Maakishaa oka​tataahkohkaanaawaa'."
40007007	"Kakwetwek ihsa, kikamiinikoom. Nanaantonikek, kikamihkaam itahsh. Paahpaawa'ikek, kikapaahkintenamaakoom itahsh.
40007008	Awenen a'a kaakakwetwetc, mii 'awe kemiinintc. A'a kaananaantoniketc omihkaan. Kaye 'awe kaapaahpaawa'iketc tapaahkintenamawaa.
40007009	Kiinawaa tahsh kaaokosihsiyek, kiishpin awiya okosihsan kakwecimikotc pahkweshikanan, ahsiniin ina oka​miinaan? Kaawiin iitok!
40007010	Komaa kaye kinooshen kakwecimikotc okosihsan, kinepikoon ina oka​miinaan? Kaawiin iitok!
40007011	Nashke kiinawaa aanaishimaci-ininiiwiyek, eniwehk kikihkentaam kaaonishihshininikin keishi​miinekwaa kiniicaanihsiwaak. Kehcinaac awahshime kiTetewaa kihcikiishikonk kaa-ayaatc oka​miinaa' kekoonan kaaonishihshininikin i'i kaakakwecimikotc.
40007012	"Mii hsa 'owe onci, keishi​antawenimekwaa kiicipimaatisiiwaak citootawinekwaa, mayaa mii'iwe kaye kiinawaa tootawihkok. Aaniihsh mii'iwe kaainahtenik Kishemanitoo otOonahshowewin, mii'iwe kaakii'ishipii'ikewaatc iki Kishemanitoon kaakiih​kanoocikehtamawaawaatc."
40007013	"Oncipiintikek i'i ishkwaantem kaa-akaahsateyaak. Mankateyaa ohsha ishkwaantem, wentan i'i kaainamok miihkana nihshiwanaatisiwinink. Paahtiinowak itahsh ikiwe 'imaa kaapima'atoowaatc.
40007014	Aaniihsh akaahsateyaa 'iwe ishkwaantem kaye sanakan miihkana kaainamok pimaatisiwinink. Akaahsiinowak itahsh iki kemihkamowaatc."
40007015	"Ahshwiihkantawihkok iki kaawanihshimiwewaatc kaakanootamawaashihtoowaatc Kishemanitoon. Kipiotihsikook maanahcaanihshink eshinaakosiwaatc wakicaya'ii. Piincinaw itahsh taapishkoo kaa-aahkwaatisiwaatc ma'iinkanak ishiayaawak.
40007016	Mii'imaa keonci​kihkenimekwaa e'waapamekwaa aaniin keishipimaatisiwaatc. Inashke kaawiin awiya omawinswaanaahsii' shoomina' ciontinaatc okaawiminakashiiwaahtikonk. Kaawiin kaye kaamiicinaakaatenikin omawinswaatansiinan kaahshashkonk ciontinank.
40007017	Amiitahsh owe peshikwan, kaaonishihshitc mihtik kwayahk onihtaawikihtoon kaaonishihshininik kaamiicinaakaatenik, a'a tahsh wiin ekaa kaaonishihshihsik mihtik onihtaawikihtoon tino kaaonishihshinsininik kaamiicinaakaatehsininik.
40007018	'Awe kaaonishihshitc mihtik kaawiin onihtaawikihtoohsiin kaamiicinaakaatehsininik. Kaye 'awe ekaa kaaonishihshihsik mihtik kaawiin onihtaawikihtoohsiin kaamiicinaakaatenik.
40007019	'Awe tahsh mihtik kihtikewinink kaa-ayaatc ekaa kaaminonihtaawikihtoohsik kaamiicinaakaatenik, takiishkata'waa cimacohte'ontc.
40007020	Amiitahsh iwe peshikwan, kikaonci​nihsitawinawaak iki kaawanihshimiwewaatc kaakanootamawaahshitoowaatc Kishemanitoon e'waapantamek aaniin entootamowaatc."
40007021	"Kaawiin wiin iki kahkina kaaishiwaatc 'Tepencikeyan! Tepencikeyan!' tapiintikanaahsiiwak imaa Kishemanitoon kaaishi​Kihciokimaawinitc. Ikiweniwak ehta kaatootamowaatc eshi​antawentaminitc ninTeten kihcikiishikonk kaa-ayaanitc.
40007022	Niipiwa' ninka​ikook ahpii onahshowewikiishikaninik: 'Tepencikeyan! Tepencikeyan! Ninkiih​kanoocikehtamawaanaan Kishemanitoo kiin ekii​ahpimoyaank kiwiinsowin! Kaye kiin kiwiinsowinink ninkiih​saakicinisha'waanaanik maciahcaahkwak. Kaye kiin kiwiinsowinink ninkii'onci​tootaamin niipiwa' maamahkaacihcikewinan,' ninka​ikook.
40007023	Shikwa hsa 'owe ninka​inaak: 'Kaawiin wiihkaa kitoonci​kihkenimihsinooninim! Ninkoci ishaak, kiinawaa kaamacitootamek!' ninka​inaak."
40007024	"Miitahsh o'owe onci, awiya pisintank ono ninkiikitowinan kaye ani​tootank, mii hsa 'owe keishi​awehcikaanak, ehkakiihtaawentank inini kaakii'oshihtootc owaahkaa'ikan wakicaya'ii kihtaapihkonk.
40007025	Miitahsh kaa'ishi​kihcikimiwank, shikwa kii'nihkipiihse, ehkihcinootink ekiih​pahkihtehsek imaa waahkaa'ikanink. Kaawiin itahsh onci​pankihsinsinoon iwe waahkaa'ikan, aaniihsh ekii'ishi​oshihcikaatek wakici kihtaapihkonk.
40007026	"Shikwa miinawaa awiya kiinoontank ono nintihkitowinan, ekaa tahsh wiihtootanhsik, taishinaakosi taapishkoo 'awe inini kaakakiipaatisitc, kaawaahkaa'iketc mihtaawankaank.
40007027	Kiihkihcikimiwan itahsh, kimiwanaapo misiwe ekii'onci​kihci​sesakoocipiiciciwank ehkihcinootink ekiih​pahkihtehsekin imaa waahkaa'ikanink. Miitahsh i'i kaa'ishi​kawihsek i'i waahkaa'ikan, kahkina kekoon kii'nihshiwanaatan."
40007028	Ahpii tahsh Ciisahs kaapooni​kiikitotc okii'maamahkaasihtamini kahkina awiya' kaamaamawenonitc ono okihkino'amaakewinan.
40007029	Aaniihsh okii'ishi​kihkino'amawaa' e'ayaatc i'i kashki'ewisiwin, kaawiin wiin i'i taapishkoo kaakii'ishi​kihkino'amaakenitc i'i kaakihkino'amaakenitc Coowa' otOonahshowewinini.
40008001	Ahpii tahsh Ciisahs ekiih​piniihsaamaciwetc, aahpici kiihpaahtiinowa' awiya' kaakiih​piminisha'okotc.
40008002	Peshik itahsh ininiwan e'omikiiwaahpinenitc okiih​pinaasihkaakoon ekii'ociciinkwanapinitc, ekii'ikotc: "Tepencikeyan, kiishpin inentaman kitaa​kashki'ihsh cipehki'ikoowisiyaan."
40008003	Ciisahs tahsh shemaak kii'ishinihkeni ekiih​saaminaatc, o'o tahsh okii'inaan: "Nintinentam ciminoayaa'inaan, mii'i ishiminoayaan." Shemaak itahsh okii'nakanikoni i'i kaakii'ishi​omikiiwaahpinenitc.
40008004	Ciisahs tahsh okii'inaan: "Pisintawihshin, keko wiin awiya wiintamawaahken. Shemaak itahsh antawaapam a'a anami'ewikimaa ciantawimihk. Miitahsh ishi​pakitinaahsoohkan kaakii'ishi​kihkino'amaaketc a'a Moosihs (Moses) kahkina awiya citepwehtawihk aasha ekiih​pehki'ikooyan," okii'inaan.
40008005	Ahpii tahsh Ciisahs ehpi​takohshink i'imaa Kaparniyamiink (Capernaum), Oroom (Rome) kaaonci​tipentaakosinitc shimaakanihshiiwikimaan okii'nakishkaakoon ekiih​pakohsenimikotc ciwiitoohkawaatc,
40008006	o'o ekii'ikotc: "Tepencikeyan, peshik nintanohkii'aakan wiinke kihciaahkosi i'iweti kaaishitaayaan. Mihcipimihshin onipewinink, kaawiin kaye waahkawiihsii, maawac iko ehkakwaatakihtootc."
40008007	Ciisahs tahsh okii'ishi​nahkwehtawaan: "Ninka​ishaa, ninka-antaminoayaa'aa."
40008008	Shimaakanihshiiwikimaa tahsh kii'ihkito: "Kaawiin ninte​ahpiihtentaakosihsii cipiintikeyan niwaahkaa'ikanink. Mihcikiikiton ehta, miitahsh ciminoayaatc nintanohkii'aakan.
40008009	Aaniihsh keniin nintayaawaak nintookimaamak, nintookimaahkantawaak kaye shimaakanihshak. Kiishpin peshik kii-inak: 'Maacaan,' mii'i eshi​maacaatc. Miinawaa peshik e'inak: 'Piishaan,' mii'i eshi​piishaatc. Wa'a kaye kiianoonak kaapamiihtamawitc kekoonini ci-ishihciketc, mii'i eshihciketc."
40008010	Ahpii tahsh Ciisahs ekii'noontank, aahpici kiihkihcimaamahkaatentam, ekii'inaatc i'i kaakii'wiiciiwikotc: "Kekoon kitinininim: kaawiin wiihkaa niwaapamaahsii awiya i'imaa Isriyalink (Israel) kaaonciitc ciahpiihci​tepweyentank taapishkoo wa'a kaaishi​waapamak noonkom.
40008011	Kakwe​maamihkawihk tahsh o'owe: Paanimaa maawacihsitootc Kishemanitoo otipencikewin, aahpici tapaahtiinowak awiyak waapanonk kaye nikaapii'anonk kepi​onciiwaatc ciwiitapimaawaatc ciwiiciwiihsiniimaawaatc Eparahaaman (Abraham), Aaisikoon (Isaac), Cekapoon (Jacob) kaye kaawii'ishi​wiihkwantinaaniwaninik.
40008012	Iki tahsh mayaa kekii'ayaawaahpan i'imaa Kishemanitoo oTipencikewinink, miiwakiki keishi​wepinintwaa i'imaa wanitipihkanonk, miitahsh weti keshi​mawiwaatc, oka​matwentaanaawaan kaye wiipitiwaan," okii'inaa'.
40008013	Miitahsh okii'inaan ini shimaakanihshiiwikimaan: "Maacaan, mii'i ishi​kiiwen, mii ko piko keishinaakwahk kaa'ishi​tepwehtaman," okii'inaan. Otanohkii'aakanan tahsh kii'minoayaawan i'iwe ahpii peshikwan entahso​tipa'ikaneyaanik.
40008014	Ciisahs itahsh kii'ishaa Piitaroon (Peter) eshitaanitc. Okii'waapamaan Piitaroon osikohsini ehkishisowaahpinenitc e'mihcipimihshininitc i'imaa nipewinaahkonk.
40008015	Okiih​saaminaan oninciiniink ini ihkwewan. Shemaak itahsh okii'nakanikoni i'i otaahkosiwinini. Miitahsh kaa'ishi​wanishkaanitc shemaak ekiih​pami'ikowaatc.
40008016	Ahpii tahsh e'ani​onaakohshininik awiyak okiih​piitamawaawaan Ciisahsoon i'iweniwa' kaakiih​kikishkaakonitc maciahcaahkwa'. Ciisahs tahsh peshik ihkitowin okii'aapacihtoon ehsaakiciwepinaatc i'i maciahcaahkwa', ekii'minoayaa'aatc kaye kahkina kaa-aahkosinitc.
40008017	Miitahsh o'o kaakii'onci-ishihciketc, mayaa piko ci-ishihsenik aaniin kaakii'ihkitokopanen a'a otipaacimo Aaiseya (Isaiah) a'a kaakiih​kanootamawaatc Kishemanitoon mewisha: "Wiin ihsa piko kikii'otaahpinamaakonaan kitaahkosiwininaanin kaye okii'maaciitoonan kahkina kitinaahpinewininaanin."
40008018	Ciisahs tahsh ekii'waapamaatc ehpiihci​paahtiinonitc awiya' e'waahkaashkaakotc okiih​kanoonaa' okihkino'amawaakana' akaamisaaka'ikan ci-ishaawaatc.
40008019	Peshik itahsh kaakihkino'amaakenitc Onahshowewin okiih​pinaasihkaakoon ekii'ikotc: "Kihkino'amaake, kikawiiciiwin aanti piko keishaayan."
40008020	Ciisahs tahsh okii'ishi​nahkwehtawaan: "Iki waakohshak owaashiwak, iki kaye pinehshiinshak owasihswaniwak. Niin tahsh Inini oKosihsan kaawiin nintayaahsiin aanti keshi​pimihshinaan cianwehshinaan," kii'ihkito.
40008021	Iniweniwan itahsh peshik okihkino'amawaakanan kaakiih​piminisha'okotc okiih​kanoonikoon: "Tepencikeyan, taka pakitinihshin ahkawe ciwii'awi​na'inak nintete," okii'ikoon.
40008022	Ciisahs itahsh okii'ishi​nahkwehtawaan: "Piminisha'ohshin. Nakash iki kaanipowentaakosiwaatc. Wiinawaa ko oka​tashiihkaanaawaa cina'inaawaatc otinawemaakaniwaa' kaawii'niponitc," okii'inaan.
40008023	Ciisahs tahsh kii'ani​poosi i'imaa ciimaanink kaye okihkino'amawaakana' okii'ani​wiiciiwikoo'.
40008024	Aahpici tahsh kiihsesakooci​pakamaanimanini i'imaa saaka'ikaniink. Aahpici tahsh kiihkihcimamaankaashkaani, ekiih​kihci​saahsiika'okowaatc. Aanciko tahsh wiin Ciisahs kii'nanipaa.
40008025	Iki tahsh kihkino'amawaakanak pehsho okii'naasihkawaawaan ekii'aamaci'aawaatc kaye ekii'inaawaatc: "Tepencikeyan, pimaaci'ihshinaam! Aasha kinihshiwanaatisimin!"
40008026	Ciisahs okii'inaa': "Kiinawaa kaa-akaahsink kitepweyentamowiniwaa! Wekonen wenci​sekisiyek?" Kii'waanishkaa tahsh ekiih​kanootank nootinini, saaka'ikanini kaye, wiinke tahsh kii'ani​anwaahtinini.
40008027	Kahkina tahsh kiihkihcimaamahkaatentamook ekii'ihkitowaatc: "Kaanaka awekwen entinoowikwen wa'a inini? Awaac kaye nootin, saaka'ikan kaye ehpisintaakotc!"
40008028	Ciisahs tahsh ahpii kaahpi​takohshink i'imaa Kaatara (Gadara) ahkiink akaamink okii'nakishkaakoo' niishin ininiwa' ekii'onciinitc i'imaa kaaishitaanitc na'initiiwikamikonk e'ayaanikin kaashi​wiimpahkamikaanikin. I'i tahsh kaa'ahpiihci​kohtaanentaakosinitc ininiwa' kaawiin awiya kii'ishaahsii i'imaa ciikaya'ii, aaniihsh maciahcaahkwa' okiih​kikishkaakoni.
40008029	Miitahsh kaa'ishipiipaakiwaatc: "Aaniin waahtootawiyaank kiin Kishemanitoo oKosihsan! Mii na 'i aasha ewiih​kakwaataki'iyaank cipwaa ocihcihsek ahpii kaawiih​kakwaatakihtooyaank?"
40008030	Kaawiin aahpici waahsa i'imaa kiihtashi​wiihsiniwak ekiih​paahtiinowaatc koohkoohshak.
40008031	Iki tahsh maciahcaahkwak okii'inaawaan: "Kiishpin wiih​saakicinisha'ohshiyaank i'imaa ishi​piintikenisha'ohshinaam koohkoohshihkaank."
40008032	Ciisahs tahsh okii'inaa': "Maacaak." Miitahsh kaa'ishi​saaka'aminitc, ekii'awi​piintikeshkawaanitc i'i koohkoohsha'. Shemaak tahsh kahkina kaaohkwenonitc koohkoohsha' kii'maaciipa'itiwa' eshi​kiishkaamatinaanik ekiih​kahkaciwe pahkopiipahtoonitc i'imaa saaka'ikaniink, kahkina tahsh kii'nihsaapaawewa'.
40008033	Kaakiih​kanawenimaawaatc itahsh i'i koohkoohsha' kiihtapasiiwak. Ootenaank kii'ishaawak ekiih​caakitipaacimowaatc aaniin kaa'inahkamikaninik. Okiih​tipaacimaawaa' kaye aaniin kaa'ishihsenitc i'i ininiwa' kaakiih​kikishkaakonihpan maciahcaahkwa'.
40008034	Kahkina tahsh i'imaa kaakii'onciiwaatc ootenaank okiihpianta​nakishkawaawaan Ciisahsoon. Ahpii tahsh kaawaapamaawaatc, okii'antawenimaawaan inkoci 'imaa cionci-ishaanitc otahkiimiwaank.
40009001	Ciisahs tahsh kiihpoosi ciimaanink akaamink ekii'ishaatc ekiih​kiiwetc kaakii'onciitc ootenaank.
40009002	Kiihpiitamawaa tahsh peshik ininiwan ekaa ekiih​pimohsehsinik, ekii'mihcipimihshininitc nipewinink. Ahpii tahsh Ciisahs ekii'waapantamawaatc aaniin ehpiihci​tepweyentaminitc iniweniwa' kaapiinikonitc, okii'inaan ini kaa-aahkosinitc: "Mashkawentan, niicii! Kimacitootamowinan poonencikaatewan."
40009003	Aaninta tahsh iki kaakii'ayaawaatc i'imaa kaakihkino'amaakewaatc Onahshowewin, kii'ayinentamook: "Wa'a inini opaahpinenimaan Kishemanitoon!"
40009004	Ciisahs okiih​kihkenimaa' aaniin enentaminitc. Miitahsh kaa'inaatc: "Wekonen noociko wenci-inentamek?
40009005	Aaniin i'iwe kewentahkipan ci-ihkitoyaampaan? 'Poonencikaatewan kimacitootamowinan,' maakishaa kaye ci-ihkitoyaampaan: 'Pasikwiin cipimohseyan'?
40009006	Ciwaapantamek itahsh e'ayaatc mashkawisiiwin a'a Inini oKosihsan o'omaa ahkiink cipoonentamaakenitc ini macitootamowinan," miitahsh kaa'inaatc ini kaa-aahkosinitc: "Pasikwiin, otaahpinan kinipewin, kiiwen!" okii'inaan.
40009007	A'a tahsh inini kiihpasikwii shemaak ekiih​kiiwetc.
40009008	Iki tahsh i'imaa kaamaamawenowaatc ahpii kaa'waapantamowaatc kaakii'inahkamikaninik, aahpici kiihsekisiwak, ekii'miikwehciwenimaawaatc Kishemanitoon kaamiinaatc ininiwa' o'o tino kashki'ewisiwin.
40009009	Miitahsh imaa Ciisahs e'anionci​maacaatc, okii'waapamaan ininiwan e'namatapinitc i'imaa kaakiih​tananohkiinitc, Maahtiyo (Matthew) ekii'ishinihkaasonitc. Maahtiyo tahsh kiihtinowi kaamaawantoonaatc tipa'ikewishooniyaan. Ciisahs okii'inaan: "Piminisha'ohshin." Shemaak itahsh kiihpasikwiiwan ekiih​piminisha'okotc.
40009010	Mekwaa tahsh Ciisahs okihkino'amawaakana' kaye e'wiihsiniwaatc i'imaa Maahtiyoon owaahkaa'ikaniniink, kiihpaahtiinowa' kaamaawantoonaanitc taakihs (tax) shooniyaan, kotak kaye kaa-aanawenimimintc, ekii'wiici​wiihsiniimikowaatc.
40009011	Ahpii tahsh Perahsiik (Pharisees) kaa'waapankewaatc okii'inaawaan kihkino'amawaakana': "Wekonen tahsh kikihkino'amaakemiwaa wenci​wiitoohpamaatc i'i tino kaamaawantoonaanitc taakihs shooniyaan, kotak kaye awiya' kaa-aanawenimimintc?"
40009012	Ciisahs ekii'noontawaatc okii'inaa': "Iki ekaa kaa-aahkosihsikwaa kaawiin onantawenimaahsiwaawaan mashkihkiiwininiwan, kaa-aahkosiwaatc ehta.
40009013	Ani​maacaak itahsh cikakwe​kihkentamek wekonen o'o kaaonci-ishipii'ikaatek: 'O'o kaa-antawentamaan i'i cishawenintiyek, kaawiin wiin ehta awahkaanak cinihsekwaa cipakitinikaakeyek.' Kaawiin tahsh wiin ninkii'onci​piishaahsii ciantomakwaa okwayahkwaatisiik, iki hsa ciantomakwaa kaa-aanawenimintwaa."
40009014	Iki kaakiih​piminisha'waawaatc Cwaanan (John) Siika'antaakewininiwan okiih​pinaasihkawaawaan Ciisahsoon ekii'inaawaatc: "Niinawint iki kaye Perahsiik (Pharisees) mooshak nintoonci​anami'emantawii'itisomin. Wekonen tahsh wiinawaa kikihkino'amawaakanak wiihkaa wenci​anami'emantawii'itisohsikwaa?" kii'ihkitowak.
40009015	Ciisahs okii'ishi​nahkwehtawaa': "Minihk iko keayaatc i'imaa a'a inini kaakihciwiitiketc, kitinentaam ina cimaanentaminihpan i'i kaapi​antawaapamikotc? Kaawiin iitok! Ninkotink itahsh taishihseni cimaaciicikaniwitc a'a kaakihciwiitiketc i'imaa kaashi​ayaanitc, miitahsh i'i ahpii kemaanentaminitc cionci​wiihsinihsinik.
40009016	"Awiya ehpakwa'ank kehtepiinsihkawaakanini, kaawiin wiin otaapacihtoohsiin oshki-ishiikinooni. Aaniihsh kiishpin pehkwacihsek i'i pakwa'ikan taakiki​pahkwacihse i'i kehtepiinsihkawaakan. Aanciihke tahsh taamankipakonehse.
40009017	Kaawiin kaye awiya osiikinansiin oshkishoominaapo i'imaa kehteshoominaapowashink. Aaniihsh kiishpin ishihcikehpan taakiih​piikohsewan shoominaapowashan, kaye oshkishoominaapo taakiih​siikihse, ini tahsh shoominaapowashan tanihshiwanaacihcikaatewan. Imaa tahsh oshkishoominaapoowashiink ishipiincisiikinikaate i'i oshkishoominaapo, miitahsh minciniish eshi​minokanawencikaatekin shoominaapo kaye shoominaapowashan."
40009018	Mekwaa tahsh o'o Ciisahs e'ihkitotc, peshik Coowan kaaokimaawentaakosinitc okiih​pinaasihkaakoon ekii'ociciinkwanapiihtaakotc ekii'ikotc: "Nintaanihs kii'ishkwaapimaatisi noonkom. Taka pisaamin cipimaatisitc," okii'ikoon.
40009019	Shemaak itahsh Ciisahs kiihpasikwii ekii'ani​wiiciiwaatc. Okihkino'amawaakana' kaye kii'ishaawa'.
40009020	Peshik itahsh ihkwe mitaahshiniishopipoon ekii'oncikawininik omiskwi, otaanaank okiihpionci​naasihkawaan Ciisahsoon. A'a tahsh ihkwe okiih​saaminamawaan Ciisahsoon kaashi​kiihkeyiikaninik okashkiikiiwinini.
40009021	Aaniihsh kii'itiso: "Kiishpin ehta saaminamowak i'i okashkiikiiwin, mii'i ciminoayaayaan."
40009022	Ciisahs ekiih​kwehkihtaatc okii'waapamaan ekii'inaatc: "Mashkawentan! kitepweyentamowin kiminoayaa'ikon." Shemaak itahsh kii'minoayaa a'a ihkwe.
40009023	Ahpii tahsh Ciisahs ekiih​piintiketc kaaokimaawentaakosinitc owaahkaa'ikaniniink, okii'waapamaa' kaakiih​kitohcikepootaacikenitc awiya' kaye e'mikoshkaacihcikenitc.
40009024	Okii'inaa' itahsh: "Kahkina kaatahshiyek saaka'amok! A'a ihkwesenhs kaawiin nipohsii, mihcinipaa ohsha." Kahkina tahsh okiih​paahpi'ikoo' ekii'maanenimikotc.
40009025	Ekiih​saakicinisha'ontwaa tahsh kahkina, Ciisahs kiihpiintike aanti kaakii'ishi​pimihshininitc ihkwesenhsan, miitahsh kaakii'ishi​otaahpinamawaatc oninciini. Shemaak itahsh kii'wanishkaawan.
40009026	Misiwe tahsh i'imaa ahkiink kii'noontaakaaniwanini o'o kaakii'inahkamikahk.
40009027	Ahpii tahsh Ciisahs kaa'anionci​maacaatc, mekwaa tahsh e'ani​pimohsetc, niishin kaakii'waapihsinik okiih​piminisha'okoo' ekii'ishi​shaakowenitc: "Kiin Tepitink (David) kaaontahkaanesiyan! Kohpaatenimihshinaam!"
40009028	Ahpii tahsh Ciisahs ekii'ani​piintiketc waahkaa'ikanink okiih​pinaasihkaakoo' i'i kaakii'waapihsinik. Miitahsh kaakii'ishi​kakwecimaatc: "Kitepwehtaam ina cikashkihtooyaan o'o ci-ishihcikeyaan?" Miitahsh kaakii'ikotc: "Eha'."
40009029	Ciisahs tahsh okiih​saaminaa' oshkiinshikoniink ekii'inaatc: "Taishinaakwan aaniin kaaishi​tepweyentamek."
40009030	Shemaak itahsh kii'waapiwa'. Aahpici tahsh okii'ayaankwaamimaa' ekii'inaatc: "Keko wiin wiintamawaahkekwaanik awiyak."
40009031	Pisaan itahsh iko mii'i kaa'ishi​papaa​tipaacimikotc i'imaa misiwe ahkiink.
40009032	Ahpii tahsh kaa'ani​maacaanitc i'i ininiwa' kaakii'waapi'aatc, awiyak okiih​piitamawaawaan Ciisahsoon peshik ininiwan kaakiikitohsinik, aaniihsh okiih​kikishkaakoni maciahcaahkwan.
40009033	Ahpii tahsh kaa'ishkwaa​saakiciwepinikaniwitc a'a maciahcaahk, shemaak tahsh kiihkakito a'a inini. Kahkina awiyak kiihkihcimaamahkaatentamook. "Kaawiin wiihkaa waapancikaatehsinoon kekoon ci-ishinaakwahk o'omaa Isriyalihkaank (Israel)!" kii'ihkitowak.
40009034	Perahsiik (Pharisees) tahsh wiinawaa kii'ihkitowak: "Kihciokimaa​maciahcaahkwan ohsha omiinikoon mashkawisiiwin kaaonci​kashki'aatc ehsaakiciwepinaatc i'i maciahcaahkwa'."
40009035	Misiwe tahsh Ciisahs kiihpapaa​ishaa ootenawan kaye kaa-ayishitaaniwaninik ekiih​papaakihkino'amaaketc Coowak otanami'ewikamikowaank ekiih​kakiihkwaatank minwaacimowin, i'iwe Kishemanitoo wiipa kaawii'oshihsitootc oTipencikewin. Okii'minoayaa'aa' kaye kahkina kaakii'aahkosinitc aaniiniko kaakii'inaahpinenitc.
40009036	Ekii'waapamaatc itahsh ehpiihci​paahtiinonitc awiya', aahpici okiih​kihcikoohpaatenimaa'. Aaniihsh kii'mikoshkaaci'aawa', kiihpwaanawihcikewa' kaye, taapishkoo maanahcaanihshak kaa-ayaawaahsikwaa kaakanawenimikowaatc.
40009037	Miitahsh kaakii'onci​kanoonaatc okihkino'amawaakana': "Inashke paahtiinat kemanishikaatek. Aahpici tahsh pankiiwiwak kaamooshakinikewaatc.
40009038	Kakwecimihk itahsh Kishemanitoo kaatipentank manishikewin ci-ishinisha'waatc keyaapi otanohkii'aakana' kemooshakinaminitc kemanishikaatenikin," okii'inaa'.
40010001	Ciisahs tahsh okii'antomaa' i'i kaamitaahshiniishinitc okihkino'amawaakana' ekii'miinaatc kashki'ewisiwin cisaakiciwepinaanitc maciahcaahkwa', ciminoayaa'aanitc kaye awiya' aaniin iko kaa'inaahpinenitc.
40010002	Miitahsh o'o kaa'ishinihkaasonitc iniweniwa' mitaahshiniishin otishinisha'waakana': a'awe nihtam, Saaiman (Simon) kaakii'oshinihkaanintc Piitar (Peter), kaye wiicihkiwensiwan Entaroon (Andrew), shikwa Ciimis (James) kaye wiicihkiwensiwan Cwaanan (John) kaakii'otetewaatc Sepatiin (Zebedee).
40010003	Shikwa Pilap (Philip) kaye Paarhtaalamiyo (Bartholomew), shikwa Twaamahs (Thomas), kaye Maahtiyo (Matthew) kaakiih​tipa'ike'iwetc, shikwa Ciimis (James) kaakii'otetetc Aalpiyahsan (Alphaeus), kaye Taatiyahs (Thaddeus).
40010004	Shikwa Saaiman (Simon) mii 'awe peshik kaawiih​kakwe​aancihsehtootc okimaawiwin kaatinoowitc. Kaye Cootahs Iskeriyat (Judas Iscariot) kaawii'mamishi'aatc Ciisahsoon.
40010005	Ciisahs okii'maacinisha'waa' i'i kaamitaahshiniishinitc o'o ekii'inaatc: "Keko wiin ishaahkek kaainamok kaaCoowiwihsikwaa kaaishi​ayaawaatc, i'imaa kaye kaaishi​ootenawi'itiwaatc Sameriyaawininiwak (Samaritans).
40010006	I'imaa tahsh ehta ishaak, Isriyalininiwak (Israel) kaashi​ayaawaatc, taapishkoo maanahcaanihshak kaawanihshinowaatc kaaishinaakosiwaatc.
40010007	Maacaak itahsh cishi​wiintamaakeyek o'o ihkitowin: 'Asha pehshonaakwan Kishemanitoo ewii'oshihsitootc oTipencikewin.'
40010008	Minoayaa'ihkok otaahkosiik, pimaaci'ihkok kaanipowaatc, minoayaa'ihkok kaaomikiiwaahpinewaatc, saakiciwepinihkok maciahcaahkwak. Kaawiin kikiih​tipa'ansiim kaakii'miinikooyek: miihsh i'i peshikwan ishi​miikiwek.
40010009	Keko wiin kipiintaahsoniwaank ishi​maaciinaahkek osaawishooniyaa, waapaapihko​shooniyaa kaye, keko kaye maaciinaahkek pankii kaainakinsotc osaawaapihko​shooniyaa.
40010010	Keko wiin kaye maaciitoohkek mashkimot, kotak papakiwayaan, kotak mahkisinan, sahka'onaahk kaye. Aaniihsh otanohkii taamiinaa aaniin eshi​noontehsetc.
40010011	"Ahpii anitakohshinek weti ootenaank komaa kaye taawinink, nanaantawaapamihk awiya keinaatisitc kepiintikaninek. Miitahsh i'imaa keayaayek paamaa ocihcihsek cini​maacaayek.
40010012	Ahpii tahsh piintikanikooyek i'imaa waahkaa'ikanink, miitahsh keihkitoyek: 'Pisaanisiwin kikawiiciiwikom.'
40010013	Kiishpin tahsh minowiiciiwinekwaa i'imaa kaa-ayaawaatc waahkaa'ikanink, i'imaa ishinakatamok i'iwe kaakii'ihkitoyek kiipi​piintikeyek. Kiishpin tahsh inaatisihsikwaa i'imaa waahkaa'ikanink, kiiwe​otaahpinamok i'iwe kaakii'ihkitoyek: 'Pisaanisiwin kikawiiciiwikom.'
40010014	Kiishpin tahsh piintikanikoohsiwek, pisintaakoohsiwek kaye i'imaa ootenaank, komaa kaye taawinink, miitahsh ishi​paahpaawisitehshimoonok, cini​maacaayek.
40010015	Nawac niipiwa' oka​inaahkonaa' Kishemanitoo i'imaa kaa-ayaanitc ootenaank, ahpiihc wiin i'imaa kaakii'ayaanitc Swaatamiink (Sodom), Kamwaara (Gomorrah) ootenaank kaye."
40010016	"Pisintawihshik! O'o kaaishinisha'onakook, mii'i eshinaakosiyek taapishkoo kenaatamaatisohsikwaa maanahcaanihshak kaaishaawaatc mekwe ma'iinkanihkaank. Kaa-ahpiihci​ayaankwaamisitc itahsh kinepik mii'i nahke ishi​ayaankwaamisik; kaa-ahpiihci​noohkaatisitc a'a omiimiinhs, mii'i ahpiihci​noohkaatisik.
40010017	Ayaankwaamisik! Ayaawak ohsha ininiwak ketahkoninekwaa keishiwininekwaa kaye tipaahkonikewikamikonk, kikapahpahshanshe'okowaak kaye otanami'ewikamikowaank.
40010018	Niin ehtipeniminakook kikaonci-ishiwinikoom aanti keishi​tipaahkoninekwaa iki kaaokimaawentaakosiwaatc, kihciokimaak kaye, ciwiintamawekwaa i'i minwaacimowin iki kaakiih​piininekwaa kaye iki kaaCoowiwihsikwaa.
40010019	Keko wiin wawaanentankek aaniin keihkitoyek, aaniin kaye mayaa keihkitoyek. Kika​miinikoom ohsha aaniin keihkitoyek ahpii ocihcihsek.
40010020	Kaawiin tahsh kiinawaa kaakiikitoyek, ini hsa kiTetewaa otAhcaahkwan kikawiici'ikowaa aaniin keihkitoyek.
40010021	"Ininiwak kaye pisaaniko tamiikiwewak wiicihkiwewaa' cinihsimintc. Otetemaak kaye mii peshikwan ketootawaawaatc oniicaanihsiwaa'. Apinoonciishak kaye oka​shiinkenimaawaa' oniiki'ikowaa', oka​pakitinaawaa' kaye pisaaniko cinihsimintc.
40010022	Kahkina awiyak kikashiinkenimikowaak niin onci ehtipeniminakook. A'a tahsh kemashkawentank ehpakiciihsik, piinihsh weti kahkina kekoon kii-ishkwaahsenik, mii 'awe kepimaaci'intc.
40010023	Kakwaataki'ikooyek kaye i'imaa peshik ootenaank, pahkaan ootenaank ahpa'iwek. Kitishi​wiintamawininim, kaawiin kikatekiishihtoohsiim kitanohkiiwiniwaa i'imaa ootenaahkaank Isriyalihkaank (Israel), mii aasha citakohshininitc Inini oKosihsan.
40010024	"A'a kihkino'amawaakan kaawiin awahshime ahpiihtentaakosihsii kaa-ahpiihtentaakosinitc ini kaakihkino'amaakotc. A'a kaye kaapamiihtaaketc kaawiin awahshime ahpiihtentaakosihsii kaa-ahpiihtentaakosinitc ini otookimaaman.
40010025	Miitahsh i'i teminihk ci-inentankipan ci-ishi​ayaatc a'a kihkino'amawaakan kaaishi​ayaanitc kaakihkino'amaakotc, a'a kaye kaapamiihtaaketc ci-ishi​ayaatc kaaishi​ayaanitc ini otookimaaman. Kiishpin maciaya'aa Pi'elsipol (Beelzebul) ishinihkaacikaniwitc a'a kaaniikaanishkank i'i taawin, awahshime tahsh takihci-ishinihkaacikaniwiwa' kaaniikaanishkawaatc."
40010026	"Keko wiin kohsaahkekwaanik ininiwak. I'i tahsh kaa-akwana'ikaatek piinihsh tani​mohshehsin. Kahkina kaye kekoon kaakiimootentaakwahk misiwe takihkencikaate.
40010027	Wekonen kaawiintamawinakook ehtipihkahk, tipaatotamok mekwaa ehkiishikahk. Wekonen kaye kaakiimoocinoontamek, wakiciwaahkaa'ikanihkaank kikaonci​kishiiwewiintamaakem.
40010028	Keko tahsh wiin kohsaahkekwaanik iki kaanihtoowaatc wiiyawimaani, kaapwaanawi'aawaatc tahsh cinihsaawaatc ini ahcaahkomaan. A'a tahsh kohsihk Kishemanitoo kaakashkihtootc cinihshiwanaacihtootc wiiyawini kaye kaakashki'aatc cinihshiwanaaci'aatc ahcaahkomaan i'imaa maci-ishkotenk.
40010029	Kiishpin peshik piiwaapihkoonhs ayaawatc, niishin miskominihkehsiwak kitaatetipa'waak. Mihsawaa piko peshik miskominihkehsi kiipankihshink mihtahkamikaank, kiTetewaa ohsha okihkenimaan.
40010030	Kiinawaa tahsh wiin, kaatahsopeshikwahkin kiinisihsiwaan kahkina kihkencikaatewan.
40010031	Keko tahsh kiinawaa sekisihkek, nawac kiinawaa kikihci-inentaakosim ahpiihc wiin miskominihkehsiwak."
40010032	"A'awe hsa kewiinshitc ehpiminisha'otc enaahsamiinitc awiya', mii'i keniin ninka​wiinaa ehtipenimak enaahsamiinitc ninTeten kihcikiishikonk kaa-ayaanitc.
40010033	A'a tahsh wiin keihkitotc ehpiminisha'ohsik enaahsamiinitc awiya', miitahsh keniin peshikwan keinak ehtipenimaahsiwak 'imaa enaahsamiinitc ninTeten kihcikiishikonk kaa-ayaanitc."
40010034	"Keko wiin inentankek ciminowiiciintiwaatc awiyak ci-ishi'akwaa kaakii'onci​piishaayaan o'omaa ahkiink. Kaawiin wiin minowiiciintiwin ninkiih​piitoohsiin, i'i hsa miikaatiwin.
40010035	Kaakii'onci​piishaayaan, a'a inini cionci​maanenimaatc ini oteten, otaanihsimaa kaye cionci​maanenimaatc omaamaan, ohshimihsimaa kaye cionci​maanenimaatc osikohsan.
40010036	Inini tahsh maawac keshiinkenimikotc i'imaa taonciiwa' kaashitaatc.
40010037	"Awenen nawac kesaaki'aatc ini oteten komaa kaye omaamaan ahpiihc niin kaaishi​saaki'itc, kaawiin teahpiihtentaakosihsii cipiminisha'otc. Awenen kaye nawac kesaaki'aatc ini okosihsan komaa kaye otaanihsan ahpiihc niin kaaishi​saaki'itc, kaawiin teahpiihtentaakosihsii cipiminisha'otc.
40010038	Awenen kaye ekaa kepimiwinaahsik otaashiteyaahtikoman, kaapiminisha'ohsik kaye, kaawiin tateahpiihtentaakosihsii cipiminisha'otc.
40010039	A'a tahsh kemanaawanihtootc opimaatisiwin, aanciko kaawiin tatepinamaasohsii tepwe keonci​pimaatisitc. A'a tahsh kepakitinank opimaatisiwin niin onci, tatepinamaaso tepwe keonci​pimaatisitc."
40010040	"Awenen iko kaapiintikanihk, nimpiintikanik. Awenen iko kaapiintikashitc opiintikanaan ini kaakiih​piicinisha'omitc.
40010041	Awenen iko kaapiintikanaatc ini Kishemanitoo otipaacimowininiiman aaniihsh ehkanoocikehtamawaanitc Kishemanitoon, kewiin hsa tatako​tipa'amawaa. Awenen iko kaapiintikanaatc kaakwayahko​pimaatisinitc aaniihsh ehkwayahko​pimaatisinitc, kewiin hsa tatako​tipa'amawaa.
40010042	Maamihkawihk itahsh o'o! Awenen iko kemina'aatc tahkipiini ini peshik kaapiminisha'omitc mihsawaa ko pankii kaa-ahpiihtentaakosinitc, e'onci​mina'aatc ehpiminisha'omitc, kekeht iko kewiin tatipa'amaakoowisi."
40011001	Ahpii tahsh Ciisahs kaa'ishkwaakanoonaatc okihkino'amawaakana', kii'ani​maacaa ehpapaa​kihkino'amaaketc, ehpapaa​wiintamaaketc kaye otipaacimowin i'imaa pepahkaan ootenaahkaank.
40011002	Cwaan (John) Siika'antaakewinini tahsh kipaahkwa'otiiwikamikonk ekii'ayaatc, ekii'noontank aaniin enanohkiinitc ini Christan, okii'ishinisha'waa' okihkino'amawaakana' kaaishi​ayaanitc,
40011003	ekii'inaawaatc Ciisahsoon: "Kiin ina Cwaan kaakiih​tipaacimaatc ewiih​takohshininitc, komaa kaye kotak ninka​pii'aanaan?"
40011004	Ciisahs tahsh okii'inaa': "Maacaak, kiiwek, wiintamawihk Cwaan wekonen kaanoontamek, kaawaapantamek kaye.
40011005	Iki kaawaapihsikwaa e'waapiwaatc, kaapimohsehsikwaa ehpimohsewaatc, kaaomikiiwaahpinewaatc ekii'minoayaa'intwaa, kaanoontansikwaa e'noontamowaatc, kaanipowaatc ehpimaaci'intwaa, iki kaye kaakitimaakisiwaatc e'wiintamawintwaa minwaacimowin.
40011006	Aahpici taminwentam a'a wiihkaa kepooni​tepweyenimihsik."
40011007	Cwaan itahsh kaa'ani​maacaanitc okihkino'amawaakana', Ciisahs okiih​kanoonaa' kaamaamawenonitc ekiih​tashimaatc ini Cwaanan: "Ahpii kii'antawaapamek a'a Cwaan weti pikwatahkamik, wekonen nika​waapantaamin kaa'inentamek? Mashkohsiiw na ciwewepaahsink?
40011008	Wekonehsh kaa'antawaapantamek? Awiya na ciminohkonayetc kikii'antawaapamaawaa? Iki kaaminohkonayewaatc i'imaa ayaawak kihciokimaa' kaashi​ayaanitc.
40011009	Wekonen tahsh kaa'antawaapantamek? Kishemanitoo na otipaacimowininiiman? Tepwe kitinininim, mii 'awe tino inini kaakii'antawaapamek! A'a tahsh Cwaan nawac kihci-inentaakosi ahpiihc wiin kotak tipaacimowininiwa' kaakanoocikehtamawaanitc Kishemanitoon.
40011010	I'iwe tahsh kaa'ishipii'ikaatek: 'Kishemanitoo ihkito, Mii 'awe kaapimiwitootc nintipaacimowin, ninka​niikaaninisha'waa cioshiihtaahtamawihk aanti keishaawatc.' Cwaan tahsh a'awe kaatashimintc.
40011011	Maamihkawihk o'o! Cwaan Siika'antaakewinini nawac kihci-inentaakosi ahpiihc wiin minihk ininiwa' kaakiih​pipimaatisinitc. Shaakooc itahsh awenen iko pankii kaa-ahpiihtentaakositc i'imaa Kishemanitoon oTipencikewininiink, nawac ishpentaakosi ahpiihc wiin Cwaanan.
40011012	I'i tahsh ahpii Cwaan kaakii'maacii​wiintamaaketc otipaacimowin piinihsh o'o ishi ahpii noonkom kaakiishikahk, ehpiihciiwaatc awiyak ishikakwe​piintikewak Kishemanitoon oTipencikewininiink, kaamashkawihcikewaatc kaye otootaahpinaanaawaa.
40011013	Kahkina Kishemanitoo otipaacimowininiima', Moosihs (Moses) otOonahshowewin kaye okii'niikaanitipaatotaanaawaa keishihsenik, piinihsh Cwaan kiitakohshink.
40011014	Kiishpin tahsh wiihtepwehtamek kaakii'ihkitowaahpan, miihsa Cwaan a'a Ilaaica (Elijah) kaakii'wiinsotc ewiih​takohshink.
40011015	Pisintamok kiinawaa kaaohtawakaayek!
40011016	"Aaniihsh keishi​naapinaako'akwaa okoweniwak noonkom kaapimaatisiwaatc? Mii taapishkoo apinoonciishak kaa-ayoohkwapiwaatc i'imaa akwaciink kaatanataawenk, ehshaakowaanaawaatc kaawiiciiwaawaatc e'otaminowaatc:
40011017	'Nintaanakii'inwewemohcike​pootaacikemin ciniimiyek, kaawiin hsa naa kikii'niimihsiim. Nintaanakii'ina'aamin kaye na'inikenikamonan, kaawiin hsa naa kikii'mawihsiim.'
40011018	Cwaan tahsh kiihtakohshin, kii'mantawi​anami'aa, kaawiin kaye kii'minihkwehsii shoominaapo. Miitahsh kaaicikaniwitc 'Maciahcaahkwan okikishkawaan.'
40011019	Inini oKosihsan itahsh kiihtakohshin, kii'wiihsini, kii'minihkwe kaye, miitahsh kaa'icikaniwitc: 'Kaashakeshki, minihkweshki, osaakiwiiciiwaa' taakihs (tax) kaatipa'ike'iwenitc, i'i kaye kotak kaa-aanawenimimintc.' Shaakooc itahsh awiya peminisha'ank Kishemanitoon okakiihtaawentamowinini, piciinak tanipehtenaakwanini tepwe i'i ehtinowaninik ahpii kota aninaakwaninik wekonen i'imaa otishihcikewinink wencihsenik."
40011020	Imaa tahsh kaashi​ootenaawankin nawac kaakiihtashi​maamahkaacihciketc kaawiin kii'nehpici​kwehkaatisihsiiwa' awiya', miitahsh kaakii'onci​kihcinooci'aatc, o'o ekii'inaatc:
40011021	"Kiinawaa Kwaraasin (Chorazin) kaa-ayaayek kikaocaanimisim! Kekiinawaa kikaocaanimisim Pehseta (Bethsaida) kaa-ayaayek! Kiishpin ini kaa'waapantamek maamahkaacihcikewinan kiinaakohcikaatekopanenan i'imaa ootenaank Tayarink (Tyre), Saaitanink (Sidon) kaye, aasha mewisha otaakiih​pihsihkaanaawaa kaa-ahsapiwekaninikin kaye mewisha otaakiih​piiwiwepinaanaawaa piinkwiini ohtikwaaniwaank cinaakohtoowaatc kaakiih​kwehkaatisiwaatc.
40011022	Maamihkawik itahsh o'o: Ahpii tipaahkonikewikiishikahk, Kishemanitoo nawac oka​koohpaasinawaa' i'i Tayarink, Saaitanink kaye kaaishi​ayaanitc ahpiihc kiinawaa.
40011023	Kiinawaa tahsh Kaparniyamiink (Capernaum) kaa-ayaayek! Kikii'inentaam ina ewii'ishpenintisoyek kihcikiishikonk inahke maawac cikihci-inentaakwahk kitootenaamiwaa? Weti onipook kaashi​ayaawaatc kikaishiwepinikoom! Kiishpin naakohcikaatekopanenan ini maamahkaacihcikewinan i'imaa Swaatamiink (Sodom) taapishkoo kaashi​waapantamek, keyaapi Swaatam taakii'ayaa noonkom.
40011024	Maamihkawik itahsh o'o! Ahpii tipaahkonikewikiishikahk, Kishemanitoo nawac oka​koohpaasinawaa' Swaatamiink kaakii'ayaanitc ahpiihc kiinawaa Kaparniyamiink kaa-ayaayek."
40011025	Amiitahsh i'i ahpii Ciisahs kii'ihkito: "NinTete! Kiin kaatipentaman kiishik, ahki kaye, kinanaahkomin aaniihsh kaawiin kikiih​kihkentamoonaahsiik ono kekoonan ikiweniwak kaakakiihtaawentamowaatc kaakihkentaahsowaatc kaye, iki tahsh wiin aahpici kaakihkentansikwaa kekoonini kikii'waapanta'aak.
40011026	Aaniihsh kiin ninTete, mii 'owe maawac eshi​minwaapantaman."
40011027	Miitahsh kaa'ani-ihkitotc: "NinTete tahsh kahkina kekoonini nikii'miinik. Kaawiin awiya okihkenimaahsiin ini oKosihsimaan, mii ehta a'a Kaaoyoohsimintc. Kaawiin kaye awiya okihkenimaahsiin ini Kaaoyoohsimimintc, mii ehta a'a oKosihsimaa. I'i tahsh ehta kaye kaainentank oKosihsimaa cikihkentamoonaatc.
40011028	"Pinaasihkawihshik kahkina kiinawaa kaa-ayehkosiyek, ehpwaawaneyek kaye, kikamiinininim itahsh anwepiwin.
40011029	Otaahpinamok, pihsihkamok nintahpihkanaahtik kihkinawaapamihshik, aaniihsh ninoohkaatis, nintapahsenim kaye. Kika​mihkaanaawaa tahsh anwepiwin.
40011030	I'i tahsh ahpihkanaahtik kemiininakook aahpici kikaminowane'ikom, niin kepimiwane'inakook aahpici tanaankan," kii'ihkito.
40012001	Ninkotink itahsh e'ani-ishihsenik, Ciisahs okihkino'amawaakana' kaye ehpimohsewaatc i'imaa pahkweshikani​kihtikaanink okii'maaci​ociihshipitooni pahkweshikani​mashkohsiwan ekii'onci​wiihsininitc, aaniihsh kii'noonteskatewa' i'i ahpii. Kii'Anwepiiwi​kiishikanini tahsh.
40012002	Ahpii tahsh Perahsiik (Pharisees) kaawaapankewaatc okii'inaawaan Ciisahsoon: "Inashke kikihkino'amawaakanak opiikonaanaawaa Onahshowewin, aaniihsh Anwepiiwi​kiishikan noonkom."
40012003	Ciisahs tahsh okii'inaa': "Kaawiin ina wiihkaa kitanamihtoohsiim aaniin Tepit (David) kaakii'ishihciketc i'i kaye kaakii'wiiciiwikotc ahpii ewii​wiihsiniwaatc?
40012004	Ekiih​piintiketc i'imaa pakwaanekamikonk Kishemanitoon kaaishianami'ehtawimintc, ekii'amwaawaatc pahkweshikana' kaakii'miinimintipan ini Kishemanitoon, aanawiin ekiih​piikonamowaatc Onahshowewinini. Aaniihsh anami'ewikimaak ehta kiihpakitinaawak ciamwaawaahpan i'i pahkweshikana'.
40012005	Kaawiin ina kitanamihtoohsiim Moosihs (Moses) otOonahshowewin e'ishipii'ikaatenik, anami'ewikimaak ehpiikonamowaatc Anwepiiwi​kiishikani Onahshowewin i'imaa Kihcianami'ewikamikonk entahso Anwepiiwi​kiishikaninik, shikwa tahsh kaawiin kekoon inaahkonikaniwihsiiwak.
40012006	Kiwiintamawininim, kekoon o'omaa ayaa nawac ehkihci-inentaakwahk ahpiihc wiin i'iwe Kihcianami'ewikamik.
40012007	O'o aaniihsh ishipii'ikaate: 'Kaawiin iki awahkaanak cipakitinaahswaaniwiwaatc ninantawenimaahsiik, i'i tahsh kaa-antawentamaan, ciminotootaakeyekipan.' Kiishpin kihkentamekipan aaniin o'o ehkitoomakahk, kaawiin kitaa​maci-inaahsiwaawaak iki kekoon kaakii'ishi​mamaashiihsikwaa.
40012008	Inini oKosihsan ohsha otipentaan kaa-Anwepiiwi​kiishikaninik."
40012009	Ciisahs kii'anionci​maacaa ekii'ani​piintiketc i'imaa anami'ewikamikonk.
40012010	Inini tahsh i'imaa kii'ayaa ekiih​shiikoshkaanik oninc. Kii'ayaawak kaye ininiwak ekii'mihsawentamowaatc ewii​anaamimaawaatc Ciisahsoon cimacitootaminitc. Miitahsh kaakii'inaawaatc: "Mii na 'i cipiikonikaatekipan kitOonahshowewininaan kiishpin awiya minoayaa'intc e'Anwepiiwi​kiishikaninik?"
40012011	Ciisahs tahsh kii'ishi​nahkwehtam: "Kiishpin awiya piintaanihkaanehsenitc, pwaanawi'onitc omaanahcaanihshiman e'Anwepiiwi​kiishikaninik, kaawiin ina otaatepinaahsiin cikitaanihkaanepinaatc?
40012012	Inini tahsh nawac ishpentaakosi ahpiihc wiin a'a maanahcaanihsh! Miitahsh pisaaniko Onahshowewinink eshi​pakitinikaatek ciwiici'intc awiya Anwepiiwi​kiishikaninik."
40012013	Miitahsh kaa'inaatc ini ininiwan: "Niiminihkenin!" Shemaak itahsh kii'niiminihkeniwan. Miitahsh kaa'ishi​minoayaanitc oninciiniink taapishkoo i'i peshik kotak oninciini.
40012014	Perahsiik (Pharisees) itahsh kii'ani​maacaawak ekii'naanaakatawentamowaatc aaniin kekii'ishi​nihsaawaatc Ciisahsoon.
40012015	Ciisahs tahsh okiih​kihkentaan. Miihsh i'i kaa'ishi​maacaatc. Aahpici kaye kiihpaahtiinowa' kaakiih​piminisha'okotc. Okii'minoayaa'aa' kaye kahkina otaahkosii'.
40012016	Miitahsh kaa'inaatc awiya' citipaacimikohsik.
40012017	Mii'iwe kaakii'onci​tootank, ci-ishihsenik mayaa piko Kishemanitoon kaakii'ihkitonikopanen, Aaiseyawan (Isaiah) ekii'aapaci'aanikopanen kaakiih​kanootamaakonitc.
40012018	"Mii a'awe nintAnohkii'aakan, kaakii'onenimak, mii 'awe kaasaaki'ak kaaminwentamo'itc. Ninka​pakitinamawaa nintAhcaahkwan, oka​wiintamawaa' nintinaahkonikewin kahkina entahswewaanakisinitc awiya'.
40012019	Kaawiin takakwe shaakoosohtaakosihsii, kaawiin kaye tapiipaakihsii, kaawiin kaye takishiiwehsii cimaamiihkwaanitisotc i'imaa miihkanaahkaank.
40012020	I'i kaye kaapoohkoshkaanik mashkohsiiwaahtik kaawiin awahshime oka​piikonansiin, waahsahkonencikaneyaapiini kaye kaani​aahtawenik kaawiin oka-aahtawe'ansiin. Kaawiin tapakiciihsii paamaa kiikashkihtootc kwayahk inaahkonikewin misiwe ciayaanik.
40012021	Kahkina tahsh entahswewaanakisiwaatc kaapimaatisiwaatc oka-ahpenimonotawaawaan."
40012022	Ciisahs tahsh kiihpiitamawaa peshik awiyan e'waapihsinik, ehkiikitohsinik, aaniihsh okiih​kikishkaakoni maciahcaahkoni. Shemaak itahsh okii'minoayaa'aan. Miitahsh kaa'ishi​waapinitc, ekiih​kiikitonitc kaye.
40012023	Aahpici tahsh kiihkihci​maamahkaatentamook ehkihcipaahtiinowaatc awiyak, ekii'ihkitowaatc: "Koonike mii wa'a Tepitink (David) kaaontahkaanesitc?"
40012024	Perahsiik (Pharisees) tahsh ekii'noontamowaatc kii'ihkitowak: "Kihciokimaa maciahcaahkwan Pi'elsipoloon (Beelzebul) ohsha omiinikoon mashkawisiiwin cisaakiciwepinaatc maciahcaahkwa'."
40012025	Ciisahs okiih​kihkenimaa' aan enentaminitc. Miitahsh kaa'inaatc: "Kiishpin hsa tipencikewinink awiyak kaa-ayaawaatc wiihpepahkaanihtoowaatc cimiikaatiwaatc, aahpici wiipa tanihshiwanaatanini i'i tipencikewin. Kiishpin kaye ootena komaa kaye taawin pepahkaani'itisoomakahkin, maamiikaatinaaniwank kaye, aahpici wiipa tanihshiwanaatanoon.
40012026	Kiishpin Setan (Satan) kaatashiokimaawitc maamiikaatinaaniwaninik, aahpici wiipa tapankihsinini.
40012027	Kitishim itahsh kaye e'miishitc Pi'elsipoloon mashkawisiiwin kaaonci​saakiciwepinimak maciahcaahkwa'. Aanti tahsh kiinawaa wentinamowaatc iki kaapiminisha'onekwaa mashkawisiiwin cisaakiciwepinaawaatc maciahcaahkwa'? Iki hsa kaapiminisha'onekwaa onaakohtoonaawaa kiinawaa anihshaa e'ishiyek.
40012028	Kishemanitoo otAhcaahkwan ohsha niin kaamiishimitc mashkawisiiwin cisaakiciwepinimak i'i maciahcaahkwa'. Miitahsh o'omaa eshinaakwahk Kishemanitoo oTipencikewin aasha ekii'naasihkaakoyek.
40012029	Kaawiin kaye awiya otaakashkihtoohsiin cipiintiketc cikii​mahkamaatc otaya'iimini owaahkaa'ikaniniink ini kaamashkawisiinitc ininiwan. Pinamaa ehta tahkopinaatc ini ininiwan mii'i paamaa cikashkihtoohpan cikii​mahkamaatc otaya'iimini owaahkaa'ikaniniink.
40012030	Awenen ihsa kaawiiciiwihsik mii'i eshinaakositc e'nishkenimitc, awenen kaye kaawiici'ihsik kiimaawantoonikeyaan mii'i eshinaakositc kaaohswewepiniketc.
40012031	Miitahsh kaaonci​wiintamawinakook o'o: aaniiniko inini eshi​maci-ishihciketc, aaniiniko kaye eshi​maci-ihkitotc tapoonentamawaa. Awiya tahsh wiin maci-inaatc Kishemanitoon otAhcaahkoni kaawiin tapoonentamawaahsii.
40012032	Awiya piko kemaci-inaatc ini Inini oKosihsini, tapoonentamawaakaniwi. Awiya tahsh wiin maci-inaatc Kishemanitoon otAhcaahkoni kaawiin tapoonentamawaahsii, kaawiin noonkom tapoonentamawaahsii kaye kaawiin wiihkaa tapoonentamawaahsii."
40012033	"Minomihtik onihtaawikihtoon minoshiiwimiicim. Macimihtik itahsh wiin onihtaawikihtoonan wiihsakiminan. Aaniihsh a'a mihtik aaniin eshi​nihtaawikihciketc onci​kihkencikaniwi awenen ehtinowaahtikowitc.
40012034	Kiinawaa kinepikook! Aaniin itahsh kwayahk keonci-ihkitoyekipan e'maci-ininiiwiyek. Aaniihsh awiya kaaishi​mooshkinenik ote' ishikiikito.
40012035	Kwayahk inini otooncipiitoonan kwayahk kekoonan i'imaa kaaishi​kanawenciketc ote'ink, kaye a'a maci-inini otooncipiitoonan macikekoonan i'imaa kaaishi​kanawenciketc ote'ink.
40012036	Kiwiintamawininim, awiya kaatahso​ishikiishwetc, mihsawaa ko tepinaahk e'ishikiishwetc tatakwakintamawaa ahpii tipaahkonikewikiishikaninik.
40012037	Kitihkitowinan ohsha ta-aapatanoon ahpii wiihtipaahkonikooyan. Komaa kaye kitihkitowinink kikaonci-ikoo ehkwayahkwaatisiyan, komaa kaye kitihkitowinink kikaonci-ikoo ekaa ehkwayahkwaatisihsiwan."
40012038	Iki tahsh onahshowewi kihkino'amaakewininiwak, Perahsiik (Pharisees) kaye okii'inaawaan: "Okihkino'amaake, kimihsawenimikoo ewii​waapamikooyan cimaamahkaacihcikeyan."
40012039	Ciisahs tahsh kii'ihkito: "Aahpici maci-inahke, anoociko kaye ishipimaatisiwak noonkom kaapimaatisiwaatc, mii ehta ko eshihcikewaatc e'nanaantawaapantamowaatc maamahkaacihcikewinan. I'iweni tahsh ehta maamahkaacihcikewin kewaapantamowaatc, taapishkoo Coona (Jonah) kaakii'ishi​maamahkaacihsetc.
40012040	Coona kaakiih​piinsotc kihcikiikooyan omihsataaniink nihsokiishik (3) nihsotipihk kaye, mii taapishkoo Inini oKosihsan nihsokiishik nihsotipihk kaye keishi​ayaanitc anaamahkamik.
40012041	Ahpii tahsh tipaahkonikewikiishikahk, Ninipe (Nineveh) ootenaank kaakiih​taawaatc awiyak tapasikwiiwak cianaamiminekwaa, aaniihsh kiihkwehkaatisiwak wiinawaa ahpii ekii'noontawaawaatc Coonawan ehkakiihkwenitc. Kitinininim itahsh, nawac kekoon ehkihci-inentaakwahk ahpiihc wiin Coona o'omaa ayaa.
40012042	Ahpii tahsh tipaahkonikewikiishikahk kihciokimaahkwe shaawanonk kaakii'onciitc tapasikwii cianaamiminek. Aaniihsh wiin waahsa kiihpi-ishaa ewii​noontawaatc Swaalamanan (Solomon) kaakii'ishi​kakiihtaawi​kihkino'amaakenitc. Kiwiintamawininim itahsh nawac ehkihci-inentaakwahk ahpiihc wiin Swaalaman o'omaa ayaa noonkom."
40012043	"Ahpii maciahcaahk kii'onci​saakiciwepinikaniwitc ininiink, mii'i misiwe eshi​papaami​ayaatc pikwatahkamik kaaishi​paahtenik ehkakwe​mihkank aanti keishi​anwepitc, kaawiin tahsh kekoonini omihkansiin.
40012044	Miitahsh ehkitotc: 'Ninka​kiiwe niwaahkaa'ikanink aanti kaakii'onci​saaka'amaan.' Miitahsh eshi​kiiwetc e'mihkank owaahkaa'ikan wiinke ehpishihshikwaanik, ekiih​pehkihcikaatenik, ehsakahkihcikaatenik kaye.
40012045	Miitahsh eshi​kiiwe​takohshink ehtakopiinaatc niishwaahso maciahcaahkwa' nawac e'macaatisinitc ahpiihc wiin. Miitahsh eshi​piintikewaatc i'imaa e'ishitaawaatc. A'a tahsh inini nawac kihci-ishi​ayaa ahpiihc wiin kaakii'ishi​ayaahpan nihtam. Miitahsh mayaa keshinaakosiwaatc oko kaamacaatisiwaatc noonkom kaapimaatisiwaatc."
40012046	Mekwaa tahsh Ciisahs ehkakanoonaatc i'i kaamaamawenonitc, omaamaan, wiicihkiweya' kaye kiihpi​takohshinoo' ewiih​kanoonikotc. Akwaciink itahsh kii'niipawiwa'.
40012047	Peshik itahsh awiyan okii'ikoon: "Taka pinamaa, kimaamaa kiicihkiweyak kaye akwaciink niipawiwak ewiih​kanoonihkwaa."
40012048	Ciisahs tahsh okii'inaan: "Awenen itahsh nimaamaa, awenenak kaye niicihkiweyak?"
40012049	Kii'ishinihkeni tahsh inahke eshi​ayaanitc i'i okihkino'amawaakana', miitahsh kaa'ihkitotc: "Miiwak ohsha oko nimaamaa, niicihkiweyak kaye.
40012050	Awenen itahsh kaaishihciketc kaashi​antawenimikotc ninTeten kihcikiishikonk kaa-ayaanitc, mii'i ohsha a'awe niicihkiwensi, nintawemaa, nimaamaa kaye."
40013001	Peshikwan tahsh ehkiishikaninik, Ciisahs okii'nakataan i'i waahkaa'ikanini, miitahsh kaa'ishi​naasipiitc, ekii'onapitc ewiih​kihkino'amaaketc.
40013002	Ekiih​paahtiinonitc itahsh kaakiih​pinaasihkaakotc, ciimaanink kiihpoosi ekii'onapitc ewiionci​kihkino'amaaketc. Iki tahsh wiin awiyak ciikipiik kii'niipawiwak.
40013003	Awehcikanan tahsh okii'aapacihtoonan niipowa' kekoonan ehtatipaacimohtawaatc. "Kii'ayaa hsa inini ekiih​kihtikaatank kihtikaanenhsan.
40013004	Mekwaa tahsh e'ohswewepinank kihtikaanenhsan, aaninta miihkanaank kii'ishi​pankihsininiwan. Pinehshiinshak itahsh okiih​kitaanaawaan.
40013005	Aaninta tahsh kihtikaanenhsan, eshi​ahsiniihkaak kaa'ishi​tapahsahkamikaak kii'ishi​pankihsinoon. Wiipa tahsh kii'nihtaawikinoon kihtikaanan. Aaniihsh onsaam kiihtapahsahkamikaa.
40013006	Ahpii tahsh kiisihs eni-ishpakoocink kahkina kiihcaakitewan ini kihtikaanan aaniihsh kaawiin waahsa kiihkotaawikihsinoonan.
40013007	Aaninta tahsh kihtikaanenhsan okaawiminakashiihkaank kii'ishi​pankihsinoon. Okaawiminakashiin tahsh e'ompikihkin okiih​kipishkaanaawaan ini kihtikaanenhsan.
40013008	Aaninta tahsh kihtikaanenhsan, maawac iko eshi​minohkamikaak kii'ishi​pankihsinoon. Wiinke tahsh kii'minokinoon ini kihtikaanan. Ninkotwaahk (100) tahsin iko aaninta kii'ontinikaatewan ini kihtikaanan, kotak ninkotwaahsimitana (60), kotak nihsimitana (30)."
40013009	Ciisahs tahsh kii'ihkito: "Pisintamok kiinawaa kaaohtawakaayek."
40013010	Ciisahs tahsh okiih​pinaasihkaakoo' okihkino'amawaakana' ekii'ishi​kakwecimikotc: "Wekonen wenci​aapacihtaawatc awehcikanan kiikanoonatwaa pemaatisiwaatc?"
40013011	Ciisahs tahsh okii'ishi​nahkwehtawaa': "Kiinawaa ohsha kipakitinamaakoom cikihkentamek ini kaakiih​kihkencikaatehsinokin kekoonan Kishemanitoo oTipencikewin kaatashintekin. Wiinawaa tahsh wiin kaawiin pakitinamawaahsiiwak cinihsitohtamowaatc.
40013012	A'a hsa kaa-ayaatc kekoonan tamiinaakaniwi kekoonan aanciko ciwenootisitc. A'a tahsh wiin pankii ehta kekoonini kaa-ayaatc taotaahpinamawaa kahkina kekoonini kaa-ayaatc.
40013013	Miitahsh kaaonci​aapacihtaawak awehcikanan kekoonini ekii'inakwaa: mihsawaa aana inaapiwaatc, kaawiin waapihsiiwak; mihsawaa aana noontamowaatc, kaawiin pisintansiiwak, kaawiin kaye nihsitohtansiiwak.
40013014	A'a tahsh Aaiseya (Isaiah) Kishemanitoo otipaacimowininiiman kaakii'ihkitokopanen mayaa ishihseni: 'Pishihshik aana naanoontamek, kaawiin itahsh kikanihsitohtansiim. Pishihshik itahsh aana waapancikeyek kaawiin kikanihsitawinansiim kaawaapantamek.
40013015	Aanciko kakaancihc inentansikwaa cinihsitohtamowaatc, okiih​kipinaanaawaan kaye ohtawakiwaan, pasankwaapiwak kaye. Kiishpin o'o ishihcikehsikwaapan taawaapiwak, taanoontamook kaye, taanihsitohtamook kaye, nintaapi​kwehkiihtaakook kaye, ciminoayaa'akwaapan kaye,' kii'ihkitonikopan Kishemanitoon.
40013016	"Kiinawaa tahsh wiin kishawentaakosim, aaniihsh kishkiinshikowaank e'onci​waapantamek ini kaawaapantamek, kihtawakiwaank e'onci​noontamek ini kaanoontamek.
40013017	Maamihkawik itahsh o'owe: Aahpici niipowa' Kishemanitoo otipaacimowininiima' kaye okwayahkwaatisiima' kaye, okii'mihsawentaanaawaa cikii'waapantamowaahpan kaawaapantamek, cikii'noontamowaahpan kaye kaanoontamek; kaawiin tahsh okii'nootansiinaawaa."
40013018	"Weweni tahsh pisintamok cinihsitohtamek a'a inini kaa-awehcikaasotc ekiih​kihtiketc.
40013019	Awiya kaanoontank ehtipaatotenik Kishemanitoon oTipencikewinini, e'nihsitohtansik itahsh, mii taapishkoo eshinaakositc ini hsa kaakiih​pankihsinkin kihtikaanenhsan i'imaa miihkanaank. Maciaya'aa ehpi​takohshink e'otaahpinank i'i aasha kaakiih​kihtikaatenikin.
40013020	Ini tahsh kaakiih​pankihsinkin kihtikaanenhsan kaashi​ahsiniihkaak, mii'i eshinaakositc a'a shemaak kaaotaahpinank Kishemanitoo otipaacimowin ahpii e'noontank, aahpici e'minwentank.
40013021	Kaawiin itahsh waahsa kotaawiimakahsinini i'i tipaacimowin ote'ink. Aahpici tahsh acina ehta niipawi. Ahpii tahsh aanamisiwin, kakwaatakihtoowin kaye ehpinaasihkaakotc tipaacimowin onci, mii'i eshi​pakiciitc.
40013022	Ini tahsh kaakiih​pankihsinkin kihtikaanenhsan kaashi​okaawiminakashiihkaak, mii'i eshinaakositc a'a kaanoontank Kishemanitoo otipaacimowin, onsaam itahsh e'ocaanimentank, onsaam kaye ehsaakihtootc wenootisiwin. Miitahsh kaaonci​saakiciwepishkikaatek i'i tipaacimowin, kaawiin kaye kekoon oka​naakohtoohsiin.
40013023	Ini tahsh kaakiih​pankihsinkin kihtikaanenhsan i'imaa kaashi​minohkamikaak mii'i eshinaakositc awiya kaanoontank Kishemanitoo otipaacimowin, kaanihsitohtank kaye. Aahpici oka​naakohtoonan kekoonini wenishihshininikin. Aaninta awiya ninkotwaahk (100) awahshime ishinaakwanini i'i kaakii'miinintc, aaninta kaye ninkotwaahsimitana (60) awahshime, aaninta kaye nihsimitana (30)."
40013024	Ciisahs tahsh okii'wiintamawaa' kotak awehcikanini. "Mii'i keishinaakwahk ahpii Kishemanitoo pioshihsitootc otOokimaawiwin, taapishkoo inini kaakihtikaatank ini sasekaa kihtikaanenhsan i'imaa otahkiimink.
40013025	Aapitink itahsh ehtipihkaninik, kahkina e'nipaawaatc, awiyan kaashiinkenimikotc kiihpiishaawan ekiih​kihtikaataminitc macikihtikaanini i'imaa kaakii'ishi​kihtikaanaahpan ini pahkweshikanan. Miitahsh kaa'ani-ishi​maacaanitc ini ininiwan.
40013026	Ahpii tahsh e'ani​saakahkiinikin ini kaakiih​kihtikaatankipan, miitahsh ini macikihtikaanan kaye kiihpi​saakikinoon.
40013027	A'a tahsh kihtikewinini otanohkii'aakana' okiih​pinaasihkaakoo' ekii'ikotc: 'Okimaa, ekiih​kihtikaataman itahsh ini sasekaa kihtikaanenhsan, aanti tahsh kaaonciikin ini macikihtikaanan?'
40013028	Miitahsh kaa'inaatc: 'Kaashiinkenimitc kehcinaac a'a kaakiih​kihtikaatank ini macikihtikaanan.' Okii'inaawaan itahsh otookimaamiwaan: 'Kinantaweniminaam ina cipapaahkwacipitooyaank ini macikihtikaanan?'
40013029	O'o tahsh okii'inaa': 'Kaawiin. Kiishpin pahkwacipitooyek macikihtikaanan, kikatako​pahkwacipitoonaawaan ini pahkweshikani kihtikaanan.
40013030	Maano pahkweshikan, ini kaye macikihtikaanan taishi​niishonihtaawikinoon piinihsh ahpii cimanishikenaaniwank. I'i tahsh ahpii ninka​inaak otanohkiik: "Ini pinamaa macikihtikaanan mamanipitook, ohkwahpitook cimacohtewepinamek. A'a tahsh pahkweshikan maawantoonihk, cina'inek i'imaa nintahtaahsowikamikonk." ' "
40013031	Miinawaa tahsh Ciisahs kii'awehcike ekii'ihkitotc: "Kishemanitoo otookimaawiwin miihsa eshinaakwahk taapishkoo inini kaakihtikaatank okihtikewahkamikonk ahpancikanikihtikaanenhs mastart (mustard) kaaishinihkaatenik kihtikaanenhs.
40013032	Miitahsh o'o maawac ekaahsink ahpiihc wiin kotak kihtikaanenhsan. Ahpii tahsh e'ani​kiishikihk, nawac kinwaahkwan ahpiihc pahkaan kekoonan kaanihtaawikihkin, taapishkoo mihtikonk e'inikohkwaak. Miitahsh i'imaa eshi​pooniiwaatc pinehshiinshak, keshi​wasihsonihkewaatc watihkwanihkaank."
40013033	Miinawaa tahsh Ciisahs okiih​tipaatotaan kotak awehcikanini. "Miihsa eshinaakwahk Kishemanitoo oTipencikewin taapishkoo ompisikanenhsink, a'a ihkwe kaaotaahpinank ehtakonank i'imaa peshikoshkimot pahkweshikanink, miitahsh piinihsh misiwe eshi​ompishkaanitc opahkweshikanihkaana'."
40013034	Ciisahs tahsh okii'aapacihtoonan awehcikanan kekoonini e'inaatc awiya'. Kaawiin kekoonini kii'ihkitohsii kiishpin awehcikanini e'aapacihtoohsik.
40013035	Miitahsh kaakii'onci-ishihciketc, mayaa piko ci-ishihsenik kaakii'ihkitonikopanen ini Kishemanitoo otipaacimowininiiman: "Awehcikanan ihsa ninka-aapacihtoonan ahpii kanoonakwaa, ninka​wiintamawaak kekoonan kaakiihpi​kihkencikaatehsinokin ahpii kiimaaciiahkiiwank."
40013036	Ciisahs tahsh okii'nakanaa' i'i kaapaahtiinonitc, miitahsh kii'ani​piintike waahkaa'ikanink. Okihkino'amawaakana' itahsh okiih​pinaasihkaakoo' ekii'ikotc: "Nihsitohtamooshihshinaam i'i awehcikan, macikihtikaanan kaakiih​kihtikaatekin i'imaa kihtikaanahkamikonk."
40013037	Ciisahs tahsh okii'wiintamawaa': "A'a hsa inini kaakiih​kihtikaatank ini sasekaa kihtikaanenhsan miihsa a'a Inini oKosihsan.
40013038	I'i tahsh kihtikaanahkamik miihsa i'iwe ahki. Ini tahsh sasekaa kihtikaanenhsan mii'i ikiweniwak opimaatisiik Kishemanitoo oTipencikewinink kaaonci​tipentaakosiwaatc. Ini tahsh macikihtikaanenhsan, miiwakiki kaamaciaya'aawinitc kaatipenimikowaatc.
40013039	A'a tahsh kaakiih​shiinkenimiwetc kaakiih​kihtikaatank macikihtikaanenhsan, miihsa a'a maciaya'aa wiiniko. I'i tahsh kaamaawantoonikenaaniwank, miihsa i'i ahpii keishkwaahsekin ono noonkom kaapimihsekin. Iki tahsh encalak miihsa ikiweniwak kaamaawantoonikewaatc.
40013040	Taapishkoo kaawii'ishi​ohkonikaatekin ewiih​caakisikaatekin ini macikihtikaanenhsan, miihsa keishiwepahk ahpii ishkwaahsekin ono noonkom kaapimihsekin.
40013041	Inini oKosihsan ihsa oka​ishinisha'waani otencalimini cionci​maamooshakinaanitc i'imaa oTipencikewinink kahkina kaakakwe​macitootamo'iwenitc, i'i kaye kotak omacitootamoo'.
40013042	Miitahsh keshi​macohtewepinimintc i'imaa kaaishi​kishahkwanenik ishkoteni. Miitahsh i'imaa keshi​mawinitc, cimatwentaminitc kaye wiipitaani.
40013043	Iki tahsh kwayahk kaapimaatisiwaatc taapishkoo kiisihsonk tashi​waahsenaakosiwak ahpii oTetewaan oshihsitoonitc oTipencikewinini."
40013044	"I'i hsa Kishemanitoo oTipencikewin mii'i eshinaakwahk taapishkoo shooniyaa ekii'ninkwa'ontc i'imaa kihtikaanahkamikonk. Ahpii tahsh inini ehpihci​mihkawaatc, mii'i kaaishi​kiiwe​ninkwa'waatc. Ehpiihci​minwentank tahsh mii'i kaaishi​ataawaaketc kahkina kekoonini kaatipentank. Miitahsh kaaishi​ataawetc i'iweni kihtikaanahkamikoni."
40013045	"Mii hsa 'i miinawaa Kishemanitoo oTipencikewin eshinaakwaninik taapishkoo ataawewinini kaapapaa​nanaanta-ataawetc maawac kaaonishihshinitc miikihsa'.
40013046	Ahpii tahsh e'mihkawaatc maawac e'aahkwakinsonitc, miihsh kaa'awi-ishi​ataawaaketc kahkina kekoonan kaa-ayaatc, e'ataawetc ini kaaonishihshinitc miikihsan."
40013047	"Mii kaye keishinaakwahk ahpii Kishemanitoo kiishihsitootc oTipencikewin, taapishkoo ehpahkopii'ontc ahsap saaka'ikaniink, kiikooyak itahsh ehpita'wewaatc.
40013048	Ahpii tahsh e'mooshkinepita'wewaatc kiikooyak, miihsh ininiwak eshi​akwaahshimaawaatc ini ahsapiin. Miitahsh pepahkaan eshi​ahsaawaatc i'i kiikooya'. Iki tahsh kaaonishihshiwaatc ahkihkonk ishiahsaawak. Iki tahsh kaamaanaatisiwaatc wepinikaniwiwak.
40013049	Miitahsh mayaa keishinaakwahk ahpii ishkwaahsenikin ono noonkom kaapimihsekin o'omaa ahkiink. Encalak oka​maawantoonaawaa' omaci-ishiwepisii' pahkaan ciahsaawaatc. Okwayahkwaatisii' itahsh kaye pahkaan ta-ayaawa'.
40013050	Miitahsh omaci-ishiwepisiik keishi-ishiwepinintwaa i'imaa kaaishi​kishahkwanenik ishkoteni. Tamawiwak tahsh, oka​matwentaanaawaan kaye wiipitiwaan."
40013051	Ciisahs tahsh okii'inaa': "Kinihsitohtaam ina kaaininakook?" Miitahsh kaa'ikotc: "Kekeht."
40013052	Miitahsh kaa'inaatc aanciko: "Miitahsh o'owe kaawiintamawinakook: entahshitc a'a kaakihkino'amaaketc Kishemanitoon otOonahshowewinini, ahpii kehkino'amawintc aaniin enentaakwaninik Kishemanitoon oTipencikewinini, mii'iwe eshinaakositc taapishkoo awiya taawin kaatipentank kaaonci​saakisihtootc oshkaya'iiwi kekoonan kaye kehteaya'iiwi kekoonan i'imaa otahtaahsowikamikonk."
40013053	Ahpii tahsh Ciisahs kaa'ishkwaa​kihkino'amaaketc ini awehcikanan, kii'ani​maacaa.
40013054	I'iweti tahsh kii'ishaa kaakii'onciitc ootenaank, ekiih​tashikihkino'amawaatc kaa-ayaanitc otanami'ewikamikoniink. I'i tahsh kaakii'noontaakotc kii'ihkitowa': "Kaanaka aanti kaa'ontinamokwen i'iweni kakiihtaawentamowin, ini kota kaye omaamahkaacihcikewinan?
40013055	Mihtikonaape iitok ini okosihsan, Meri (Mary) iitok ishinihkaasowan ini omaamaan. Ciimis (James), Coosap (Joseph), Saaiman (Simon), Cootahs (Judas) iitok ishinihkaasowa' wiicihkiweya'.
40013056	Shikwa otawemaa' kaye kahkina o'omaa ishitaawa'. Aanti tahsh wiin kaa'ontinamokwen kahkina onoweniwan?" kii'ihkitowa'.
40013057	Miitahsh kaa'ishi​aanawenimikotc. Ciisahs tahsh kii'ihkito: "A'a hsa kaakanootamawaatc Kishemanitoon kihci-inencikaniwi pahkaan inkoci kii'ishaatc, i'imaa tahsh wiin otootenaamink, otaawinink kaye, kaawiin kihci-inencikaniwihsii."
40013058	Kaawiin itahsh aahpici kii'maamahkaacihcikehsii i'imaa, aaniihsh kaawiin okiih​tepweyenimikohsii'.
40014001	Miihsh peshikwan ahpii Herat (Herod) kaakii'aanihke​wikimaawi'intc i'imaa Kaalaliink (Galilee), kii'naanoontam e'inaacimimintc ini Ciisahsoon.
40014002	Miitahsh kaa'inaatc otanohkii'aakana': "Mii hsa 'awe Cwaan (John) Siika'antaakewinini ekiih​kiiwepimaatisitc, mii maawiin i'iwe kaaonci​ayaatc mashkawisiiwin kaaonci​naakohtootc maamahkaacihcikewinan," kii'ihkito.
40014003	Miitahsh o'owe Cwaan kaakii'onci​kipa'ikaniwikopanen, Herat kii'wiiwikopan ini ihkwewan Hirootiyahsan (Herodias), ini wiicihkiweyan Pilap (Philip) wiiwini.
40014004	Cwaan tahsh kii'inaakopan ini Heratan: "Kaawiin kitaa​ishihcikehsii i'i kaaishihcikeyan ciotaahpinimatc kiicihkiwesi Pilap wiiwan," mii'i kaa'inaakopanen.
40014005	Herat ihsa wii'nihsaakopan Cwaanan shaakooc itahsh okiih​kohsaa' Coowa' aaniihsh Kishemanitoo otipaacimowininiiman okii'inenimaani Cwaanan.
40014006	Ahpii tahsh Herat ekiih​tipishkank, Hirootiyahs otaanihsan kii'niimiwan enaahsamapiwaatc, Herat itahsh wiinke kii'minwentam.
40014007	Okii'ahshotamawaan tahsh ini oshkiniikihkwen ewii​miinaatc wekoneniko kekakwecimikotc.
40014008	Ekiih​kihkino'amaakotc itahsh omaamaan a'a oshkiniikihkwe, mii'i kaa'ihkitotc: "Cwaan Siika'antaakewinini ohtikwaan miishihshin o'omaa shemaak onaakanink cipiicikaatek," ekii'ihkitotc.
40014009	Kihciokimaa tahsh wiinke kii'mincinawesi. Aasha tahsh ekiih​paahkaci​ahshotamaaketc, ehpaahtiinonitc kaye kaakii'mawatihsikotc, kii'ihkito pisaaniko cimiinimintc ini oshkiniikihkwen kaakii'ishi​kakwetwenitc.
40014010	Kihciokimaa tahsh kii'anoohkii cikiishkikweta'omintc Cwaanan i'imaa kipa'otiiwikamikonk.
40014011	Onaakanink itahsh kii'ishi​piitamawaa i'iweni ohtikwanimaa. Oshkiniikihkwe tahsh kii'miinaakaniwi. Miitahsh kaa'ishi​miinaatc ini omaamaan.
40014012	Cwaan itahsh okihkino'amawaakana' kiihpi​takohshinoo' ekii'maaciitoowaatc Cwaanan owiiyawini, ekii'ninkwa'amowaatc kaye. Miitahsh okii'awi​wiintamawaawaan Ciisahsoon.
40014013	Ahpii tahsh Ciisahs kaa'noontank, ciimaanink kiihpoosi pahkaan ekii'ishaatc wiinehta keshi​papeshikotc. Ekii'noontamowaatc itahsh iki pemaatisiwaatc aanti eyaanitc Ciisahsoon, kii'inaashakaamewak ekii'naasihkawaawaatc. Misiwe tahsh ootenaahkaank kiihpi​onciiwak.
40014014	Ekiih​kapaatc itahsh ciimaanink, ekii'waapamaatc pemaatisinitc ehpiihci​paahtiinonitc, aahpici okiih​kihcikoohpaatenimaa', ekii'minoayaa'aatc kaye kahkina 'imaa kaakii'aahkosinitc.
40014015	E'ani​onaakohshininik ahpii okihkino'amawaakana' okiih​pinaasihkaakoo' ekii'ikotc: "Aahpici ohsha aasha onaakohshin, pikwacaya'ii kaye o'o kaa-ayaayank. Inkoci tahsh ishinisha'o, eyishitaaniwaninik ci-ishaawaatc ciataawewaatc kemiiciwaatc," ekii'ikotc.
40014016	Ciisahs tahsh okii'inaa': "Kaawiin memwehc inkoci taishaahsiiwak, kiinawaa ahshamihkok," mii kaa'inaatc.
40014017	Okii'ishi​nahkwehtaakoo' itahsh: "Naanan (5) ohshehta nintayaawaanaanik pahkweshikanak, niishin (2) itahsh kiikooyak," kii'ihkitowa'.
40014018	Ciisahs tahsh okii'inaa': "O'omaa hsa pimiishihshik," okii'inaa'.
40014019	Okiih​kanoonaa' itahsh kahkina awiya' cinamatapinitc i'imaa mashkohsiihkaank. Ekii'otaahpinaatc itahsh ini naanan pahkweshikana', i'i kaye niishin kiikooya', ishpimink kii'inaapi ekii'nanaahkomaatc Kishemanitoon. Miitahsh kaa'ishi​pahpahkwepinaatc i'i pahkweshikana' ekii'maamiinaatc okihkino'amawaakana', miitahsh kaa'ishi​maamaata'oonaanitc kahkina kaakii'namatapinitc.
40014020	Kahkina tahsh awiya kiihtewiihsini. Kihkino'amawaakanak tahsh okii'maamooshakinaanaawaa kaakii'ishkohsenik miicim. Mitaahshiniisho (12) wiikopiimahkahk minihk kii'ishkohseni.
40014021	Komaa naanink mitaahswaahk (5,000) kiihtahshiwa' ininiwa' kaakii'ahshamaatc, shikwa kaye ihkwewa', apinoonciisha' kaye.
40014022	Ciisahs itahsh okiih​poosinisha'waa' ekii'niikaani​nisha'waatc okihkino'amawaakana' akaamink ci-ishaanitc, ekiih​kanoonaatc i'i kaye kaamaamawenonitc awiya' ciani​maacaanitc.
40014023	Ahpii tahsh kaahpakitinaatc cimaacaanitc, wakitatin kii'ishaa wiinehta ekii'anta-anami'aatc. E'onaakohshininik tahsh wiinehta Ciisahs kii'mihcipeshiko i'iweti.
40014024	O'o tahsh ahpii aasha waahsa mihshawakaam kii'ani​ayaawak kihkino'amawaakanak i'imaa saaka'ikaniink, aahpici ekii'ocaanima'okowaatc ekiih​kihcinootininik, ekii'oncishkawaanimaninik.
40014025	Ninkociko kekaa e'ani​piitaapaninik, Ciisahs okii'naasihkawaa' wakicinipiink itahsh ekiih​pimohsetc.
40014026	Kihkino'amawaakanak itahsh e'waapamaawaatc ehpinaakosinitc wakicinipiink, wiinke kiihkihci​sekisiwak, "Ciipay!" ekii'ihkitowaatc. Miitahsh kaa'ishi​shaakowewaatc ehsekisiwaatc.
40014027	Ciisahs itahsh shemaak okiih​kanoonaa': "Mashkawentamok! Niin ohsha! Keko sekisihkek," okii'inaa'.
40014028	Okiih​kanoonikoon itahsh Piitaroon (Peter): "Tepencikeyan, kiishpin kiin aawiwanen, kanooshihshin cipinaasihkawinaan nipiink," okii'ikoon.
40014029	Ciisahs tahsh okii'inaan: "Haw ihsa ampe!" Piitar tahsh kiihkapaa ciimaanink ekiih​pimohsetc wakicinipiink e'naasihkawaatc Ciisahsoon.
40014030	E'waapantank itahsh ehkihcinootininik, kiihsekisi. Miitahsh kaakii'ani​konsaapiitc. Kii'ishi​shaakowe tahsh: "Tepencikeyan pimaaci'ihshin!" kii'ihkito.
40014031	Shemaak itahsh Ciisahs okiih​tepinaan ekii'wiihkopinaatc ekii'inaatc kaye: "Kiin kaa-akaahsink kitepweyentamowin, wekonen kaa'onci​aanwehtaman?" okii'inaan.
40014032	Ekiih​poosiwaatc itahsh ciimaanink, mii hsa wiinke kaa'ishi-ishkwaa​kihcinootininik.
40014033	Ini tahsh kaakiih​poosinitc i'imaa ciimaanink, okii'ociciinkwanapiihtaakoo' ekii'ikotc: "Tepwe hsa kiin Kishemanitoo oKosihsan kitinow!" okii'ikoo'.
40014034	Ahpii tahsh ekii'ishkwaa-aashawishkaawaatc i'iweni saaka'ikan, Kenehsaritihkaank (Gennesaret) itahsh kii'ishi​mishakaawak.
40014035	Ekii'nihsitawinawaawaatc tahsh Ciisahsoon iki ininiwak i'imaa kaakii'ayaawaatc, miihsh kaa'ishi​maaciiyaacimowaatc. Miihsh kahkina otaahkosiik kaakiih​piicikaniwiwaatc eshi​ayaanitc Ciisahsoon.
40014036	Miitahsh kaa'inaawaatc Ciisahsoon: "Taka pakitin otaahkosiik pisaan cisaaminamowaatc kaaishi​naniihsiikikwaatenik kikashkiikiiwin," mii kaa'ikotc. Minihk itahsh kaakiih​saaminaminitc kahkina kii'minoyayaawa'.
40015001	Perahsiik (Pharisees) iki kaye onahshowewi kihkino'amaakek Ceroosalamink (Jerusalem) kiihpi​onciiwak ekiih​pinaasihkawaawaatc Ciisahsoon ekii'inaawaatc:
40015002	"Wekonenini tahsh kikihkino'amawaakanak wenci​tootansikwaa i'i kaakiihpi​aayaanihke kihkino'amaakooyank kaakiihpi​nihtaa​ishihcikenitc i'iweniwa' otaanaank kaakiih​pimaatisinitc. Kaawiin iitok kwayahk inahke ishikisiininciihsiiwak kikihkino'amawaakanak cipwaa wiihsiniwaatc," okii'inaawaan.
40015003	Ciisahs itahsh kii'ihkito: "Wekonen itahsh kekiinawaa wenci​tootansiwek Kishemanitoo okakiihkimiwewin, nawac ini kitaanihke​kihkino'amaatiwiniwaa ehkanawentamek?
40015004	Kishemanitoo tahsh kii'ihkito: 'Kihtenim kitete, kimaamaa kaye. Kiishpin itahsh awiya maci-inaatc oteten, omaamaan kaye, taka tanihsaakaniwi.'
40015005	Kiinawaa tahsh o'o kitishihcikem, awiya kekoonini e'ayaatc kekii'onci​wiici'aahpan ini oteten komaa kaye omaamaan, kiishpin tahsh ihkitotc, 'Kekii'miininaampaan aasha ninkii'miinaa Kishemanitoo,'
40015006	miitahsh kaawiin memwehc oka​kihtenimaahsiin ini oteten, ehkitoyek. Miitahsh eshi​piikonamowek Kishemanitoo otihkitowin, i'iwe nawac ewiih​piminisha'amek kiinawaa kitishihtwaawiniwaan.
40015007	Kiinawaa ominwaatisiihshihtook! Aahpici kwayahk kikii'ikowaakopan Aaiseya (Isaiah) ekiih​kanootamawaakopanen Kishemanitoon:
40015008	'Kishemanitoo ihkito, oko pemaatisiwaatc nintikook ehkihci-inenimiwaatc. Ote'iwaank itahsh wiin nahpaac inahke inentamook kaainentamowak.
40015009	Anihshaa hsa nintanami'ehtaakook, aaniihsh awahshime kihkino'amaakewak ini ininiiwi kihkino'amaakewinan taapishkoo e'inwaatamowaatc ihsa ini Kishemanitoon okihkino'amaakewinini.' "
40015010	Ciisahs itahsh okiih​kanoonaa' awiya' cinaasihkaakotc, ekii'inaatc: "Pisintamok, nihsitohtamok o'o!
40015011	Kaawiin wiin awiya kaainanciketc onci-inakimaahsii ehteahpiihtentaakosihsik cianami'ehtawaatc Kishemanitoon, i'iweni hsa kaaonci​kiikitotc otoonink onci-inakimaa ehteahpiihtentaakosihsik."
40015012	Kihkino'amawaakanak itahsh okii'inaawaan Ciisahsoon: "Kikihkenimaak ina Perahsiik (Pharisees) aaniin ehpiihci​maanentamowaatc kaakii'ihkitoyan?" okii'inaawaan.
40015013	Ciisahs tahsh kii'ihkito: "Kihtikaanan kaakiih​kihtikaatansik a'a ninTete kihcikiishikonk kaa-ayaatc, kahkina tamanipicikaatewan.
40015014	Keko papaa​pisiskenimaahkekwaanik! Kaawiin ohsha waapihsiiwak mihsawaa aanakakwe​niikaaniihtawaawaatc kaawaapihsinik. Kiishpin kaawaapihsik niikaaniihtawaatc ini kotak kaawaapihsinik, minciniish tapiintaanihkaanehsewak."
40015015	Piitar (Peter) tahsh kii'ihkito: "Wiintamawihshinaam aaniin mayaa ehkitoomakahk i'i eshi​kihkino'ikeyan."
40015016	Ciisahs tahsh okii'inaa': "Kaawiin ina kekiinawaa mahshi kitoonihsitohtamaawinihsiim?
40015017	Kaawiin ina kinihsitohtansiim? Kekoonini awiya kaamiicitc omihsataank ishihseni, tani​saaka'amoomakanini tahsh.
40015018	I'iweni tahsh kekoonini kaapi​onciinik i'imaa ote'ink, miihsa i'iweni keonci​teahpiihtenimikohsik Kishemanitoon.
40015019	Miitahsh onoweniwan kaaonci-ikin i'imaa awiya ote'ink, maci-inentamowinan, nihshiwewin, kaapimenimaatc pahkaan awiyan owiitikemaakanini, anoociko awiya kaashi​pihshikwaatisitc, kimootiwin, kiiwanimowin, macitashimiwewin.
40015020	Miiwan itahsh ini kaaonciinakimintc awiya ehteahpiihtenimikohsik Kishemanitoon. A'a tahsh wiin kaakisiininciihsik cipwaa wiihsinitc, kaawiin i'imaa i'i inahke taonci-inakimaahsii," kii'ihkito.
40015021	Ciisahs tahsh kii'anionci​maacaa weti ekii'ishaatc ahkiink Tayar (Tyre) shikwa Saaitan (Sidon) kaakii'ishi​ayaanikin.
40015022	A'a tahsh ihkwe i'imaa Kenan (Canaan) ahkiink kaakii'onciitc, kaakiih​Coowiwihsik i'imaa kaaishitaatc ahkiink, okiih​pinaasihkawaan Ciisahsoon ekiih​kishiiwetc: "Kiin Tepitink (David) kaaontahkaanesiyan! Kohpaasinawihshin! Nintaanihs ohsha okikishkaakoon maciahcaahkwan, maawac iko ehkihci​maashi​ayaatc," ekii'inaatc.
40015023	Ciisahs tahsh kaawiin okii'nahkwehtawaahsiin. Okihkino'amawaakana' itahsh okii'ikoo': "Inkoci ishinisha'o a'a ihkwe! Kinipaacinisha'okonaan, ompiikisi kaye," ekii'ikotc.
40015024	Ciisahs tahsh kii'ihkito: "Iki ohsha kaapimaatisiwaatc i'imaa Isriyalihkaank (Israel), kaawanihshinowaatc maanahcaanihshak, kaakii'onci​piicinisha'okooyaan."
40015025	O'o tahsh ahpii a'a ihkwe okiih​pinaasihkawaan ekii'ociciinkwanapiihtawaatc, ekii'ihkitotc: "Taka naatamawihshin."
40015026	Ciisahs tahsh kii'ihkito: "Iki hsa apinoonciishak omiicimimiwaa kaawiin taaminonaakwahsinoon ciotaahpinamawintwaapan ciahpakitamawintwaapan iki animohshak."
40015027	Ihkwe tahsh kii'ihkito: "Tepwe i'i kaaihkitoyan, shaakooc itahsh animohshak omiicinaawaan ini ishkwancikanan wiihsiniwinaahtikonk kaaonci​pankihsininikin kiiwiihsininitc i'i kaatipenimikowaatc."
40015028	Ciisahs okii'inaan: "Aahpici kimashkawitepweyentam! Miihsa ketootaakooyan kaashi​mihsawentaman," okii'inaan. Miitahsh ahpii kaakii'minoayaanitc ini otaanihsan a'a ihkwe.
40015029	Ciisahs tahsh kii'anionci​maacaa. Weti tahsh saaka'ikaniink Kaalaliink (Galilee) kii'ani-ishi​pimaashakaame. Kii'ahkwaamaciwe tahsh ekii'onapitc.
40015030	Kiihpaahtiinowa' itahsh kaakiih​pinaasihkaakotc, ekiih​piinaanitc kaamaahkishkaanitc, kaawaapihsinik, kaamaahkisinitc, kaakiikitohsinik, kotak kaye otaahkosii', ekii'ishi​pakitinimintc i'imaa eshi​sitepitc. Miitahsh kaa'ishi​minoayaa'aatc.
40015031	Oko tahsh kaakii'maamawi​ayaawaatc wiinke kiihkihci​maamahkaatentamook ahpii e'waapamaawaatc kaakiikitohsinik ehkiikitonitc, kaamaahkisinitc kaye e'minoayaanitc, kaapimohsehsinik kaye ehpimohsenitc, kaawaapihsinik kaye e'waapinitc, e'nanaahkomaawaatc ini Isriyalak (Israel) oKishemanitoomiwaan.
40015032	Ciisahs tahsh okiih​kanoonaa' okihkino'amawaakana' ekii'inaatc: "Aahpici hsa ninkohpaatenimaak oko kaapaahtiinowaatc, aaniihsh aasha nihsokiishik nimpimi​wiiciiwikook, kekoonini tahsh e'ayaahsikwaa kemiiciwaatc. Kaawiin kaye nintinentansii cikiiwe​nisha'wakwaa ahkawe wiihsinihsikwaa. Tanoontepwaanawihcikewak."
40015033	Kihkino'amawaakanak tahsh kii'ihkitowak: "Pikwatahkamik itahsh e'ayaayank, aanti tahsh inaa keontinamankipan miicim ciahshamintwaapan oko kaapaahtiinowaatc?"
40015034	Ciisahs kii'ihkito: "Aaniiminihk pahkweshikan eyaawek?" Okii'inaawaan tahsh: "Niishwaahso (7) pahkweshikanihkaanak pankii kaye kiikooyenhsak."
40015035	Ciisahs tahsh okiih​kanoonaa' kahkina cinamatapinitc i'imaa mihtahkamik.
40015036	Okii'otaahpinaa' itahsh i'i niishwaahso (7) pahkweshikanenhsihkaana', i'i kaye kiikooyenhsa', ekii'nanaahkomaatc Kishemanitoon. Miitahsh kaa'ishi​pahpahkwepinaatc ekii'maamiinaatc i'i okihkino'amawaakana'. Oko tahsh kihkino'amawaakanak okii'ahshamaawaa' i'imaa kaakii'ayaanitc.
40015037	Kahkina tahsh kiihtewiihsiniwak. Kihkino'amawaakanak tahsh okii'otaahpinaanaawaa niishwaahso mashkohsiimahkahk kaakii'ishkohsenik miicimini.
40015038	Niiwink mitaahswaahk (4,000) tahsh kiihtahshiwak iki ininiwak kaakii'ahshamintwaa, kaawiin tahsh wiin ehtakwakimintwaa iki ihkwewak, iki kaye apinoonciishak.
40015039	Miitahsh Ciisahs kaa'ishi​kiiwenisha'waatc i'i kaapaahtiinonitc, ciimaanink itahsh kiihpoosi, weti hsa ekii'ishaatc ahkiink Maakatanink (Magadan).
40016001	Perahsiik (Pharisees), iki kaye Saacahsiik (Sadducees) okiih​pinaasihkawaawaan Ciisahsoon ekiih​kakweci'aawaatc, ehkakwecimaawaatc maamahkaacihcikewin citootaminitc, miitahsh ciwaapantamowaatc Kishemanitoon e'minwaapamikonitc.
40016002	Ciisahs tahsh okii'inaa': "Kiishpin ihsa kiimiskwahkwahk e'ani​onaakohshik, mii'i ehkitoyek: 'Miihsa 'i ewii​minokiishikahk.'
40016003	Kiishpin kaye kiimisko​mahkatewaanahkwahk wiipa kikishep, mii'i ehkitoyek: 'Wii'maashikiishikan noonkom.' Kinihsitawinaam ihsa aaniin keani-ishiwepahk e'mihcikanawaapantamek i'i kiishik. Aana tahsh wiin waapantamek ono kekoonan mekwaa kaapimihsekin, shaakooc kaawiin i'imaa kitoonci​nihsitohtansiim aaniin waani-ishiwepahk.
40016004	Aahpici hsa macipimaatisiwak ekii'wepinaawaatc Kishemanitoon noonkom kaapimaatisiwaatc. Kinantawenimihshim kihkinawaasinaakohcikan ciwaapanta'inakook kekoon waaonci​kihkenimiyek. Miitahsh ehta kaakii'ishihsekopanen a'a Coona (Jonah), mii ehta 'i keshi​kihkinawaacihtamaakooyek aaniin keonci​kihkenimiyek." Mii'i kaa'inaatc. Miitahsh kaa'ishi​nakanaatc ekii'ani​maacaatc.
40016005	Ahpii tahsh ekii'mishakaawaatc weti akaamink, kihkino'amawaakanak kiihkihkentamook ekii'wanisiwaatc pahkweshikanan.
40016006	Ciisahs tahsh okii'inaa': "Ayaankwaamisik, keko papaamentankek otoompisikaniwaa iki Perahsiik (Pharisees), iki kaye Saacahsiik (Sadducees)."
40016007	Kihkino'amawaakanak tahsh kii'itiwak: "Pahkweshikanan ohsha ekiih​pinawahpohsiwank, kaaonci-ininank."
40016008	Okiih​kihkenimaa' itahsh enentaminitc, miitahsh kaa'inaatc: "Wekonen wenci​kakanoonitiyek ekiih​pinawahpohsiwek pahkweshikan? Aahpici akaahsentaakwan kitepweyentamowiniwaa.
40016009	Kaawiin ina mahshi kinihsitohtansiim? Kaawiin ina aasha kimaamihkawihsiim, naanink mitaahswaahk (5,000) ininiwak ekii'onci​wiihsiniwaatc i'imaa naanan pahkweshikanihkaanink? Aaniin minihk kaakii'mooshkinahtooyek wiikopiimahkahkoon kiimaamooshakinamek ishkwancikanan?
40016010	Miinawaa tahsh niiwink mitaahswaahk (4,000) ininiwak ekii'onci​wiihsiniwaatc i'imaa niishwaahso pahkweshikanihkaanink, aaniin minihk kaa'mooshkinahtooyek mashkohsiimahkahkoon?
40016011	Wekonen tahsh mahshi wenci​nihsitohtawihsiwek? Kaawiin kitashintamawihsinooninim a'a pahkweshikan. Ayaankwaamisik keko cipapaamentansiwek otoompisikaniwaa iki Perahsiik, iki kaye Saacahsiik."
40016012	Miitahsh kihkino'amawaakanak kaa'ishi​nihsitohtamowaatc, kaawiin wiin ciayaankwaamisiihkantamowaatc i'i pahkweshikaniwi ompisikanini, i'iweni hsa kaakii'ishi​kihkino'ikenitc i'i Perahsii', i'i kaye Saacahsii'.
40016013	Ahpii tahsh Ciisahs kaahpi​takohshink i'imaa Sehsariiya Pilipaayink (Caesarea Philippi), okiih​kakwecimaa' okihkino'amawaakana': "Awenen ehkitowaatc awiyak ehtinowinitc ini Inini oKosihsan?"
40016014	O'o tahsh okii'inaawaan: "Aaninta kitikook, Cwaan (John) Siika'antaakewinini. Kotak kitikook Ilaaica (Elijah). Kotak kitikook Ceramaaya (Jeremiah), komaa kaye peshik iki kaakiih​kanootamawaakopanen Kishemanitoon e'aawiyan."
40016015	Ciisahs itahsh okii'inaa': "Awenen tahsh kiinawaa ehkitoyek ehtinowiyaan?"
40016016	Saaiman Piitar (Simon Peter) tahsh okii'inaan: "Kiin ihsa a'a Kishemanitoon kaakiih​kiishaaci​onenimikotc cipimaaci'iwetc, kiin Kishemanitoo kaaPimaatisitc oKosihsan."
40016017	Ciisahs tahsh okii'inaan: "Saaiman, Cwaan (John) kaaokosihsimihk, aahpici kishawentaakos! Kaawiin wiin ininiihkaank kikii'ontinansiin i'i ihkitowin, a'a hsa ninTete kihcikiishikonk kaa-ayaatc, tipinawe kikii'miinik i'iweni kaawiintaman.
40016018	O'o tahsh kitinin, Piitar, kiin ihsa ahsin, miihsa i'imaa kihtaapihkonk keishih​maawantoonakwaa kahkina kaatipenimakwaa. Mihsawaa ko nipowin kaawiin oka​shaakooci'ikohsiinaawaa.
40016019	Kika​miinin ini aapaapihka'ikanan keonci​paahkinamawintwaa awiyak Kishemanitoo oTipencikewinink. Wekonen iko kekipihtinaman o'omaa ahkiink kehcinaac takipihtinikaate kaye kihcikiishikonk. Wekonen iko kepakitinaman o'omaa ahkiink kehcinaac tapakitinikaate kaye kihcikiishikonk," okii'inaan.
40016020	Miitahsh Ciisahs okii'ayaankwaamimaa' okihkino'amawaakana' citipaacimikohsik wiin e'aawitc Kishemanitoon kaakiih​kiishaaci​onenimikotc cipimaaci'iwetc.
40016021	Miitahsh i'i ahpii Ciisahs kaakii'maacii​wiintamawaatc okihkino'amawaakana' ekii'inaatc: "Oncita hsa ko ishinaakwan Ceroosalamink (Jerusalem) ci-ishaayaan, cikakwaataki'iwaatc iki kaaniikaanisiwaatc Coowak, iki kaye Kihcianami'ewikimaak, iki kaye kaakihkino'amaakewaatc Onahshowewin. Ninkanihsikook itahsh, aninihsokiishikahk itahsh nika​kiiwepimaatis."
40016022	Piitar (Peter) itahsh pahkeya'ii okii'ishiwinaan ekii'maaci​onci'aatc ekii'inaatc: "Tepencikeyan, kaawiin tainentansii Kishemanitoo i'i ci-ishihseyan!"
40016023	Ciisahs tahsh kiihkwehkihtaa ekii'inaatc Piitaran: "Setan (Satan), inkoci ishaan! Kiin ohsha kaakipishkawiyan, ininiwak aaniihsh kaashi​naakatawentamowaatc kitishi​naakatawentam, kaawiin wiin Kishemanitoo kaashi​naakatawentank."
40016024	Ciisahs tahsh okii'inaa' okihkino'amawaakana': "Kiishpin awiya wii'wiiciiwitc, mii ehta ko ciaanawenintisotc, cipimiwinaatc otaashiteyaahtikoman, cipiminisha'otc itahsh.
40016025	A'a hsa inini kaakakwe​pimaacihtootc opimaatisiwin aanciko kaawiin tatepinamaasohsii tepwe cionci​pimaatisitc, a'a tahsh wiin kepakitinank opimaatisiwin niin onci tatepinamaaso tepwe keonci​pimaatisitc.
40016026	Wekonenini keontisihpan awiya mihsawaa ko aana tepinank kahkina kekoonini kekii'ayaakaatenikipan, kiishpin tahsh tepinamaasohsik tepwe keonci​pimaatisitc? Wekonenini meshkwac kemiikiwehpan citeahpiihtentaakwaninik i'i hsa keonci​miinintipan tepwe cipimaatisitc?
40016027	Aaniihsh wiipa ninka​pi​takohshin, niin Inini oKosihsan kaatinowiyaan. Ninkapi​wiiciiwaak iki nintencalimak. Kaashi​waahsenaakositc a'a ninTete keniin ninka​ishi​waahsenaakos. Miitahsh i'i ahpii citipa'amawakwaa kahkina entahsopeshikowaatc aaniin kaahpi-ishihcikewaatc.
40016028	Maamihkawik itahsh o'owe! Aaninta hsa o'omaa kaa-ayaawaatc kaawiin tanipohsiiwak paanimaa waapamaawaatc ini Inini oKosihsan pitakohshininitc cikihciokimaawinitc."
40017001	Paanimaa tahsh ninkotwaahsokiishik e'ishihsenik Ciisahs okii'maaciinaan Piitaroon (Peter), iniweniwa' kaye kaawiicihkiwentinitc Ciimisan (James) shikwa Cwaanan (John), wakitatin tahsh ekii'ishiwinaatc, wiinehtawaa weti ekii'ishaawaatc kaakii'ishi-ishpatinaanik.
40017002	Mekwaa tahsh ehkanawaapamikotc, pahkaan kii'ani-ishinaakosi taapishkoo kiisihs kaa-ahpiihci​waahsenaakositc, miihsh i'i kaa'ahpiihci​waahsenaakositc a'a Ciisahs. Okikishkikanan kaye wiinke kii'waapishkiwaahsenaakwaniniwan.
40017003	Iki kaye nihsin kihkino'amawaakanak okii'waapamaawaan Moosihsoon (Moses) shikwa Ilaaicawan (Elijah) ekii'wiiciiwaanitc Ciisahsoon, ehkakanoonitinitc.
40017004	Piitar tahsh okii'onci​kanoonaan Ciisahsoon: "Tepencikeyan, aahpici hsa mii'i kwayahk o'omaa kaa-ayaayank, kiishpin ishi​mihsawentaman, nihsin akawaahte'ikanan ninka​patahkitoonan, kiin peshik ciayaayan, Moosihs kaye peshik, Ilaaica kaye peshik," kii'ihkito.
40017005	Mekwaa tahsh ehkakitotc, waahsewahkwiini okii'aakawishkaakonaawaa. Miitahsh i'imaa kaakii'onci​noontawimintc awiyan ehkiikitonitc: "Mii hsa a'a tipinawe ninKosihs kaasaaki'ak, kaaminwaapamak kaye. Pisintawihk."
40017006	Ekii'noontawaawaatc tahsh awiyan ehkiikitonitc, wiinke kiihkihci​sekisiwak kihkino'amawaakanak. Miitahsh kaa'ishi​animihkopani'owaatc i'imaa mihtahkamik.
40017007	Ciisahs okiih​pinaasihkawaa' ekiih​saaminaatc ekii'inaatc: "Pasikwiik. Keko sekisihkek," okii'inaa'.
40017008	E'inaapiwaatc itahsh, kaawiin pahkaan awiyan okii'waapamaahsiwaawaan, Ciisahsoon ehta.
40017009	Ehpi​niihsaamaciwewaatc tahsh Ciisahs okii'inaa': "Keko wiin wiintamawaahkek awiya o'owe kaa'ishi​waapanta'ikoowisiyek, paanimaa hsa kiikiiwepimaatisii'imintc ini Inini oKosihsan."
40017010	Kihkino'amawaakanak itahsh okiih​kakwecimaawaan Ciisahsoon: "Wekonenini wenci-ihkitowaatc iki kaakihkino'amaakewaatc Onahshowewin, Ilaaica pinamaa tatakohshin?"
40017011	Ciisahs tahsh okii'inaa': "Ilaaica hsa nihtam tatakohshin cipi​onahtootc kahkina kekoonini.
40017012	O'owe tahsh kiwiintamawininim: Ilaaica hsa aasha kiihtakohshin, pemaatisiwaatc tahsh kaawiin okii'nihsitawinawaahsiwaawaan, okiih​tootawaawaan kaye wiinawaa aaniin kaakii'ishi​mihsawentamowaatc. Miitahsh peshikwan ketootawaawaatc ini Inini oKosihsan."
40017013	Kihkino'amawaakanak itahsh kii'onci​nihsitohtamook Cwaan (John) Siika'antaakewininiwan ihsa kaakiih​tashimimintc.
40017014	Ahpii tahsh ekiih​pinaasihkawaawaatc i'i kaapaahtiinonitc, inini okiih​pinaasihkawaan Ciisahsoon ekii'ociciinkwanapiihtawaatc,
40017015	ekii'inaatc: "Tepencikeyan, kohpaatenim ninkosihs! Ocipinikowaahpine ohsha, kaye mooshak ehkihci-ishiayaatc. Macohtehse mooshak, pahkopiihse kaye mooshak.
40017016	Nintaanakiihpiitamawaak ihsa iki kikihkino'amawaakanak, kaawiin tahsh okiih​kashki'aahsiwaawaan ciminoayaanitc."
40017017	Ciisahs tahsh kii'ihkito: "O'omaa kahkina eyaayek, etatawe kaawiin kitepwehtansiim, kaawiin kaye kwayahk kitishi​ayaahsiim! Kaanaka naa minihk kewiiciiwinakookipan? Kaanaka naa mii na kitaa​shashiipenimininim! Piitamawihshin o'omaa a'a kwiiwisenhs!"
40017018	Ciisahs tahsh okiih​kanoonaan ini maciahcaahkwan, miitahsh shemaak kaa'ishi​saaka'aminitc. Shemaak tahsh wiinke kii'minoayaa a'a kwiiwisenhs.
40017019	Kihkino'amawaakanak tahsh okiih​kiimooci​naasihkawaawaan ekii'inaawaatc: "Wekonen kaa'onci​pwaanawi'ankitc a'a maciahcaahk cisaakiciwepinankitc?"
40017020	Ciisahs tahsh okii'ishi​nahkwehtawaa': "Aaniihsh onsaam pankii kitepweyentaam. Kiishpin ihsa saapiayaayek tepweyentamowin, taapishkoo kaaishi​naakwahk i'i maawac kaa-akaahsink kihtikaanenhs mastart (mustard), pisaaniko kitaakanootaam ehpihkwatinaak cikii'ihkitoyekipan: 'Taka o'omaa oncimaacaan, weti ishaan!' Miitahsh iko keshi​maacaamakahk. Kahkina kekoon kitaa​ishihcikem," okii'inaa'.
40017021	["Awiya ohsha ehta anami'ehtawaatc Kishemanitoon, wiihsinihsik kiianami'aatc, mii ehta 'imaa keonci​saakiciwepinaahpan ono tino maciahcaahkwan," okii'inaa'.]
40017022	Ahpii tahsh iki kahkina kihkino'amawaakanak e'maawaci'itiwaatc i'imaa Kaalaliink (Galilee), Ciisahs okii'inaa': "Niin Inini oKosihsan ninka​pakitinikoo ciotaahpiniwaatc
40017023	iki kaawii'nihshiwaatc. Nihsokiishik itahsh ishihsek miinawaa ninka​kiiwepimaatis," kii'ihkito. Kihkino'amawaakanak tahsh wiinke kii'maanentamook.
40017024	I'imaa tahsh ootenaank Kaparniyamiink (Capernaum) kiihpi-ishi​takohshinook. Piitar (Peter) tahsh okiihpi​antawaapamikoo' i'i kaakiih​tipa'ike'iwenitc shooniyaan Kihcianami'ewikamikonk kaakii'ishi​aapatisinitc, miihsh o'o kaa'ikotc: "Kaakihkino'amawinek ina otipa'aan i'i kaatipa'ikaatenik Kihcianami'ewikamikonk?" okii'ikoo'.
40017025	"Miinanke," tahsh Piitar kii'ishi​nahkwehtam. Ehpi​piintiketc itahsh, cipwaa kiikitotc Ciisahsoon okii'ikoon: "Saaiman (Simon), aaniin enentaman? Iki hsa kaa-ataawaakewaatc kekoonan ishi'aawak citipa'amawaawaatc wekimaawaatisinitc. Kahkina hsa kaye entahshiwaatc awiyak otipa'amawaawaan wekimaawaatisinitc. Awenenak itahsh kaatipa'amawaawaatc o'oweni ahkiiwi kihciokimaa'? A'a na kihciokimaa okosihsa' owaahkaa'ikanink kaa-ayaanitc tipa'ike'aawa', komaa kaye kotak awiyak?" okii'ikoon.
40017026	Piitar tahsh kii'ihkito: "Kotak ihsa awiyak tipa'ike'aawak." Ciisahs tahsh okii'inaan: "Tepwe hsa, kihciokimaa okosihsa' kaawiin memwehc otipa'ansiini.
40017027	Kaawiin tahsh wiin kinantawenimaahsiwaanaanik cimaanaapaminankwaa kaawiih​tipa'ike'inankwaa Kihcianami'ewikamikonk kaaonciiwaatc. Maacaan itahsh, antakwaashkwepiciken weti saaka'ikaniink. Nihtam itahsh kekwaashkwepinatc kiikooy, okatahkwamaan shooniyaanhsan. Miitahsh citetipa'amank i'i anami'ewikamikonk kaawii'onci​tipa'ike'ikooyank o'o kaaishi​niishiyank. Ishiwitaaw ciawi​miinatwaa i'iwe kitipa'ikewininaan," okii'inaan.
40018001	Mii'i tahsh ahpii kihkino'amawaakanak okii'naasihkawaawaan Ciisahsoon ekiih​kakwecimaawaatc: "Awenen maawac kekihci-inentaakositc i'imaa Kishemanitoo oTipencikewinink?"
40018002	Ciisahs tahsh okii'antomaan apinoonciishan, ekii'niipawi'aatc enaahsamikaapawinitc,
40018003	ekii'inaatc: "Tepwe kitinininim, kiishpin kwehkaatisihsiwek, ishi​ayaahsiwek kaye kaaishi​ayaawaatc apinoonciishak, kaawiin wiihkaa kikaonci​tipentaakosihsiim Kishemanitoo oTipencikewinink.
40018004	A'a hsa kaatapahsenimo'itisotc taapishkoo wa'a apinoonciish kaashi​tapahsenimotc, miihsa a'a maawac kaakihci-inentaakositc i'imaa Kishemanitoo oTipencikewinink.
40018005	Awenen ihsa kaaotaahpinaatc ono tino apinoonciishan nintishinihkaasowinink, niin ohsha kaaotaahpinitc."
40018006	"Awiya hsa kaawanishkwe'aatc peshik ono kaa-akaahshiinshinitc kaatepweyeniminitc cipoonihcikenitc, nawac taaonishihshinini kaamihcaapihkisinitc piihsipoocikanahsiniin citahkopicikaniwinihpan ohkwekanink cinihsaapaawacikaniwihpan i'imaa kaashi​kiishkaayawaanik kihcikamiink, ahpiihc wiin cipankihshimaahpan ini kaatepweyeniminitc.
40018007	Koohpaasinaakwan ihsa o'omaa ahkiink, e'ayaakin ini kaaonci​macitootamink! Ishinaakwan kaye oncita piko citakohshinoomakahkin. Aahpici tahsh takoohpaasinaakosi a'a awiya wiin kaaonci​otihshiwemakaninikin.
40018008	"Kiishpin kininciink komaa kaye kisitink onci​macitootaman, miihsa ishikiishkishan, wepinan kaye. Nawac taaonishihshin cipiintikeshkaayampan i'imaa pimaatisiwinink cikiishkininciiyan, cikiishkisiteyan kaye, ahpiihc wiin cikiki​macohtewepinikooyan i'i kininc komaa kaye kisit i'imaa maci-ishkotenk wiihkaa keaahtawehsinok.
40018009	Kiishpin kaye kishkiinshikonk oncimacitootaman, otaahpinan, inkoci kaye ahpakitoon. Nawac taaonishihshin cipiintikeshkaayampan i'imaa pimaatisiwinink cimihcipeshikoshkiinshikweyan, ahpiihc wiin cikiki​macohtewepinikooyan ini minciniish kishkiinshikoon i'imaa maci-ishkotenk kaanehpici​piskanenik."
40018010	"Ayaankwaamisik itahsh citapahsenimaahsiwek wa'a peshik oko tino kaa-akaahshiinshiwaatc. Kitishiwiintamawininim itahsh, otencalimiwaa' mooshak weti ayaawa' kaashi​ayaanitc ninTeten kihcikiishikonk.
40018011	[Inini oKosihsan kiihpiishaawan cipimaaci'aanitc i'i kaawanihshininitc.]
40018012	"Aaniin enentamek? Kiishpin inini ayaawaatc ninkotwaahk (100) maanahcaanihsha', peshik tahsh wanihshininitc, aaniin keishihcikehpan? Otaanakanaa' maawiin i'i shaankahsimitanahshishaankahso (99) maanahcaanihsha' i'imaa aahsamatinaank ciantone'waahpan ini peshik kaawanihshininitc.
40018013	Kiwiintamawininim itahsh ahpii mihkawaatc, nawac ini taonci​ciihkentam ahpiihc wiin i'i shaankahsimitanahshishaankahso kaakii'wanihshinsinik.
40018014	Miitahsh peshikwan kiTetewaa kihcikiishikonk kaa-ayaatc kaawiin onantawenimaahsii' o'o kaa-akaahshiinshinitc ciwanihshininitc."
40018015	"Kiishpin kiitanami'aa macitootawihk, naasihkaw ciwaapanta'atc aaniin kaakii'ishi​macitootawihk, kiimooc itahsh kiinehtawaa cikakanoonitiyek. Kiishpin tahsh pisintawihk, miihsa 'i kiikashki'atc miinawaa cimino​wiiciiwihk.
40018016	Kiishpin tahsh pisintawihsinohk, peshik maaciish komaa kaye kotak niishin ciantawaapamek, aaniihsh ishipii'ikaate Kihcimasina'ikanink, kiishpin niishiwaatc komaa kaye nihsiwaatc awiyak, otihkitowiniwaa hsa tamincimencikaateni.
40018017	Kiishpin tahsh pisintawaahsik, tipaatotamowaahk tahsh o'o i'imaa otepwehtamook kaaishi​maawaci'itiwaatc. Kiishpin tahsh keyaapi pisintansik, taapishkoo hsa awiya kaakihkenimaahsik Kishemanitoon komaa kaye kaamaawantoonaatc taakihs shooniyaan kikainakimaawaa."
40018018	"O'owe hsa tepwe kiwiintamawininim: wekonen kekipihtinamek o'omaa ahkiink takipihtinikaate kihcikiishikonk. Wekonen kaye kepakitinamek o'omaa ahkiink, tapakitinikaate kihcikiishikonk.
40018019	"Keyaapi tahsh kitinininim: kiishpin niishiyek kekoon peshikwan inentamek ewii​anami'aayek, ninTete kihcikiishikonk kaa-aayaatc oka​tootaan kaaishi​mihsawentamek.
40018020	Aanti piko niishin komaa kaye nihsin eshi​maawaci'itiwaatc nintishinihkaasowinink, mii'imaa keniin eyaawak eshi​ayaawaatc."
40018021	Okiih​pinaasihkaakoon tahsh Piitaroon (Peter) ekii'ikotc: "Aaniin tahswaa kepoonentamawak niicihkiwe kiishpin macitootawitc? Niishwaahcink ina?"
40018022	Ciisahs tahsh okii'inaan: "Kaawiin wiin niishwaahcink ehta, niishwaahsimitana tahsink niishwaahcink ohsha.
40018023	Miitahsh o'o eshinaakwaninik Kishemanitoo oTipencikewin, taapishkoo kihciokimaa ewiih​sakahkakintank otanohkiiwinini i'i otanohkii'aakana'.
40018024	Aasha tahsh ekii'maacii​sakahkakinciketc, kiihpiitamawaa hsa peshik ini kaakiih​kayeshimikotc maawac iko niipowa' tahswaapihk shooniyaan.
40018025	Ekii'ayaawaahsinik tahsh ini shooniyaan citipa'amaakotc, kihciokimaa tahsh kii'ihkito ciataawaakaaniwinitc ini otanohkii'aakanan, shikwa owiitikemaakanini, shikwa oniicaanihsini, kahkina kekoonini kaye kaakiih​tipentaminitc, miihsa 'imaa cionci​tipa'aminitc kaakiih​kayeshimikotc.
40018026	A'a tahsh anohkii'aakan kii'ociciinkwanipani'o enaahsamapinitc ini otookimaaman ekii'inaatc: 'Taka shashiipenimihshin, kikatipa'amawin ihsa kahkina kekoon kaamasina'amawinaan!'
40018027	Kihciokimaa tahsh okiih​kohpaatenimaan, miitahsh kaa'ishi​pakitinaatc, ekiih​poonentamawaatc kaye i'iweni kaakii'masina'amaakotc.
40018028	"Miitahsh kaa'ishi​maacaatc a'a anohkii'aakan ekii'nakishkawaatc ini owiitanohkiimaakanan kaakii'masina'amaakotc pankii ehta tahswaahpihk. Miitahsh kaa'ishi​sakaahkikanenaatc ekiih​kipinewenaatc ekii'inaatc kaye: 'Tipa'amawihshin kahkina kaamasina'amawiyan!'
40018029	Owiitanohkiimaakanan tahsh kii'ociciinkwanapipani'owan ekii'ikotc: 'Shiipipii'ihshin kikakiiwetipa'amawin ihsa.'
40018030	Kaawiin tahsh kii'inentansii. Miitahsh kaa'ishi​anoohkiitc cipiintikekoonkowepinimintc i'imaa kipaahkwa'otiiwikamikonk, paamaa hsa tipa'ikenitc cipooni​kipa'omintc.
40018031	Iki tahsh kotak anohkii'aakanak ekii'waapankewaatc aaniin enahkamikaninik, wiinke kii'maanentamook. Miitahsh kaa'ishi​wiintamawaawaatc ini kihciokimaan kahkina kekoonini kaakii'waapantamowaatc.
40018032	Kihciokimaa tahsh okii'antomaan ini otanohkii'aakanan ekii'inaatc: 'Etatawe anoociko anohkii'aakan kitinow! Kikiih​poonentamawin hsa minihk kaakiih​kayeshimiyan, aaniihsh kikiih​kakwecim.
40018033	Miitahsh peshikwan kekii'ishi​koohpaatenimatipan a'a kiwiitanohkiimaakan taapishkoo kaakii'ishi​koohpaateniminaan.'
40018034	Wiinke tahsh kii'nishkaatisi a'a kihciokimaa. Miitahsh kaa'inaahkoniketc cikipa'omintc ini macianohkii'aakanan, cikakwaataki'imintc paanimaa hsa kiimisiwe​tipa'amawintc minihk kaakiih​kayeshimintipan.
40018035	"Miihsa peshikwan kaatahshiyek ketootawinek ninTete kihcikiishikonk kaa-ayaatc kiishpin awiya ote'ink tepwe onci poonentamawaahsik ini wiitanami'aan."
40019001	Ahpii tahsh Ciisahs ekii'ishkwaakakitotc kii'anionci​maacaa Kaalaliink (Galilee) i'iweti ekii'ishi​kiiwetc ahkiink Cootiiyaahkaank (Judea) akaamisiipi Cwaartan (Jordan).
40019002	Aahpici tahsh kiihpaahtiinowa' pemaatisinitc kaakiih​piminisha'okotc kaye ekii'minoayaa'aatc otaahkosii'.
40019003	Perahsiik (Pharisees) tahsh okiih​pinaasihkawaawaan ekiih​kakweci'aawaatc ekii'inaawaatc: " Onahshowewin ina ihkitoomakan pisaaniko inini ciwepinaatc wiiwan wekonen iko onci?"
40019004	Ciisahs tahsh okii'inaa': "Kaawiin ina kitanamihtoohsiim e'ishipii'ikaatek, ahpii tahsh kahkina kekoon kiioshihcikaatek Kishemanitoo okii'oshi'aan ininiwan ini kaye ihkwewan?
40019005	Ekii'ihkitotc kaye: 'Miitahsh o'oweni keonci​nakanaatc ini oteten, omaamaan kaye a'a inini, ciwiiciiwaatc ihsa ini wiiwan. E'niishiwaatc tahsh tapeshikwakinteniwan owiiyawiwaan.'
40019006	Kaawiin tahsh niishihsiiwak, miitahsh eshi​peshikowaatc. Awenena' ihsa kaakii'maamawiniishoopakitinaatc Kishemanitoo, kaawiin hsa awiya okapahkewiniti'aahsii'."
40019007	Perahsiik tahsh okii'ishi​kakwecimaawaan: "Wekonenini tahsh Moosihs (Moses) kaa'onci-inaahkoniketc, inini hsa cimiinaatc wiiwan i'i wepiniwewimasina'ikanenhsini cisaakicinisha'waatc kaye ini wiiwan?"
40019008	Ciisahs tahsh okii'inaa': "Moosihs hsa kikiih​pakitinikowaa cipahkewinimek kiwiiwiwaa', aaniihsh wiinke kishashiipihtaam. Kaawiin tahsh wiin i'iwe kii'ishihsehsinoon nihtam kiimaacihsek kahkina kekoon.
40019009	Kiwiintamawininim itahsh, kiishpin inini wepinaatc wiiwan, mihsawaa ko aana pihshikwaatisihsinik, wiitikemaatc itahsh kotak ihkwewan, miihsa 'i ekiih​pihshikwaatisitc."
40019010	Kihkino'amawaakanak itahsh kii'ihkitowak: "Kiishpin ihsa i'i eshinaakwaninikwen a'a inini a'a kaye ihkwe e'wiitikentiwaatc, nawac iinsan taaonishihshinini wiihkaa ciwiitikentinaaniwansinokipan."
40019011	Ciisahs tahsh okii'inaa': "O'o hsa kihkino'ikewin kaawiin kahkina awiya miinikoowisihsii, iki ehta kaashi​miinikowaatc Kishemanitoon.
40019012	Paahtiinatinininiwan ohsha aaninta ininiwak kaaonci​wiitikehsikwaa. Aaninta ishi​nihtaawikiwak, aaninta kaye ishihcikaniwiwak ciwiitikehsikwaa, aaninta tahsh kaaonci​wiitikehsikwaa miihsa i'iweni weweni cianohkiihtamowaatc Kishemanitoon oTipencikewinini. A'a tahsh kaakashkihtootc ciotaahpinank o'o kihkino'ikewin, pisaaniko oka​otaahpinaan."
40019013	Ciisahs tahsh kiihpiitamawaa apinoonciisha' cisaaminaatc, cianami'ehtamawaatc kaye. Kihkino'amawaakanak tahsh okiih​kishiikanoonaa' i'i kaakiih​piinaanitc.
40019014	Ciisahs tahsh kii'ihkito: "Maano apinoonciishak ninka​pi​naasihkaakook. Keko wiin kipihtinaahkekwaanik. Aaniihsh miiwak ihsa iki tino pemaatisiwaatc oko kaainaatisiwaatc apinoonciishink ketipenimikowaatc Kishemanitoon."
40019015	Miitahsh i'i kaa'ishi​saahsaaminaatc, ekii'ani-ishi​maacaatc.
40019016	Aapitink tahsh inini okii'naasihkawaan Ciisahsoon ekii'inaatc: "Okihkino'amaake, wekonen sasekaa ishihcikewin keishihcikeyaampaan keonci​miinikooyaan pimaatisiwin wiihkaa kepoonihsehsinok?"
40019017	Ciisahs okii'ishi​nahkwehtawaan: "Wekonen wenci​kakwecimiyan kekoon kaasasekaawank? Mihcipeshiko ohsha kaasasekaawentaakositc. Kiishpin ihsa antawentaman pimaatisiwin cimiinikooyan, tootan Moosihs (Moses) otoonahshowewinan."
40019018	A'a tahsh inini kii'ishi​kakwetwe: "Aaniin iniweniwan?" Ciisahs tahsh okii'inaan: "Keko nihshiwehken, keko papaamenimimaahken pahkaan awiya wiiwan, keko kimootihken, keko kaye awiya noociko inaacimaahken tipaahkonintc,
40019019	kihci-inenim kitete, kimaamaa kaye, saaki' kaye kiwiicitaamaakan taapishkoo kaashi​saaki'itisoyan."
40019020	Oshkiniiki tahsh kii'ihkito: "Kahkina ohsha ini onahshowewinan ninihtaa​tootaanan. Aaniihsh awahshime keishihcikeyaampaan?"
40019021	Ciisahs tahsh okii'inaan: "Kiishpin wiinke wiihkwayahkonaakosiyan, maacaan, awi​ataawaaken kahkina kekoonan kaa-ayaayan, cimiinatwaa kaye shooniyaan okitimaakisiik. Wenootisiwin tahsh kika-ayaan weti kihcikiishikonk. Miitahsh ishipiishaahkan cipiminisha'oyan."
40019022	Ekii'noontank itahsh a'a oshkiniiki ekii'icikaniwitc, kii'ani​maacaa, ekii'maanentank, aaniihsh wiinke kii'wenootisi.
40019023	Ciisahs itahsh okii'inaa' okihkino'amawaakana': "Kiwiintamawininim tepwewin: aahpici sanakanini kaawenootisitc ciokimaahkantaakotc Kishemanitoon.
40019024	Keyaapi kekoon kiwiintamawininim, nawac taawentanini pihkwaawikanemihtatim cishiipaashkaahpan i'iweni kaashi​pakoneyaanik shaaponikanini, ahpiihc wiin kaawenootisitc inini ciokimaahkantaakohpan Kishemanitoon."
40019025	Okihkino'amawaakana' itahsh e'noontaakotc kiihkihcimaamahkaatentamoo', ekii'ihkitonitc: "Awenen tahsh inaa kepimaaci'ikoowisihpan?"
40019026	Ciisahs okiih​kanawaapamaa' ekii'inaatc: "Inini wiin kaawiin otaa​kashkihtoohsiin o'o ci-ishihciketc, Kishemanitoo tahsh wiin kahkina kekoonini owencihtoon."
40019027	Okii'ikoon itahsh Piitaroon (Peter): "Inashke, kahkina kekoon ninkii'nakataamin ewiih​piminisha'okooyan. Wekonen tahsh keayaayaank?"
40019028	Ciisahs tahsh okii'inaa': "Tepwe hsa kitinininim: ahpii hsa Inini oKosihsan apinitc otookimaawapiwininiink keshi​kihci-inentaakosinitc, ahpii kahkina kekoon oshkioshihcikaatek, kekiinawaa kaamitaahshiniishiyek kaapiminisha'oyek, kika-apim okimaawapiwinink cionahshowaanekwaa iki kaamitaahshiniishwewaanakisiwaatc Isriyalak (Israel).
40019029	Awiya hsa kaanakatank owaahkaa'ikan, kaanakanaatc kaye wiicihkiweya', otawemaa' kaye, oteten kaye, omaamaan kaye, oniicaanihsa' kaye, komaa kaye okihtikaanahkamik, niin e'onci​tootank, ninkotwaahk awahshime tahsink tamiinaa, tatako​miinaa kaye pimaatisiwin wiihkaa kepoonihsehsininik.
40019030	Iki hsa noonkom kaaniikaanisiwaatc, ishkwaac ta-ayaawak, iki kaye noonkom ishkwaac kaa-ayaawaatc taniikaanisiwak."
40020001	"Ahpii Kishemanitoo kiishihsitootc oTipencikewin, miihsa 'iwe keishinaakwahk, taapishkoo kihtikewikimaa kaatipentank shoominaahtikoowi kihtikaanini ekii'ani​maacaatc wiipa kikishep ekii'nanaantawaapamaatc awiya' cianohkiinitc i'imaa okihtikaanink.
40020002	Ekii'ahshotamawaatc tahsh peshik waapaapihko​shooniyaanhsan ewii-ishi​tipa'amawaatc peshikokiishik. Miihsh i'i kaa'ishi​na'entaminitc. Miitahsh okii'ishinisha'waa' cianohkiinitc i'imaa oshoominaahtikowi kihtikaanink.
40020003	Miinawaa tahsh ehshaankahso​tipa'ikaneyaanik kihtikewikimaa weti akwaciink kaatanataawenk kii'ishaa. Okii'waapamaa' tahsh ininiwa' e'naaniipawinitc.
40020004	Miitahsh kaa'inaatc: 'Maacaak kekiinawaa, antawanohkiik ninshoominaahtikoowi kihtikaanink, kwayahk kaye kikatipa'amawininim.'
40020005	Shemaak tahsh kii'antawanohkiiwa'. Miitahsh peshikwan kaa'ishihciketc e'naawahkwenik, e'nihsotipa'ikaneyaanik (3) kaye.
40020006	Kekaa tahsh e'naanotipa'ikaneyaanik miinawaa kii'ishaa weti kaashi​ataawenk. Okii'waapamaa' tahsh kotak ininiwa' e'mihci​naaniipawinitc. Miitahsh ekii'inaatc: 'Wekonen wenci​kihtimikaapawiyek kapekiishik kekoon e'ishihcikehsiwek?'
40020007	Miitahsh kaa'ishi​nahkwehtaakotc: 'Kaawiin awiya nintanohkii'ikohsiinaan.' Okii'ani-inaa' itahsh: 'Maacaak, kekiinawaa antawanohkiik ninshoominaahtikoowi kihtikaanink.'
40020008	"Ahpii tahsh e'ani​onaakohshininik, kihtikewikimaa okiih​kanoonaan aanihkewikimaan: 'Kanoosh iki otanohkiik, tipa'amaw kaye otanohkiiwiniwaan. Iki hsa ishkwaac kaakii'anohkii'intwaa miiwakiki nihtam tipa'amaw, piinihsh cini​tipa'amawatwaa iki nihtam kaakii'anohkii'intwaa,' ekii'inaatc.
40020009	Iki tahsh otanohkiik kaakii'maatanohkiiwaatc e'naanotipa'ikaneyaanik kii'ontisiwak pepeshik waapaapihko​shooniyaanhsan.
40020010	Iki tahsh nihtam kaakii'maatanohkiiwaatc ewiih​tipa'amawintwaa mii'i kaa'inentamowaatc: 'Nawac niinawint awahshime ninka​tipa'amaakoomin.' Kewiinawaa tahsh pepeshik ehta waapaapihko​shooniyaanhsan kiihtipa'amawaawak.
40020011	Okii'otaahpinaawaan tahsh oshooniyaamiwaan ekii'maashikanoonaawaatc ini otookimaamiwaan:
40020012	'Oko hsa ishkwaac kaakii'maatanohkiiwaatc peshikotipa'ikan ehta kii'anohkiiwak. Niinawint tahsh kapekiishik aahsamaahtenk ninkii-ishi​kihci​anohkiimin. Shaakooc itahsh peshikwan kitishi​tipa'amawaak taapishkoo kaa'ishi​tipa'amawiyaank!'
40020013	Kihtikewikimaa tahsh okii'inaan ini peshik: 'Niicii, pisintawihshin! Kaawiin kikii'wayeshimihsinoon. Kikii'inentam iitok ewii​anohkiiyan ciontisiyan peshik waapaapihko​shooniyaanhs.
40020014	Otaahpin tahsh a'a kishooniyaam, anikiiwen kaye. Ninkii'inentam ohsha peshikwan ewii-ishi​tipa'amawak taapishkoo peshikwan kaakii'ishi​tipa'amawinaan a'a ishkwaac kaakii'maatanohkiitc.
40020015	Niin ihsa ninshooniyaam, waahtootawak iko nintaa​tootawaa. Miinahsh kaaonci​maanaapamiyan e'minwaatisiyaan?' "
40020016	Ciisahs tahsh kiini-ihkito: "Mii'iwe eshinaakwahk, iki hsa otaanaank kaainentaakosiwaatc taniikaanisiwak, iki hsa kaye kaaniikaanisiwaatc otaanaank tainakinsowak."
40020017	Ciisahs tahsh e'ishaawaatc weti Ceroosalamink (Jerusalem) pahkeya'ii okii'ishiwinaa' i'i mitaahshiniishin okihkino'amawaakana', ekiih​kiimooci​kanoonaatc hsa mekwaa ehpimohsewaatc, ekii'inaatc:
40020018	"Inashke pisintawihshik, o'o hsa kaaishaayank weti Ceroosalamink, miihsa'i niin Inini oKosihsan cipakitinikooyaan ciotaahpiniwaatc iki Kihcianami'ewikimaak, iki kaye kaakihkino'amaakewaatc Onahshowewin, miitahsh ci-ihkitowaatc pisaaniko cinihsikoowak.
40020019	Miinawaa tahsh weti ninkashi​pakitinikook ekaa kaaCoowiwihsinik ciotaahpinimitc. Miiwa' itahsh i'i kemaanenimimitc, kepahpahshanshe'omitc, miiwa'i'i kaye keakosaka'omitc aashiteyaahtikonk. Nihsokiishik tahsh ishihsek Kishemanitoo ninka​kiiwepimaatisii'ik," kii'ihkito.
40020020	Okiih​pinaasihkaakoon tahsh Sepatiin (Zebedee) wiiwini ekiihpi​wiiciiwaanitc kaakii'niishinitc (2) okosihsini. Miitahsh kaa'ishi​ociciinkwanapiihtaakotc ehkakwecimikotc: "Kekoon kinantawenimin citootawiyan."
40020021	Ciisahs tahsh okii'inaan: "Wekonen entawentaman?" Miitahsh kaa'ikotc ihkwewan: "Ihkiton oko niishin (2) ninkosihsak ciwiitapimihkwaa ahpii maaciiokimaawiyan. A'a hsa peshik kikihcinihkink inahke ci-ishi​apitc, a'a tahsh kotak kinamantinihkink," okii'ikoon.
40020022	Ciisahs tahsh kii'ishi​nahkwehtam: "Kaawiin ihsa kikihkentansiim aaniin eshi​kakwetweyek. Kitaa​kashkihtoom ina niminihkwaakanink cionci​minihkwaatamek i'i kaawii'ishi​kakwaatakihtooyaan?" Miihsh kaa'ihkitonitc: "Miinanke nitaa​kashkihtoomin."
40020023	Ciisahs tahsh okii'inaa': "Tepwe hsa kikaonci​minihkwem i'imaa niminihkwaakanink. Kaawiin tahsh niin nintoonenimaahsiik awenenak keapiwaatc ninkihcinihkink inahke, ninamantinihkink inahke kaye. Aasha ohsha ninTete okii'onenimaa' awenena' keapinitc."
40020024	Ahpii e'noontamowaatc iki kotak mitaahso kihkino'amawaakanak okii'nishki'ikowaa' i'i niishin (2) kaaowiicihkiwentinitc.
40020025	Ciisahs tahsh okii'antomaa' i'i kahkina okihkino'amawaakana' ekii'inaatc: "Kikihkentaanaawaa iitok iki kaatipenimaawaatc pemaatisinitc kaakihkenimaahsinik Kishemanitoon, wiinke otipenimaawaa', ikihsh kaye kaakihci-inentaakosiwaatc wiinke omino​tipenimaawaa' pemaatisinitc.
40020026	Kiinawaa tahsh wiin kaawiin i'i kikaishihcikehsiim. Kiishpin awiya mihsawentank wiihkihci-inentaakositc, miihsa 'awe kepami'inek kotak kaatahshiyek.
40020027	Kiishpin ihsa awiya wii'niikaanentaakositc i'imaa kaatahshiyek, miihsa 'awe keinenintisotc kahkina awiyan e'otookimaamitc.
40020028	Mii niin eshihcikeyaan Inini oKosihsan kaatinowiyaan. Kaawiin wiin ninkiih​piishaahsii cipami'ikooyaan, cipami'iweyaan ihsa kaa'onci​piishaayaan, ewiih​pakitinamaan kaye nimpimaatisiwin ewiih​tipa'wakwaa niipowa' pemaatisiwaatc cipimaaci'intwaa," kii'ihkito.
40020029	Ekii'anionci​maacaawaatc itahsh i'imaa Cerahkonk (Jericho), kiihpaahtiinowa' tahsh pemaatisinitc kaakiih​piminisha'okotc.
40020030	Niishin (2) tahsh ininiwak kaakii'waapihsikwaa ciikihkana e'namatapiwaatc kii'noontamook Ciisahsoon ehpimiayaanitc. Miitahsh kaa'ishi​shaakowewaatc: "Tepitink (David) kaaontahkaanesiyan! Koohpaatenimihshinaam!" ekii'inaawaatc.
40020031	I'imaa tahsh kaapaahtiinonitc kaakii'ayaanitc okiih​kishiikanoonikowaa': "Kitoompiikisim!" okii'ikowaa'. Aanciko tahsh awahshime kiihkishiiwewak: "Tepitink kaaontahkaanesiyan! Koohpaatenimihshinaam!"
40020032	Miitahsh kaa'ishi​kipihciitc Ciisahs ekii'antomaatc: "Aaniin eshi​antawenimiyek citootawinakook?" okii'inaa'.
40020033	Miitahsh kaa'ikotc: "Tepencikeyan, kinantawenimikoo ciwaapi'iyaank."
40020034	Ciisahs tahsh okiih​koohpaatenimaa', okiih​saaminaa' oshkiinshikoniink. Shemaak itahsh kii'waapiwa', miitahsh kaa'ishi​piminisha'okotc.
40021001	Ahpii tahsh kekaa e'ani​takohshinowaatc Ceroosalamink (Jerusalem), okii'ani​otihtaanaawaa Pehpaci (Bethphage) kaakii'ishinihkaatenik kaakii'ishitaaniwaninik. I'i hsa Pehpaci kii'ishiayaamakan i'imaa kaakii'ishi​pihkwatinaak Aalip (Olive) Kihtikaanaahtikohkaank kaakii'ishinihkaatenik. Ciisahs tahsh okii'niikaaninisha'waa' niishin (2) okihkino'amawaakana',
40021002	o'o ekii'inaatc: "Ani​niikaani-ishaak kaamatweayaak kaaishitaaniwank, kikawaapamaawaa tahsh maashimihtatim ciwiicisakaahkohpisoomaatc ini maashimihtatimoonhsan. Aapa'ohkwak tahsh piinaahkekwaanik.
40021003	Kiishpin tahsh awiya kekoonini ininek, mii​hsa keinek: 'Nintookimaaminaan ohsha owii'aapaci'aa',' shemaak tahsh oka​piicinisha'waa'," okii'inaa'.
40021004	Miitahsh o'o kaa'onci-ishihsek, ci-ishihsenik kaakii'ihkitonikopanen Kishemanitoo otipaacimowininiiman:
40021005	"Wiintamawihkwak iki Saayan (Zion) ootenaank kaa-ayaawaatc, Inashke waapamihk kikihciokimaamiwaa, kipinaasihkaakowaa! Aahpici noohkaatisi, ehpimiwanaasotc i'imaa maashimihtatimonk, ehpimiwanaasotc i'imaa maashimihtatimoonhsink, maashimihtatim otooshkaya'aanhsiman."
40021006	Miitahsh iki kihkino'amawaakanak kaa'awi-ishi-ishihcikewaatc aaniin kaa'ikowaatc Ciisahsoon.
40021007	Okiih​piinaawaan tahsh maashimihtatimoon, ini kaye maashimihtatimoonhsan. Miitahsh kaa'ishi​wakitahtoowaatc okashkiikiiwiniwaan; miitahsh i'i kaa'ishi​ahpapinitc Ciisahsoon.
40021008	Pemaatisiwaatc ekiih​paahtiinowaatc okiih​tashwekihsitoonaawaan okashkiikiiwiniwaan i'imaa miihkanaank. Aaninta tahsh okiih​kiishkika'aanaawaan watihkwanan ekii'ahpakitoowaatc miihkanaank kaawiihpi-ishaanitc Ciisahsoon.
40021009	Kaapaahtiinowaatc tahsh kaakii'niikaanishkawaawaatc, otaanaank kaye kaakiih​pimohsewaatc kii'ishi​shaahshaakowewak: "Hosaana!" kii'ihkitowak. "Tananaahkomaa a'a Tepitink kaaontahkaanesitc. Shawentaakosi hsa a'a kaapi​takohshink otishinihkaasowininiink ini Tepencikenitc. Tananaahkomaa Kishemanitoo!"
40021010	Ahpii tahsh ekii'ani​takohshink i'imaa Ceroosalamink, kahkina hsa awiyak kiihkihci-inwewi'itiwak ekii'ihkitowaatc: "Awenen tahsh a'a?"
40021011	Kaapaahtiinowaatc tahsh kaakiihpi​wiiciiwaawaatc Ciisahsoon kii'nahkweshaakowewak: "Mii​hsa wa'a Kishemanitoon kaakanoocikehtamawaatc, Ciisahs kaaishinihkaasotc, Naasarit (Nazareth) ootenaank, Kaalalii (Galilee) ahkiink kaaonciitc," kii-ihkitowak.
40021012	Ciisahs kiihpiintike i'imaa Kihcianami'ewikamikonk, ekiih​saahsaakicinisha'waatc kahkina i'i kaakii'ataawewikamikohkenitc kaye kaakii'ataawenitc i'imaa piinci Kihcianami'ewikamikonk, ekii'ohpimewepinank toohpowinaahkoon kaakii'ishi​ayaanitc i'i kaameshkotoonikenitc, ekii'ohpimewepinank kaye tehsapiwinan kaakii'ishi​ayaanitc i'i kaakii'ataawaakenitc omiimii'.
40021013	Okii'inaa' itahsh: "Mii​hsa eshipii'ikaatek Kihcimasina'ikan Kishemanitoo ekii'ihkitotc: 'Niwaahkaa'ikan hsa taishinihkaate anami'ewaahkaa'ikan,' kiinawaa tahsh e'ishinaakohtooyek taapishkoo ciokaasowikamikowaatc omahkancweshkak!"
40021014	Kaawaapihsinik i'i kaye kaamaahkisinitc okiih​pinaasihkaakoo' i'imaa piinci anami'ewikamikonk, miitahsh kaa'ishi​minoayaa'aatc.
40021015	Kihcianami'ewikimaak, iki kaye kaakihkino'amaakewaatc Onahshowewin kiinishkaatisiwak e'waapantamowaatc aaniin Ciisahsoon kaakii'ishi​maamahkaacihcikenitc, i'i kaye apinoonciisha' ekiih​shaakowenitc i'imaa piinci Kihcianami'ewikamikonk: "Tananaahkomaa a'a Tepitink kaaontahkaanesitc!"
40021016	Miitahsh kaa'inaawaatc Ciisahsoon: "Kinoontawaak ina ehkitowaatc?" Ciisahs tahsh okii'ishi​nahkwehtawaa': "Miinanke ninoontawaak. Kaawiin ina kitoonci​anamihtoohsiim o'o eshipii'ikaatek: 'Kikii'ishi​kihkino'amawaak ihsa iki apinoonciishak, pooshke kaye kaanooniwaatc, cinihtaakwayahk​nanaahkomiwewaatc,' " okii'inaa'.
40021017	Miitahsh i'i kaa'ishi​nakanaatc, i'imaa ootenaank ekii'onci​maacaatc. Weti tahsh Pehtaniink (Bethany) kii-ishaa ekii'anta​nipaatc.
40021018	E'ani​waapaninik tahsh Ciisahs kiihkiiweishaa weti kihci'ootenaank. Enipimi​ayaatc tahsh kii'noontewii'wiihsini.
40021019	E'waapamaatc itahsh shoomini kihtikaanaahtikoon pik (fig) ehtinowaahtikowinitc, ekii'mihkansik tahsh kekoonini, aniipiihshan ehta, miitahsh kaakii'inaatc ini mihtikoon: "Kaawiin ihsa miinawaa wiihkaa kikashoominiwihsii." Miitahsh i'i shemaak a'a mihtik kaa'ishi​paahsotc.
40021020	Kihkino'amawaakanak tahsh kiimaamahkaatentamook e'waapamaawaatc mihtikoon kaaishihsenitc, ekii'ihkitowaatc: "Wekonen wencikishiipaahsotc a'a mihtik?"
40021021	Ciisahs tahsh okii'inaa': "Mii hsa piko eshi​tepweyaan o'o kaaininakook, kiishpin tepweyentamek, aanwehtansiwek kaye, kitaa​kashkihtoom ci-ishihcikeyek taapishkoo kaakiih​tootawak a'a shoominikihtikaanaahtik. Kaawiin ehta i'i kitaaishi​kashkihtoohsiim. Kiishpin hsa itamek i'i pihkwatinaa: 'Mayaawiin, antapahkopiikwaashkwanin kihcikamiink,' mii​hsa​'i keishihsekipan.
40021022	Kiishpin tepwehtamek, kikamiinikoowisim wekonen​iko kekakwetweyek ahpii anami'aayek," okii'inaa'.
40021023	Miinawaa tahsh Ciisahs okiih​pikiiwe​naasihkaan i'i Kihcianami'ewikamik. Mekwaa tahsh ekihkino'amaaketc, Kihcianami'ewikimaa' i'i kaye kaaniikaanisinitc Coowa', okiih​pinaasihkaakoo' ekii'ishi​kakwecimikotc: "Wekonen tino kashki'ewisiwin kaa-aapacihtooyan ono kaaishihcikeyan? Awenen kaye kaamiinihk i'i kashki'ewisiwin?"
40021024	Ciisahs tahsh okii'ishi​nahkwehtawaa': "Peshik tahsh kekoon keniin kiwiih​kakwecimininim. Kiishpin nahkwehtawiyek, kikawiintamawininim tahsh wekonen tino kashki'ewisiwin kaaonci-ishihcikeyaan o'o kaaishihcikeyaan.
40021025	Aanti kaaonciinik a'a Cwaan (John) osiika'antaakewin? Kishemanitoonk ina komaa kaye ininiihkaank?" okii'inaa'. Miitahsh kaa'ishi​maacii​kakanoonitinitc ekii'wawaanentaminitc. Miitahsh kaa'ihkitonitc: "Kiishpin ihkitoyank 'Kishemanitoonk', kikaikonaan tahsh 'Wekonen tahsh kaaonci​tepwehtawaahsiwek a'a Cwaan?'
40021026	Kiishpin kaye ihkitoyank 'Ininiihkaank', kikohsaanaanik ihsa iki kaapaahtiinowaatc, aaniihsh kahkina Kishemanitoo otipaacimowininiiman otinakimaawaan ini Cwaanan," kii-ihkitowa'.
40021027	Miitahsh kaa'ikotc Ciisahs: "Kaawiin ninkihkentansiimin." Miitahsh kaa'inaatc: "Kaawiin tahsh keniin kikawiintamawihsinooninim wekonen tino kashki'ewisiwin kaa-aapacihtooyaan o'o kaaishihcikeyaan."
40021028	"Aaniin enentamek? Kii'ayaa hsa inini ekii'niishinitc 2 okosihsa'. Okii'inaan tahsh ini kaakiih​sasiihkisinitc: 'Ninkosihs, taka antawanohkiin shoominaahtikowikihtikaanink noonkom kaakiishikahk.'
40021029	Miitahsh kaa'ikotc: 'Taka mii​'i.' Naanaake tahsh kiiaantentamoon, ekii'anta​wanohkiinitc.
40021030	Otetemaa tahsh okii'naasihkawaan ini kotak okosihsan ekii'inaatc ciantawanohkiinitc. Miitahsh kaa'ikotc: 'Haw, ninka​ishaa.' Kaawiin tahsh kii-ishaahsiiwan.
40021031	Aan enentamek a'aweti okosihsimaa kaa'ishihciketc kaakii'ishi​mihsawentaminitc oteten?" Miitahsh kaa'ikotc: "Kaasasiihkisitc maawiin." Ciisahs tahsh okii'ani-inaa': "Tepwe kiwiintamawininim, kaatipa'ike'iwewaatc, pihshikwaacihkwek kaye kitaacina'ikowaak e'otookimaahkantaakowaatc Kishemanitoon.
40021032	Cwaan (John) Siika'antaakewinini ohsha kiihpiishaa ekii'waapanta'inek i'i kekii'ishikwayahkwaatisiyekipan. Kaawiin tahsh kikiih​tepwehtawaahsiwaawaa. Iki tahsh wiin kaatipa'ike'iwewaatc iki kaye pihshikwaacihkwek okiih​tepwehtawaawaan. Kiinawaa tahsh wiin mihsawaa ko ekii'waapamekwaa kaawiin kikii'aantentansiim, pooshke naake piko cikiih​tepwehtamekipan."
40021033	Ciisahs tahsh kii-ihkito: "Pisintawihshik miinawaa ewii'awehcikeyaan. Kiiayaa hsa kihtikewikimaa ekiih​kihtikaanaatc shoomina' kaaishi​kihtikaasonitc oshoominikihtikaanink. Ahsinii' itahsh kaye okii'waahkaayaapihkihshimaa' okihtikaanink ekii'menikanihketc. Kiiwaanihke kaye ketashisiiskopiikishkawimintc i'i shoomina', onsaapiwin kaye okii'oshihtoon. Miitahsh kaa'ishi​awi'aatc okihtike' cinaakacihtamaakotc, paanimaa kewiin i'imaa meshkwac cionci​ontisitc. Miitahsh kaa'ishi​maacaatc.
40021034	Ahpii tahsh e'ocihcihsenik cimawinswaasonitc i'i shoomina', okii'ishinisha'waa' ihsa otanohkii'aakana' i'imaa kaaishi​kihtikaasonitc shoomina' kewiin i'imaa ewii'ontisitc minihk kekii'ontisihpan.
40021035	Kaakii'awi'intwaa tahsh okii'otihtinaawaa' i'i anohkii'aakana', ekiih​kihciniiwana'waawaatc peshik, ekii'nihsaawaatc ini kotak peshik, ekiih​papiimwahsina'aawaatc kaye peshik.
40021036	Miinawaa tahsh a'a kihtikewikimaa okii'ishinisha'waa' otanohkii'aakana' awahshime ekiih​paahtiinonitc, miitahsh iki kihtikewininiwak peshikwan kaahtootawaawaatc.
40021037	Ishkwaac tahsh okii'ishinisha'waan okosihsan, ekii'ihkitotc: 'Oka​kihtenimaawaan ihsa ini ninkosihsan.'
40021038	Ahpii tahsh kihtikewininiwak e'waapamaawaatc ini okosihsimaan, miitahsh kaa'ihkitowaatc: 'Mii​hsa ini kihtikewikimaa okosihsan. Ampeyohk taka nihsimaataanin, ciayaawank i'i kaawiih​tipinawewisinitc!'
40021039	Miitahsh okii'otihtinaawaan, ekiih​saakiciwepinaawaatc i'imaa kihtikaanink, ekii'nihsaawaatc kaye.
40021040	"Aaniin tahsh ketootawaatc a'a kihtikewikimaa kaatipentank shoominikihtikaanini i'i kaakii'awi'aatc ahpii takohshink?" okii'inaa'.
40021041	Miitahsh kaa'ikotc: "Kekeht ihsa maawiin oka​kakwaatakinihsaa' i'i macikihtikewininiwa', kotak tahsh kihtikewininiwa' oka-awi'aa' kemiinikotc kekii'onci​ontisihpan ahpii mawinswaaniwaninik," kii-ihkitowa'.
40021042	Ciisahs tahsh okii'inaa': "Kaawiin ina kitonci​anamihtoohsiim kaaishipii'ikaatek Kehtemasina'ikanink? 'Ini hsa ahsiniin kaakii'aanawenimaawaatc iki owaahkaa'ikek mii​hsa 'a maawac kaakiih​kihci-inentaakositc ahsin. Aaniihsh kaaTipenciketc i'i otishihcikewin. Aahpici tahsh maamahkaasinaakwan,' ishipii'ikaate.
40021043	"Miitahsh o'owe wenci-ininakook: Kika​mahkamikoom ihsa i'i Kishemanitoo oTipencikewin meshkwac cimiinintwaa iki kotak pemaatisiwaatc kenaakohtoowaatc Kishemanitoon kaa-antawentaminitc," okii'inaa'.
40021044	["Awenen hsa kepankihshink i'imaa wakiciahsin tapikishkihshin. A'a tahsh kepatakoshkaakotc ini ahsiniin, wiinke tashikoshkooso, taapishkoo kekoon kaapaashkinehsek taishinaakosi."]
40021045	Kihcianami'ewikimaak tahsh, Perahsiik (Pharisees) kaye, ekii'noontawaawaatc Ciisahsoon o'o e'ishi​awehcikenitc, okiih​kihkentaanaawaa hsa wiinawaa ekiih​tashimikowaatc.
40021046	Miitahsh kaa'ishi​kakwetahkonaawaatc, shaakooc itahsh okiih​kohsaawaa' i'i kaakiih​paahtiinonitc, aaniihsh okii'inakimaani ini Ciisahsoon Kishemanitoo otipaacimowininiiman ehtinowinitc.
40022001	Miinawaa hsa Ciisahs kii'awehcike ehkakanoonaatc awiya':
40022002	"Ahpii Kishemanitoo kiishihsitootc oTipencikewin, mii​'i keishinaakwahk, taapishkoo kihciokimaa kaakii'wiihkwanketc ewiih​kihciwiitikenitc okosihsan.
40022003	Okii'maacinisha'waa' tahsh otanohkii'aakana' cipapaa-antonkenitc cipishaaniwaninik i'imaa kaawii'ishi​wiihkwantinaaniwaninik. Kaawiin tahsh kiiwiih​piishaahsiiwa' i'i kaakii'antomaahpan.
40022004	Kotak itahsh otanohkii'aakana' okii'maacinisha'waa' ekii'inaatc: 'Kanoonihkwak iki aasha kaakii'antomintwaa: "Aasha ohsha kiihkiishihcikaate kaawii'wiihkwankaakeyaan. Nintaapepishihkiimak, iki kaye kaakii'aanciponintwaa pishihkiinhsak aasha kiihkiishishikaniwiwak. Aasha hsa kahkina kekoon kiihkiishihcikaate. Haw pimianta​wiihsinik kaawii'ishi​wiihkwankeyaan!" '
40022005	Iki tahsh kaakii'antomintwaa kaawiin kiihpapaamihtansiiwak, aanciko hsa ekii'anohkiiwaatc, peshik ekii'ishaatc okihtikaanahkamikonk, kotak tahsh otataawewikamikonk;
40022006	kotak tahsh ekii'otihtinaawaatc i'i anohkii'aakana' kaakiih​papaa-antonkenitc, ekiih​pahpahkihte'waawaatc, ekii'nihsaawaatc kaye.
40022007	Kihciokimaa tahsh wiinke kiinishkaatisi, ekii'ishinisha'waatc oshimaakanihshiima', cinihsaanitc i'i kaakii'nihshiwenitc, ekiih​sahka'aminitc kaye otootenaamini.
40022008	Okiih​kanoonaa' tahsh otanohkii'aakana': 'I'i hsa wiitikewiihkwantiwin aasha kiihkiishihcikaate, shikwa tahsh i'i kaakii'antomintwaapan kaawiin kiihte​ahpiihtentaakosihsiiwak.
40022009	Maacaak tahsh kihcimiihkanaank ci-ishaayek, minihk iko kewaapamekwaa pemaatisiwaatc, antomihkwak cipi​wiihsiniwaatc kaawii'ishi​wiihkwankeyaan,' okii-inaa'.
40022010	Miitahsh iki anohkii'aakanak kaa'ishi-ishaawaatc misiwe miihkanaank ekii'antomaawaatc, aaninta hsa kwayahk ekiih​pimaatisinitc, kotak kaye ekii'macipimaatisinitc peshikwan okii'ishi​maamawiantomaawaa', piinihsh wiinke kiimooshkinepiwak kaakii'ishi​kihciwiitikentinaaniwank.
40022011	"Kihciokimaa tahsh kiihpiintike ewii'waapamaatc i'i kaakiihpianta​wiihsininitc. Okii'waapamaan tahsh peshik ininiwan kaakii'mino'ohsinik.
40022012	Okii'inaan tahsh: 'Niicii, aanti kaaonci​piintikeyan e'mino'ohsiwan?' A'a tahsh inini kiihkwiinawi-ihkito.
40022013	Kihciokimaa tahsh okii'inaa' otanohkii'aakana': 'Mamaancikwahpinihk a'a inini oninciink, ositink kaye, akwaciink ishiwepinihk kaashi​kashkiitipihkaninik! Miitahsh weti kaashi​mawinaaniwank, mii kaye weti keshi​mamatweyaapitehsenaaniwank keahpiihci​wiihsakentamonaaniwank.' "
40022014	Ciisahs kii'ani-ihkito: "Niipowa' hsa aana antomaawak, ta-akaahsiinowak tahsh ehta keotaahpinintwaa."
40022015	Perahsiik (Pharisees) tahsh inkoci kii'ishaawak ekii'awi​tashintamowaatc aaniin keishi​kakwecihcikaniwinitc Ciisahsoon sesik keshi​nahkwehtansinik.
40022016	Okihkino'amawaakaniwaa' itahsh okii'ishinisha'waawaa', ekiih​takowiiciiwaanitc aaninta Heratan (Herod) kaawiici'ikonitc. Miitahsh ekii'inaanitc: "Okihkino'amaake, kikihkenimikoo aahpici e'nihtaatepweyan, kwayahk e'ishi​kihkino'amaakewatc kaye aaniin Kishemanitoo kaashi​antawenimaatc awiyan ci-ishipimaatisinitc, kaawiin kaye kiwanishkwe'ikohsiik aaniin awiyak enenimihkwaa, kikihkenimikoo kaye kahkina awiya peshikwan ehtootawatc kaatootawatc a'a peshik awiya.
40022017	Wiintamawihshinaam tahsh aaniin enentaman: kekiinawint ina ishinaakwan citipa'amank i'i taakihs (tax) kaatipa'ike'iwetc a'a Maawac iko Kihciokimaa weti Oroomink kaa-ayaatc?" okii'inaani.
40022018	Ciisahs tahsh okiih​kihkenimaa' ekii'maci-inentaminitc, miitahsh kaa'inaatc: "Kiinawaa ominwaatisiihshihtook! Wekonen wenci​kakweci'iyek?
40022019	Waapanta'ihshin a'a waapaapihko​shooniyaanhs kaa-aapatisitc kiitipa'amawimintc wekimaawaatisinitc," okii'inaa'. Okiih​piitamaakoo' itahsh peshik waapaapihko​shooniyaanhsan.
40022020	Miitahsh kaa'inaatc: "Awenen wa'a kaamasinihshink? Awenen o'oweni owiinsowin?" okii'inaa'.
40022021	Okii'ikoo' itahsh: "Maawac iko Kihciokimaa." Miitahsh kaa'inaatc: "Miinihk hsa a'a Maawac iko Kihciokimaa kaatipentank, miinihk itahsh kaye wiin Kishemanitoo kaatipentank," okii'inaa'.
40022022	Ahpii tahsh e'noontaakotc, wiinke kiihkihcimaamahkaatentamoo'. Okii'nakanikoo' itahsh ekii'ani​maacaanitc.
40022023	Peshikwan tahsh ehkiishikaninik aaninta Saacahsiik (Sadducees) okiihpi​antawaapamaawaan Ciisahsoon. Miiwak okoweniwak kaaishi​kihkino'ikewaatc: kaawiin awiya miinawaa takiiwepimaatisihsii ishkwaapimaatisitc.
40022024	Okiih​kakwecimaawaan: "Okihkino'amaake, Moosihs (Moses) tahsh kii'ishi​kihkino'amaake, kiishpin inini nipotc e'nakanaatc ini wiiwan, ekii'ayaawaahsikwaa apinoonciisha', wiicihkiweyan hsa oka​wiitikemaani ini wiiwan ciayaahtamaakotc apinoonciisha'.
40022025	Inashke tahsh kii'niishwaahciwak iki ininiwak ekii'wiicihkiwentiwaatc o'omaa kaashi​ayaayaank. Kaasasiihkisitc tahsh nihtam kii'wiiwi, ekii'nipotc tahsh ekii'ayaawaahsik apinoonciisha'. Miitahsh kaa'ishinaakwaninik ini kaakii'ani​ohshiimenshitc ciwiitikemaanitc ini kaakii'wiiwitc.
40022026	Miitahsh peshikwan a'a ohshiimenshimaa kaa'ishihsetc ekii'nipotc, a'a kaye kotak, piinihsh tahsh kahkina kaakii'niishwaahciwaatc kaakii'wiicihkiwentiwaatc ekii'ishihsewaatc.
40022027	Kewiin tahsh a'a ihkwe ishkwaac kii'nipo.
40022028	Kiiwepimaatisinaaniwank itahsh, awenen tahsh a'a mayaa kewiiwitc ini ihkwewan? Aaniihsh minciniishwaahso okii'wiitikemaawaan."
40022029	Ciisahs tahsh okii'inaa': "Etatawe hsa kikihciwanikihkino'ikem i'i kaaihkitoyek awiya cikiiwepimaatisihsik. Miitahsh i'i nahke kaaonci-ishikihkino'ikeyek ehkihkentansiwek aaniin eshipii'ikaatek Kihcimasina'ikan, ehkihkentamowaahsiwek kaye Kishemanitoo omashkawisiiwin.
40022030	Ahpii hsa kiiwepimaatisiwaatc, kaanipowaatc ininiwak, ihkwewak kaye kaawiin tawiitikehsiiwak. Aaniihsh encala' enaatisinitc kihcikiishikonk eyaanitc tainaatisiwak.
40022031	I'i tahsh kaakiiwepimaatisinaaniwank, kaawiin ina wiihkaa kitanamihtoohsiim aaniin kaakii'ininek Kishemanitoo, ekii'ihkitotc:
40022032	'Niin ihsa Eparahaam (Abraham) oManitooman, Aaisik (Isaac) oManitooman, Cekap (Jacob) kaye oManitooman.' Mii​'owe ehkitonk, oko kaaoKishemanitoomiwaatc, mihsawaa aana inintwaa e'nipowaatc, keyaapi ohsha pimaatisiwak," okii'inaa'.
40022033	Ekii'noontaakotc tahsh kaapaahtiinonitc, okii'maamahkaatenimikoo' i'i kaakii'ishi​kihkino'iketc.
40022034	Perahsiik (Pharisees) tahsh kii'ohkonaasihkotaatiwak ahpii ekii'noontamowaatc Ciisahsoon ekiih​shaakoosomaanitc i'i Saacahsii' (Sadducees).
40022035	Peshik tahsh kaakihkino'amaaketc Onahshowewin okiihkakwe​wanikiishwe'aan ekiih​kakwecimaatc:
40022036	"Okihkino'amaake, wekonen maawac kehci-inentaakwahk i'imaa Onahshowewinink?" kii'ihkito.
40022037	Ciisahs tahsh okii'inaan: " 'Kitaasaaki'aa Tepenciketc kiKishemanitoom i'imaa misiwe kite'ink, i'imaa kaye misiwe kitahcaahkonk, i'imaa kaye misiwe kinaakatawentamowinink.'
40022038	Mii ohsha i'iwe maawac kaaniikaanentaakwahk, kehci-inentaakwahk onahshowewin.
40022039	Kotak itahsh eni​aanihke​kihci-inentaakwahk onahshowewin, kekaa mii peshikwan eshihsink: 'Cisaaki'atipan kiicipimaatis taapishkoo kaaishi​saaki'itisoyan.'
40022040	Ono ohsha niishin onahshowewinan kaawiintamaan, mii 'imaa eshi​maamawahtenikin kahkina otOonahshowewin Moosihs, kaashi​kihkino'ikenitc kaye Kishemanitoo otipaacimowininiima'," kii'ihkito.
40022041	Mekwaa tahsh e'maawaci'itinitc Perahsii' (Pharisees), Ciisahs okiih​kakwecimaa':
40022042	"Aaniin enenimimek Kishemanitoo Kaaonaapamaatc? Aanti kepiontahkaanesitc?" Okii'ikoo' itahsh: "Tepitink (David) ohsha taontahkaanesi."
40022043	Ciisahs tahsh kii'ishi​kakwetwe: "Wekonenini tahsh Tepit ehkikishkaakotc ini Kishemanitoon otAhcaahkoni, kaa'onci-ishinihkaanaatc, 'Tepencikeyan'? Inashke Tepit kii'ihkito:
40022044	'KaaTipenciketc okii'inaan ini kaaTipenimimitc: I'imaa ishinamatapin ninkihcinihkink inahke, paanimaa hsa kikaishi'in cishaakooci'atwaa kaanishkenimihkwaa.'
40022045	Miihsh i'i a'a Onaapamaakan kaaonci-ikotc Tepitan 'Tepencikeyan' e'ikotc. Aaniin tahsh inaa keishihsekipan ci-ishi​ontahkaanesitc Tepitink?" kii'ihkito.
40022046	Kaawiin tahsh awiyan aapiinc iko okii'nahkwehtaakohsiin. Miitahsh i'i ahkonaak ehkiishikaninik kaawiin awiyan miinawaa wiihkaa kekoonini awahshime okii'onci​kakwecimikohsiin, aaniihsh kaawiin awiyan kiihte​pakenimohsiiwan cikakwecimikotc.
40023001	Ciisahs tahsh okiih​kakanoonaa' kaamaamawiinonitc, i'i kaye okihkino'amawaakana'
40023002	ekii'inaatc: "Iki hsa kaakihkino'amaakewaatc Onahshowewin, iki kaye Perahsiik (Pharisees), inanohkiiwak ciwaawiintamaakewaatc aaniin kaaishipii'ikaatek Moosihsoon otOonahshowewinini.
40023003	Ishihcikewaahk tahsh kaaininekwaa, tootamowaahk kaye kaashi​anooninekwaa. Keko tahsh wiin ishihcikehkek kaaishihcikewaatc. Aaniihsh mihci-inwaanitisowak, kaawiin tahsh ishihcikehsiiwak kaaihkitowaatc.
40023004	Miitahsh kaye eshihcikewaatc, ehkosikwaninik kekoonini opihciwane'aawaa' pemaatisinitc, e'akohpitamawaawaatc ohpihkwaniniink kehcinaac iko cipimiwitoonitc. Kaawiin tahsh wiinawaa kanake peshik ciwii'aapacihtoowaatc oniihsiikinincaaniwaa ciwii'wiici'aawaatc ehpimiwanenitc.
40023005	Kahkina kaye kekoonini ishihcikewak ciwaapamikowaatc pemaatisinitc. Inashke waapantamowaahk ehpiihci​mihcaanikin ini anami'emashkimootenhsan kaanaapishkamowaatc oskahtikowaank, onihkiwaank kaye. Inashke kaye ehpiihci​kinwaapiikaninikin kaashi​niihsiikikwaacikaatenikin okikishkikaniwaan.
40023006	Aahpici kaye ewii'minwapiwaatc mooshak kiiwiihkwantinaaniwaninik, kaye mamayehc iko kaaishpentaakwaninikin apiwinan ehta ewii'ishi​apiwaatc i'imaa anami'ewikamikonk.
40023007	Mii ehta eshi​antawentamowaatc cikihtenimintwaa ehpooshoo'intwaa ataawewikamikohkaank, mamayehc iko kaye ehta ci-inintwaa 'okihkentaahso'.
40023008	Kiinawaa tahsh wiin kaawiin okihkentaahso kikaishinihkaanikoohsiim, aaniihsh kiinawaa kahkina kitoowiicihkiiwentim. Mihcipeshiko ehta kaakihkino'amawinek.
40023009	Kaawiin kaye 'ninTetenaan' kikaishinihkaanaahsiwaawaa awiya o'omaa ahkiink. Aaniihsh mihcipeshiko kiTetewaa kihcikiishikonk kaa-ayaatc.
40023010	Keko kaye kikaishinihkaanikoohsiim kaaniikaanishkaaketc. Aaniihsh mihcipeshiko a'a kaaniikaanishkawinek, mii​hsa Kishemanitoon Kaakii'onaapamikotc ciTipenciketc.
40023011	Awiya hsa kaakihci-inentaakositc, mii​hsa a'a kepami'inek.
40023012	Awiya hsa kaaishpenintisotc, tatapahsenimaa. Awiya hsa kaatapahsenintisotc, mii hsa 'awe keishpentaakositc."
40023013	"Aahpici hsa kikaocaanimisim, kiinawaa kaakihkino'amaakeyek Onahshowewin, kekiinawaa Perahsiik (Pharisees)! Kiinawaa kaaminwaatisiihshihtooyek! Aaniihsh kikipa'amowaam Kishemanitoo eshi-ishkwaantemiwaninik oTipencikewin cipiintikehsikwaa pemaatisiwaatc, kaawiin tahsh kekiinawaa kipiintikehsiim. Kaawiin kaye kipakitinaahsiwaawaak iki kaawiih​piintikewaatc.
40023014	[Kika​ocaanimisim Onahshowewikihkino'amaakek, Perahsiik kaye, kaaminwaatisiihshihtooyek! Aaniihsh kitootaahpinamawaawaak owaahkaa'ikaniwaan iki kaakiiwaacihtoowaatc ihkwewak, miitahsh kinwesh eshi​kaakiikitoyek kiianami'aayek ciwaapamikooyek. Aahpici tahsh kikanankimiinikoom kakwaatakihtoowin.]
40023015	"Kika​ocaanimisim, kaakihkino'amaakeyek Onahshowewin, kekiinawaa Perahsiik! Kiinawaa kaaminwaatisiihshihtooyek! Misiwe kipapaaishaam kihcikamiink, misiwe kaye ahkiink, ehkakwekashkimek awiya cipiminisha'onek. Ahpii tahsh ehkashkimek, miitahsh awahshime eshinaakositc ci-ishaatc maci-ishkotenk ahpiihc kiinawaa.
40023016	"Kika​ocaanimisim, kiinawaa kaawaapihsiwek e'niikaaniihtamaakeyek tahsh, o'o hsa e'ishi​kihkino'ikeyek: 'Awiya hsa kiiahpi​ahshotamaaketc kaashi​kohtaanentaakwahk piintik Kihcianami'ewikamikonk, kaawiin memwehc taishihcikehsii kaaishi​ahpimotc. Awiya tahsh kiiahpi​ahshotamaaketc ini osaawishooniyaan i'imaa piintik kaa-ayaanitc Kihcianami'ewikamikonk, mii​hsa 'iweni ketootank kaakii'ahshotamaaketc,' mii 'i eshi​kihkino'ikeyek.
40023017	Kiinawaa kekiipaatisiyek, e'waapihsiwek kaye! Aaniin i'iwe maawac kehci-inentaakwahk? Osaawishooniyaa, komaa kaye kaakohtaanentaakwahk Kihcianami'ewikamik kaashi​aapatisitc osaawishooniyaa? Mii iitok i'imaa kaaonci-inencikaniwitc osaawishooniyaa ehtipenimikotc Kishemanitoon.
40023018	E'ihkitoyek kaye: 'Kiishpin hsa awiya ahpi​ahshotamaaketc i'iweni kaashi​pakitinikenk, kaawiin memwehc taishihcikehsii i'i kaakii'ihkitotc. Awiya hsa kaa-ahpi​ahshotamaaketc miikiwewin i'imaa kaashi​pakitinikenk kaa-ahtenik, mii​hsa 'awe keishihciketc,' e'ihkitoyek.
40023019	Kiinawaa kaawaapihsiwek! Wekonen kehci-inentaakwahk maawac, i'iwe na miikiwewin, komaa kaye kaashi​pakitinikenaaniwank? Awahshime iitok kihci-inentaakwan i'iwe kaashi​pakitinikenk, aaniihsh mii​'imaa ahpii kiitashi​miikiwaaniwank Kishemanitoo eshi​maaciitipentank.
40023020	Awiya hsa kaa-ahpi​ahshotamaaketc i'iweni kaashi​pakitinikenk, mii​hsa e'ishi​ahshotamaaketc i'iweni kaashi​pakitinikenaaniwaninik, iniweniwan kaye kahkina pakitinikewinan.
40023021	Awiya kaye kaa-ahpi​ahshotamaaketc i'i kaashi​kohtaanentaakwaninik Kihcianami'ewikamikonk, mii​hsa e'ishi​ahshotamaaketc i'iweni Kihcianami'ewikamikoni, ini kaye Kishemanitoon i'imaa kaaishitaanitc piintik.
40023022	Awiya kaye kaa-ahpi​ahshotamaaketc i'iweni kihcikiishikoni, mii​hsa eshi​ahshotamaaketc Kishemanitoon otookimaawapiwininiink, ini kaye i'imaa kaa-apinitc.
40023023	"Kika​ocaanimisim, kaakihkino'amaakeyek Onahshowewin, kekiinawaa Perahsiik! Ominwaatisiihshitook! Weweni hsa kitoonci​miinaawaa Kishemanitoo peshik kekoonini entahsomitaahcink kaanihtaawikihtooyek, taapishkoo kaashi​miikiweyek takosehkwaanan mint (mint), til (dill), kamin (cummin) kaaicikaatekin. Shikwa tahsh ehtootansiwek ini mayaa kaakihci-inentaakwahkin i'imaa kaaoshipii'ikaatekin Onahshowewinink kekiih​tootamekipan. Miiwan ihsa ini weweni cionaahkonekwaapan awiyak, cikoohpaasinaakeyekipan, cikishewaatisiyekipan, citepweyentaakosiyekipan kaye. Miiwan ohsha ono kekii'ishihcikeyekipan, ini kaye kotak citootamekipan onahshowewinan.
40023024	Kiinawaa kaawaapihsiwek, e'niikaaniihtamaakeyek tahsh! Kisiiskoopiikinaam hsa nipi cipwaa minihkweyek cikonaahsiwek pihkociinhsi, shaakooc tahsh kikonaawaa pihkwaawikanemihtatim.
40023025	"Kika​ocaanimisim, kaakihkino'amaakeyek Onahshowewin, kekiinawaa Perahsiik! Kiinawaa kaaminwaatisiihshihtooyek! Saakicaya'ii aaniihsh kitishi​pehkihtoom kiminihkwaakaniwaan, kitoonaakaniwaan kaye. Piincaya'ii tahsh kimooshkinahtoom kekoonan kaakii'ontinamek kimahkantwewiniwaank, kitayoonsaamisiwiniwaank kaye.
40023026	Kiin kaawaapihsiwan Perahsii! Pinamaa hsa pehkihtoon kiminihkwaakanink, kitoonaakanink kaye piincaya'ii kaa-ayaakin, miitahsh i'i payesh cipehkinaakwahkin saakicaya'ii.
40023027	Kika​ocaanimisim kaakihkino'amaakeyek Onahshowewin, kekiinawaa Perahsiik! Kiinawaa kaaminwaatisiihshihtooyek! Taapishkoo hsa mii​'iwe enaatisiyek, kaawaapishkipii'ikaatekin ini na'initiiwikamikoon, mii​hsa ehpiihci​minonaakwahkin akwaciink. Piintik tahsh wiinke mooshkinewan nipowikanan, wiinke kaye ehpikishkanatahkin e'wanaatahkin.
40023028	Miitahsh peshikwan ehpiihci​minonaakosiyek awiyak e'waapaminekwaa. Piincaya'ii tahsh kitishite'em misiwe e'minwaatisiihshihtooyek, wiinke kaye paahtiinatin macitootamowin."
40023029	"Kika​ocaanimisim kiinawaa kaakihkino'amaakeyek Onahshowewin, kekiinawaa Perahsiik! Kiinawaa kaaminwaatisiihshihtooyek! Aahpici hsa kiminohtoom kaa'ishina'inintwaa iki Kishemanitoon kaakiih​kanootamawaawaahpan, aahpici kaye ehkakweminonaako'ekwaa ahsinii' kaakihkinawaacihshimimintc aanti eshi​pimihshinowaatc iki kaakiih​kwayahkwaatisiwaatc.
40023030	Kaye hsa e'ihkitoyek: 'Kiishpin niinawint pimaatisiyankipan ahpii kiipimaatisiwaatc iki mewisha kaakii'okehteya'aamiyank, kaawiin niinawint nintaakii'ishihcikehsiimin kaakii'ishihcikewaahpan, ekii'nihsaawaatc kaakiih​kanootamawaanihpan Kishemanitoon.'
40023031	Miitahsh e'wiintamek kiinawaa ekiihpi​onciiyek i'imaa hsa iki kaakii'nihsaawaatc kaakiih​kanootamawaanihpan Kishemanitoon.
40023032	Pisaan tahsh iko kiishihtook kaakii'maacii-ishihcikewaakopanen mewisha kikehteya'aamiwaak!
40023033	Kiinawaa hsa kinepikook, macikinepikook kaye kaanihtaawiki'inekwaa! Aanti tahsh enentamek keonci​kashkihtooyek ci-inaahkonikoohsiwek maci-ishkotenk ci-ishaahsiwek?
40023034	Kiwiintamawininim tahsh, kikaishinisha'amawininim hsa iki otipaacimook, kaakakiihtaawentamowaatc kaye, okihkino'amaakek kaye. Aaninta tahsh kikanihsaawaak, aaninta kaye aashiteyaahtikonk kika-akosaka'waawaak, aaninta tahsh kikapahpahshanshe'waawaak i'imaa kaashi​ayayaanikin kitanami'ewikamikowaank cipapaamaamohkiiyek eshi​ayootenaawaninik.
40023035	Miitahsh o'o kiinawaa keonci​nana'ahsikooyek, kaakiih​tootawintwaa kahkina kaakiih​kwayahkwaatisiwaatc kaakiih​pinihsintwaa. Kaakiih​kwayahkwaatisitc Epal (Abel) nihtam kii'nihcikaniwi. A'a tahsh Sehkaraaya (Zechariah) kaakii'okosihsimikotc Perahkaayawan (Berechiah), ishkwaac kiinihcikaniwi. Mii hsa 'awe Kihcianami'ewikamikonk kaakiih​tashinihsintc i'imaa nahsawaya'ii kaakii'ishi​ayaanik kaakii'ishi​kohtaanentaakwaninik piintik, i'imaa tahsh kaye kaakii'ishi​pakitinaahsonaaniwaninik. Kiinawaa hsa iitok tino kaakii'nihsek.
40023036	Kekeht tahsh kitinininim: i'iweni hsa okakwaataki'ikoowiniwaa iki kahkina kaakii'nihshiwewaatc, oka​pakamishkaakonaawaa noonkom kaapimaatisiwaatc."
40023037	"Oo Ceroosalam (Jerusalem)! Kiinawaa Ceroosalamink kaa-ayaayek! Kiinawaa kaanihsekwaa kaakanootamawaawaatc Kishemanitoon, kaapapiimohsina'ekwaa kaye owiintamaake' Kishemanitoo kaaishinisha'amawinek! Mooshak hsa ekii'ishi​mihsawentamaan ewii'maawantooninakook taapishkoo nooshe paahka'aahkwaan kaaishi​tapinawishkawaatc oniicaanihsa' i'imaa anaami ninkwiikanink. Kaawiin tahsh kikiih​pakitinihsiim.
40023038	Miitahsh kiKihcianami'ewikamikowaa tanakacikaate, tapishihshikwaa kaye.
40023039	Kitinininim, kaawiin tahsh wiihkaa miinawaa kikawaapamihsiim, paamaa hsa ahpii ocihcihsek kii-ihkitoyek: 'Tashawentaakosi wa'a kaapi​takohshink i'imaa otishinihkaasowininiink ini kaaTipencikenitc.' " Mii 'i kaa'ihkitotc.
40024001	Ciisahs tahsh ekii'anionci​maacaatc i'imaa Kihcianami'ewikamikonk okihkino'amawaakana' okiihpi​antawaapamikoo' ewii'waapanta'ikotc aaniin kaaishihcikaatenikin Kihcianami'ewikamikonk kaakii'onci​tipentaakwaninikin ishimaaciiwinan.
40024002	Okii'inaa' itahsh: "Pisaan​iko waapantamohk ono ishimaaciiwinan. Kiwiintamawininim tahsh, iki hsa ahsiniik kaawaapamekwaa i'imaa kaaishi​apiwaatc kaawiin ta-apihsiiwak, aaniihsh kahkina tanaaniihsiwepinikaasowak."
40024003	E'namatapitc itahsh i'imaa pihkwatinaank Aalip (Olive) Kihtikaanaahtikohkaank e'ishinihkaatenik, okihkino'amawaakana' okiih​pinaasihkaakoo' ekiih​kiimooci​kakwecimikotc: "Wiintamawihshinaam aaniin ahpii keishihsek i'iwe kaa'ihkitoyan. Aaniin keonci​nihsitawinaakwahk wiihpi​takohshinan, wii'ishkwaahsekin ono kekoonan mekwaa kaawaapantamank."
40024004	Ciisahs hsa kii'ihkito: "Ayaankwaamisik, ciwaniwinihsinowinek awiya.
40024005	Aaniihsh tapaahtiinowak cipi​takohshinowaatc i'imaa nintishinihkaasowinink ci-ihkitowaatc: 'Niin hsa Kishemanitoo otOonaapamaakanan.' Niipowa' itahsh oka​waniwinaawaa' pemaatisinitc.
40024006	Kika​tepihtaam hsa 'i miikaatiwin, kikanaanoontaam kaye e'maamiikaatinaaniwank. Keko tahsh sekisihkek. Pinamaa hsa o'o taishihse cipwaa ishkwaahsekin ono kekoonan mekwaa kaawaapantamank.
40024007	Takihci​miikaatiwak hsa pepahkaan kaatahswewaanakisiwaatc o'omaa ahkiink, kaye kaatahsinkin okimaawiwinan. Pepahkaan misiwe miicim tanaanoontehse, pepahkaan kaye ahkiink taishi​kohkoshkohse.
40024008	Ono tahsh kaawiintamaan mii keshinaakwahkin taapishkoo ihkwe kaamaaciaahkositc ewii'waapamaawahsotc.
40024009	"Kika​tahkonikoom, kikamiikiwaaniwim kaye cikakwaataki'ikooyek, miitahsh keshi​nihsikooyek. Kahkina awiya entahswewaanakisitc kikashiinkenimikowaa niin onci.
40024010	Tapaahtiinowak kaye keaanawencikewaatc i'i ahpii. Tamamishintiwak kaye, tashiinkenintiwak kaye.
40024011	Miitahsh aahpici tapaahtiinowak keinwaanitisowaatc kaakanootamawaawaatc Kishemanitoon. Miitahsh niipowa' keshi​wanihshimaawaatc pemaatisinitc.
40024012	Keni​ahpiihci​paahtiinatihk itahsh macitootamowin, i'i hsa niipowa' pemaatisiwaatc kaaishi​saaki'itiwaatc, piinihsh kaawiin tani​saaki'itihsiiwak.
40024013	Awiya hsa keshashiipentank piinihsh weti ishiahpii kaawii'ishkwaahsek kekoonan noonkom kaawaapancikaatek, mii​hsa a'a kepimaaci'intc.
40024014	Pinamaa hsa o'o kaashi​minwaatotek o'o Kishemanitoo oTipencikewin tapapaatipaatote misiwe ahkiink kahkina pemaatisiwaatc cinoontamowaatc. Miitahsh i'i payesh kahkina kekoon ci-ishkwaahsek."
40024015	"Kika​waapantamowaam ihsa i'iweni kaawiih​kakwaanihsakinaakwaninik kaanihshiwanaacihcikemakaninik Taaniyoo (Daniel) kaakiih​tashintank kaakiih​kiikitohtamawaatc Kishemanitoon. I'imaa hsa Kihcianami'ewikamikonk taishi​niipawiimakanini." Kiinawaa keanamihtooyek o'o, nihsitohtamohk!
40024016	"Miihsh i'iwe ahpii, iki hsa kaataawaatc i'imaa Cootiiyaahkaank (Judea) weti hsa ta-ahpa'iwewak kaashi​papiihkwatinaanik.
40024017	Awiya kaye kaashi​napakaanik wakiciwaahkaa'ikan kaa-ayaatc, kaawiin taishihsehsii aniniihsaantawetc cini​maaciitoohpan otaya'iiman i'imaa owaahkaa'ikanink.
40024018	Awiya kaye kaa-anohkiitc weti okihtikaanink kaawiin oka​pikiiwenotansiin cipinaasihkank i'i kaakiih​kiihcikoshkank okashkiikiiwin.
40024019	I'iwe tahsh ahpii kiishikahk, aahpici taocaanimisiwak iki ihkwewak kaakikishkawaawahsowaatc, iki kaye omaamaamaak kaanooni'aawaatc oniicaanihsiwaa'.
40024020	Anami'ehtawihk tahsh Kishemanitoo, cipipoonsinok, ciAnwepiiwi​kiishikahsinok kaye i'i ahpii maaciipa'iweyek.
40024021	I'iwe hsa maawac kaawiih​kihci'ocaanimahkamikahk, kaawiin wiihkaa pimi-ishiwepahsinoon ahpane kaaonci​maaciahkiiwank piinihsh noonkom kaakiishikahk. Kaawiin kaye miinawaa wiihkaa tani-ishiwepahsinoon.
40024022	Kishemanitoo aasha okiih​tahkwakintaan aaniin tahsokiishik kekihci-ishikiishikaninik. Kiishpin tahsh i'i ishihcikehsikipan, kaawiin awiya taapimaatisihsii. I'i tahsh aasha kaakii'onaapamaatc ewiih​pimaaci'aatc pemaatisinitc, miitahsh keonci​tahkwakintank tahsokiishik kekihci-ishikiishikaninik.
40024023	"Kiishpin tahsh awiya ininek: 'Ina onoweniwan Kishemanitoo otOonaapamaakanan!' komaa kaye: 'A'aweti hsa kaamatweayaatc!' keko awaac pankii tepwehtankek.
40024024	Tapaahtiinowak ihsa keinwaanitisowaatc Kishemanitoon otOonaapamaakanini, iki kaye keinwaanitisowaatc ehkiikitohtamawaatc Kishemanitoon. Mii​hsa iki kaawaniwishiwewaatc. Aahpici hsa tamamaantawihcikewak, miitahsh keonci​maamahkaacihcikewaatc, ciwaniwinaawaatc pooshke aasha Kishemanitoon kaakii'onaapamaanitc pemaatisinitc, kiishpin kashkihtoowaatc.
40024025	Pisintawihshik! Kikiishaaci​wiintamawininim hsa waa'ishiwepahk.
40024026	"Kiishpin tahsh awiya ininek: 'Weti hsa pikwatahkamik ayaa,' keko tahsh kiinawaa ishaahkek. Komaa kaye kikaikowaak: 'Inashke kiimooci​ayaa ihsa piintik i'imaa.' Keko tahsh tepwehtankek.
40024027	Taapishkoo hsa waapanonk e'onci​waahtehsek, ninkaapii'anonk itahsh e'inaahsahkwanehsek, mii​hsa keishinaakwaninik ahpii pitakohshink a'a Inini oKosihsan.
40024028	"Aanti hsa kaashi​ahtek kaanipoomakahk wiiyawimaa, mii​hsa i'imaa keshi​ohkopiicihsewaatc iki mihtashkihtikwaanaankek."
40024029	"Shemaak itahsh kii-ishkwaahsekin ini kaawii'ocaanimikiishikahkin, kiisihs ihsa takashkiitipihkisi, tipihkikiisihs kaye kaawiin tasaakaahsikehsii, wanankohshak kaye ishpimink taonci​pankihshinook, kaamashkawentaakwahkin ishpimink tapepahkaanihsewan.
40024030	Kekoon hsa tanaakwan keonci​nihsitawinikaatenik ewiih​takohshink a'a Inini oKosihsan i'imaa kiishikonk. Entahswewaanakisiwaatc pemaatisiwaatc o'omaa ahkiink hsa tamawiwak ahpii waapamaawaatc ini Inini oKosihsini pimi-ishi​takohshininitc i'imaa wahkwiink ishpimink kaa-akootenikin, eshi​mashkawisiinitc kaye eshi​kihciokimaawentaakosinitc.
40024031	Kihcipootaacikan ihsa tanoontaakwan, miitahsh a'a kepitakohshink keshi-ishinisha'waatc i'i otencalima' niiwink inahke kaaontaanimaninik, misiwe ahkiink cionci​maamooshakinaanitc i'i aasha kaakii'onaapamaatc pemaatisinitc ewiih​pimaaci'aatc."
40024032	"Kekoon tahsh onci​kihkentamohk a'a kaa-awehcikaasotc kihtikaanaahtik, pik (fig) kaatinwaahtikowitc. Kiishpin hsa i'i watihkwan kiiani​noohkahk, e'ani​saakipakihk, mii​hsa​'i aasha ewii'niipink.
40024033	Kekiinawaa tahsh waapantamek i'i kahkina kekoonan, mii​hsa cikihkentamek aasha e'ocihcihsek cimaacihsekin ini kaaininakook.
40024034	Maamihkawik tahsh o'o! Kaawiin hsa tacaakinipohsiiwak oko kaapimaatisiwaatc, mii​'i aasha kahkina ci-ishiwepahkin ono kaawiintamawinakook.
40024035	Mihsawaa ko kiishik, ahki kaye ishkwaahsekin, nintihkitowinan tahsh wiin kaawiin wiihkaa taishkwaahsehsinoonan kaashi​tepwemakahkin."
40024036	"Kaawiin hsa awiya okihkentansiin ahpii kiishikaninik, aaniin kaye ketahsotipa'ikaneyaanik i'i ahpii ocihcihsenik. Encalak kihcikiishikonk kaa-ayaawaatc kaawiin okihkentansiinaawaa, kaye niin oKosihsimaa kaawiin ninkihkentansiin. Mii ehta a'a Weyoohsimintc kehkentank.
40024037	I'i hsa kaakii'ishiwepahk mewisha ahpii Noowa (Noah) kiipimaatisitc, miihsa keishiwepahk ahpii Inini oKosihsan pitakohshininitc.
40024038	Ahpii tahsh cipwaa nihkipiik i'i ahki mewisha pemaatisiwaatc kii'waawiihsiniwak, kii'minihkwewak kaye, kii'wiitikentiwak kaye, piinihsh ahpane ehkiishikaninik Noowa kiipoositc i'imaa kihciciimaanink.
40024039	Kaawiin tahsh okiih​kihkentansiinaawaa aaniin kaainahkamikaninik, paanimaa hsa nipiini ekii'nihkipanikowaatc ekii'maaciiyaapokowaatc kahkina. Miitahsh peshikwan keishiwepahk ahpii Inini oKosihsan pitakohshininitc.
40024040	Niishin (2) hsa ininiwak anohkiiwaatc kihtikaanink, peshik hsa tamaaciicikaniwi, kotak tahsh tanakacikaniwi.
40024041	Niishin (2) ihkwewak pahkweshikanan kaapikishkataawanka'waawaatc, peshik hsa tamaaciicikaniwi, kotak tahsh tanakacikaniwi.
40024042	Ahshawaapik itahsh, aaniihsh kaawiin kikihkenimaahsiwaawaa ahpii kiishikaninik ketakoshink kiTipencikemiwaa.
40024043	Maamihkawik tahsh o'o, kiishpin inini kaatipentank waahkaa'ikanini kihkenimaatc ahpii waahpitakohshininitc okimoocishkan, kaawiin taanipaahsii, kaawiin kaye otaa​pakitinaahsiin ini okimoocishkan cipiikwa'aminitc cipipiintikenitc owaahkaa'ikanink.
40024044	Miitahsh peshikwan kekiinawaa keshi​oshiihtaayekipan mooshak, aaniihsh Inini oKosihsan tatakohshinoon ahpii tipa'ikanink kepii'imaahsiwek."
40024045	"Awenen hsa 'a kwayahk kaakakiihtaawentank anohkii'aakan? Mii​hsa a'awe kaamiinikotc otookimaaman kaamaacaanitc, citipenimaatc kotak anohkii'aakana' ciahshamaatc ahpii ocihcihsenik ciwiihsininaaniwaninik.
40024046	Aahpici hsa taminohse a'a anohkii'aakan ahpii takohshininitc otookimaaman e'waapamikotc e'ishihciketc kaakii'ishi​anoonikohpan.
40024047	Kekeht hsa kitinininim, a'a anohkii'aakan oka​miinikoon otookimaaman kahkina otaya'iimini cinaanaakacihtootc.
40024048	Kiishpin tahsh wiin macianohkii'aakan tinowihpan taainentam: 'Kaawiin hsa wiipa tatakohshinsii nintookimaam.'
40024049	Miitahsh keshi​maaciipahpahkihte'waatc owiitanohkiimaakana', ciwiiciwiihsiniimaatc ciwiiciminihkwemaatc kaye i'i ominihkwe'.
40024050	A'a tahsh tino anohkii'aakan tatakohshinoon otookimaaman ninkotink kiishikaninik ahpii ehpii'aahsik, ehkihkenimaahsik aaniin ahpii tahsotipa'ikaneyaanik ketakohshininitc.
40024051	Wiinke oka​kakwaataki'ikoon otookimaaman, miitahsh kaye ketootaakotc taapishkoo kaatootawimintc ominwaatisiihshihtoo'. Miitahsh weti ketashimawitc, mii kaye weti ketashimatweyaapitehsetc keahpiihcimincinawesitc."
40025001	"Ahpii hsa Inini oKosihsan piokimaahkantamintc kahkina kekoon, amii​hsa keishinaakwahk taapishkoo mitaahso pehkioshkiniikihkwek kaakii'maaciitoowaatc opimitewaahsahkonencikaniwaan, ekii'maacaawaatc e'anta​mekwaashkawaawaatc ini ininiwan kaa-anta​kihciwiitikenitc ewii'ani​wiiciiwaawaatc.
40025002	Naanan tahsh kiihkakiihtaawentamook, iki tahsh kotak naanan kaawiin kii'ehshaawaatisihsiiwak.
40025003	Iki tahsh kaakii'ehshaawaatisihsikwaa kii'maaciitoowaatc opimitewaahsahkonencikaniwaan, kaawiin tahsh pimiteni okiih​takomaaciitoohsiinaawaa.
40025004	Iki tahsh wiin kaakiih​kakiihtaawentamowaatc okiih​takomaaciitoonaawaa pimiteni kii'maaciitoowaatc ini owaahsahkonencikaniwaan.
40025005	Kaawiih​kihciwiitikenitc tahsh ininiwan kiihpesihkaawan. Mekwaa tahsh ehpii'aawaatc mii​'i kaaishi​kawiinkwahshiwaatc iki oshkiniikihkwek.
40025006	"E'aapihtaatipihkaninik tahsh awiya kiihshaakowe: 'Mii ohsha​'i aasha ehtakohshink a'a kaawiih​kihciwiitiketc! Ampeyohk hsa, antamekwaashkawihk!'
40025007	Miitahsh kahkina oshkiniikihkwek kii'ishi​wanishkaawak ekii'nana'aanshenamowaatc owaahsahkonencikaniwaan.
40025008	Kaakakiipaatisiwaatc tahsh okiih​kanoonaawaa' i'i kaakakiihtaawentaminitc: 'Taka miishihshinaam pankii kipimitemiwaa, niwaahsahkonencikaninaanin ohsha aniaahtawewan!' kii'ihkitowak.
40025009	Kaakakiihtaawentamowaatc tahsh kii'ishi​nahkwehtamook: 'Taka mii​'i! Kaawiin ohsha kitaa​tepihsehsiimin mihsawaa ko miinikooyek pimite. Inashke ishaak ataawewininiwak cianta-ataawehtamaasoyek,' kii'ihkitowak.
40025010	Mekwaa tahsh e'ontentinitc, ekii'naasihkaminitc pimiteni, mii​hsa 'i ahpii ini kaa-anta​kihciwiitikenitc ininiwan kiihpi​takohshinoon. Iki tahsh kotak oshkiniikihkwek kaakiih​kiishiihtaawaatc okii'ani​piintikewiiciiwaawaan i'imaa kaakii'ishi​kihciwiitike​wiihsininaaniwaninik. Ishkwaantem tahsh kiihkipa'ikaate.
40025011	"Naanaake tahsh iki kotak oshkiniikihkwek kiihpi​takohshinook ekiih​kanoonaawaatc ininiwan kaakihciwiitikenitc: 'Taka keniinawint paahkinamawihshinaam!' okii'inaawaan.
40025012	O'o tahsh okii'ikowaan: 'Kaawiin awaac nintaa​tootansii, kaawiin kikihkenimihsinooninim,' mii kaa'ikowaatc."
40025013	Ciisahs tahsh kii'ani-ihkito: "Ayaankwaamiahshawaapik, aaniihsh kaawiin kikihkentansiim ahpii kiishikahk, tahsotipa'ikaneyaak kaye kepi​takohshinaan."
40025014	"Mii​hsa keshinaakwahk, taapishkoo inini kaawii'maacaatc, ekiih​kanoonaatc hsa otanohkii'aakana', ekiih​kanawenta'aatc cinaakacihtoonitc i'i kaatipentank.
40025015	Miitahsh kaa'ishi​kanawenta'aatc otanohkii'akana' aaniiminihk kekashkihtoonitc kekoonini cinaakacihtoonitc. Peshik tahsh okii'miinaan naanink mitaahswaahk (5,000) osaawaapihko​shooniyaanhsa'. Kotak tahsh okii'miinaan niishink mitaahswaahk (2,000) osaawaapihko​shooniyaanhsa', kotak kaye mitaahswaahk (1,000) osaawaapihko​shooniyaanhsa' okii'miinaan. Miitahsh kaa'ishi​maacaatc.
40025016	A'a tahsh anohkii'aakan kaakiih​kanawenta'intc naanink mitaahswaahk osaawaapihko​shooniyaanhsa', shemaak kii'maacaa ekiih​pakitinaatc ini shooniyaan aanti keshi​kashkihcikenitc miinawaa naanink mitaahswaahk osaawaapihko​shooniyaanhsa'.
40025017	Miitahsh peshikwan kaa'ishihciketc a'a anohkii'aakan kaakiih​kanawenta'intc niishink mitaahswaahk osaawaapihko​shooniyaanhsa', ekiih​kashki'aatc kotak niishink mitaahswaahk osaawaapihko​shooniyaanhsa'.
40025018	A'a tahsh anohkii'aakan mitaahswaahk kaakiih​kanawenta'intc osaawaapihko​shooniyaanhsa', kii'awi​waanihke mihtahkamikonk, kaa'ishi​kaanaatc otookimaaman oshooniyaamini.
40025019	"Naanaake tahsh wiihkaa e'ishihsenik, okimaa kiihpi​takohshin ewii'anta​kihkenimaatc i'i anohkii'aakana' aaniin minihk kaakashkihcikenitc.
40025020	A'a tahsh anohkii'aakan naanink mitaahswaahk osaawaapihko​shooniyaanhsa' kaakiih​kanawenta'intipan kiimatekaapawi ekii'miinaatc otookimaaman ini kotak naanink mitaahswaahk tahswaapihk ekii'ihkitotc: 'Nintookimaam, iki tahsh naanink mitaahswaahk osaawaapihko​shooniyaanhsak kaakiih​kanawenta'ihshiyampan, naanink mitaahswaahk miinawaa 'imaa ninkii'onci​kashkihcike,' kii'ihkito.
40025021	Okimaa tahsh okii'inaan: 'Aahpici hsa kwayahk kikii'ishihcike! Aahpici kaye kwayahk kaatepweyenimintwaa anohkii'aakan kitinow. Kwayahk tahsh ekiih​kanawaapantaman kekoonenhsan, kikamiinin hsa kihcikekoonan cikanawaapantaman. Haw ampe piwiiciwiihsiniimihshin eshi​wiihkwankeyaan kekiin ciwiiciminwentamoomiyan!' okii'inaan.
40025022	A'a tahsh anohkii'aakan kaakiih​kanawenta'intipan niishink mitaahswaahk tahswaapihk kiimatekaapawi, ekii'ihkitotc: 'Nintookimaam, ekiih​kanawenta'ihshiyampan niishink mitaahswaahk osaawaapihko​shooniyaanhsak, inashke ninkiih​kashki'aa kotak niishink mitaahswaahk!' kii'ihkito.
40025023	Okimaa tahsh okii'inaan: 'Aahpici hsa kwayahk kikii'ishihcike! Aahpici kaye kwayahk kaatepweyenimintwaa anohkii'aakan kitinow. Kwayahk tahsh ekiih​kanawentaman kekoonenhsan, kikamiinin hsa kihcikekoonan cikanawaapantaman. Haw ampe piwiiciwiihsiniimihshin eshi​wiihkwankeyaan, kekiin ciwiiciminwentamoomiyan!' okii'inaan.
40025024	A'a tahsh wiin kaakiih​kanawenta'intc mitaahswaahk osaawaapihko​shooniyaanhsa' ekii'matekaapawitc, kii'ihkito: 'Nintookimaam, kikiih​kihkenimin hsa ehkakwaanihsakisiyan, e'ishi​mooshakinikeyan hsa kaakii'ishi​kihtikehsiwan, e'otaahpinaman kaye kihtikaanan kaakiih​kihtikaatansiwan.
40025025	Kikiih​kohsin itahsh, miihsh kaakii'onci​kaanak kishooniyaam i'imaa mihtahkamik. Inashke tahsh, ina wa'awe hsa kishooniyaam kaatipenimatc,' kii'ihkito.
40025026	Okimaa tahsh okii'inaan: 'Aahpici hsa kimaciayaa, kaakihtimiwaatc hsa anohkii'aakan kitinow. Ekiih​kihkenimiyan hsa e'ishi​mooshakinikeyaan hsa kaakii'ishi​kihtikehsiwaan, e'otaahpinamaan kaye kihtikaanan kaakiih​kihtikaatansiwaan,
40025027	kitaakiih​pakitinaa ohsha a'a ninshooniyaam i'imaa shooniyaawikamikonk cikii'ani​paahtiinohpan. Inashke tahsh kiipi​takohshinaan kahkina nintaakii'otaahpinaa,' okii'inaan.
40025028	Miitahsh o'o kaa'ani-ihkitotc: 'Otaahpinamawihk hsa ini shooniyaan, a'a hsa mitaahcink mitaahswaahk osaawaapihko​shooniyaanhsa' kaa-ayaawaatc, oka-ayaawaan ini shooniyaan.
40025029	Awiya hsa kekoonini kaa-ayaatc, tamiinaa kekoonini awahshime, weweni hsa citepihsetc. A'a tahsh wiin kekoonini kaa-ayaahsik, mihsawaa ko pankii kekoonenhsini ayaatc hsa taotaahpinamawaa.
40025030	A'a hsa kekoonini kaainaapatisihsik anohkii'aakan, ishiwepinihk i'imaa kaashi​kashkiitipihkaninik. Miitahsh i'imaa ketashimoohkokitaasotc, ketashimamatweyaapitehsetc kaye.' "
40025031	"Ahpii hsa Inini oKosihsan pitakohshininitc kaawiihpi​kihciokimaawinitc, okapi​wiiciiwikoni hsa i'i kahkina encala'. Mii​hsa i'imaa kaakihciokimaawentaakwaninik otapiwininiink keshi​apinitc.
40025032	Kahkina tahsh pemaatisiwaatc misiwehkamik kaatahswewaanakisiwaatc taohkoayaawak aanti keayaanitc. Mii​hsa 'awe kaaokimaawapitc niishwayek okaishi​papaahpakitinaa' ini pemaatisinitc, taapishkoo hsa okanawimaanahcaanihshiwe pepahkaan kaaishi​ahsaatc maanahcaanihsha' i'i kaye maanatihkwa'.
40025033	Kaakwayahkwaatisinitc hsa okihcinihkink inahke okaishi​ahsaa', kotak tahsh onamantinihkink okaishi​ahsaa'.
40025034	Kihciokimaa tahsh oka​inaa' i'i pemaatisinitc okihcinihkink kaa-ayaanitc: 'Piishaak hsa kiinawaa kaashaweniminek ninTete, piishaak citipentamek i'i okimaawiwin kaakiihpi​oshiihtamaakooyek ahpii kiimaaciiahkiiwank.
40025035	Aaniihsh ewii'wiihsiniyaan, kikii'ahshamihshim, ewii'minihkweyaan kaye kikii'mina'ishim. Ehpiiwitewiyaan kaye kikiih​piintikashim kitaawiniwaank.
40025036	Ekiih​kikihkonayehsiwaan kaye kikiih​pihcihkonaye'im, e'aahkosiyaan kaye kikii'naakaci'ihshim, ekiih​kipa'okooyaan kaye kikii'antawaapamihshim,' okainaa'.
40025037	Okwayahkwaatisiik tahsh okaishi​kakwecimaawaan: 'Tepencikeyan, aanahpii kaa'waapamikooyan ehkawaskateyan, ekii'ahshamikooyan tahsh, e'noontayaapaakweyan kaye, ekii'mina'ikooyan tahsh?
40025038	Aanahpii kaye kaa'waapamikooyan ehpiiwitewiyan ekiih​piintikanikooyan tahsh nintaawininaanink, ekiih​kikihkonayehsiwan kaye ekiih​pihcihkonaye'ikooyan tahsh?
40025039	Aanahpii kaye kaa'waapamikooyan e'aahkosiyan, ehkipa'okooyan kaye, miitahsh ekii'antawaapamikooyan?' oka​inaawaan.
40025040	Kihciokimaa tahsh taishi​nahkwehtam: 'Kiwiintamawininim hsa, ahpii hsa o'o kaakiih​tootawek wa'a peshik kekoon kaa-ahpiihtentaakosihsik, niicihkiwensi kaainak, niin hsa kaakiih​tootawiyek,' oka​inaa'.
40025041	I'i tahsh onamantinihkink inahke kaa-ayaanitc oka​inaa': 'Ninkoci kiinawaa ishaak, kaainakimikooyek cinihshiwanaatisiyek! Ishaak weti wiihkaa keshi​aahtawehsinok ishkote, kaakiih​kwayaanciihtamawintwaa maciaya'aa, i'i kaye otencalima'.
40025042	Aaniihsh e'noonteskateyaan kaawiin kikii'ahshamihsiim, e'noontayaapaakweyaan kaye kaawiin kikii'mina'ihsiim.
40025043	Ehpiiwitewiyaan kaye kaawiin kikiih​piintikashihsiim kitaawiniwaank, ekiih​kikihkonayehsiwaan kaye kaawiin kikiih​pihcihkonaye'ihsiim, e'aahkosiyaan kaye, ekiih​kipa'okooyaan kaye kaawiin kikii'antawaapamihsiim,' oka​inaa'.
40025044	Kewiinawaa tahsh okashi​nahkwehtawaawaan: 'Tepencikeyan, aanahpii hsa kaa'waapamikooyan e'noonteskateyan, e'noontayaapaakweyan, ehpiiwitewiyan, ekiih​kikihkonayehsiwan, ekii'aahkosiyan, ekiih​kipa'okooyan kaye, ekii'ishi​wiici'ikoohsiwanen itahsh?' oka​inaawaan.
40025045	Kihciokimaa tahsh okashi​nahkwehtawaa': 'Kiwiintamawininim hsa, i'i hsa kaakii'ishi​wiici'aahsiwek peshik iko wa'a kekoon kaa-ahpiihtentaakosihsik, niicihkiwensi kaainak, niin hsa kaakii'wiici'ihsiwek,' oka​inaa'.
40025046	Miiwak itahsh oko keishinisha'ontwaa i'imaa wiihkaa keishi-ishkwaahsehsininik kakwaataki'ikoowin. Iki tahsh kaakwayahkwaatisiwaatc taishaawak wiihkaa keishi-ishkwaahsehsininik pimaatisiwin."
40026001	Ekii'ishkwaa​kihkino'amaaketc tahsh Ciisahs kahkina kekoonini, okii'inaa' tahsh okihkino'amawaakana':
40026002	"Niishokiishikwakaanik ihsa ehkihkentamek mii​'i aasha ciPimaaci'ikoowi​Wiihkwantinaaniwank, miitahsh Inini oKosihsan ci-ishiwicikaniwinitc ciakosaka'omintc aashiteyaahtikonk," mii kaa'ihkitotc.
40026003	I'ihsh peshikwan ahpii, Kihcianami'ewikimaak, iki kaye kaaniikaanisiwaatc onahshowewinink kii'nakishkotaatiwak cionaahkonikewaatc i'imaa owaahkaa'ikaniniink ini Maawac Kihcianami'ewikimaan Keyahpahs (Caiaphas) kaakii'ishinihkaasonitc,
40026004	ekii'onentamowaatc aaniin kekii'ishi​kiimooci​kaahcitinaawaatc Ciisahsoon ewii'nihsaawaatc.
40026005	"Kaawiin i'i kitaakii'ishihcikehsiimin mekwaa e'wiihkwantinaaniwank, maakishaa onsaam taaompwehkamikisinaaniwan," kii'ihkitowak.
40026006	Mekwaa tahsh Ciisahs e'ayaatc i'imaa Saaimanan (Simon) kaakii'omikiiwaahpinenihpan owaahkaa'ikaniniink i'imaa Pehtaniink (Bethany) ootenawenhsink,
40026007	ihkwewan okiih​pinaasihkaakoon ekiih​piitoonitc poosiminaakwa'onini wiinke ekii'aahkwakintenik, kaakii'ishi​piintenik aalapaastar (alabaster) ahsiniiwi​omootayaapihkonk. Miitahsh kaa'ishi​siikinaminitc minaakwa'onini ohtikwaanink, mekwaa e'ayoohpimehshink e'wiihsinitc.
40026008	Kihkino'amawaakanak ekii'waapantamowaatc kii'ihkitowak ekii'maanaapantamowaatc: "Etatawe kiihkihciwanihcikem!
40026009	I'i hsa minaakwa'on aahpici niipowa' taakii'inakinte kiishpin ataawaakaaniwankipan. Shooniyaan tahsh taakii'miinaawak kaakitimaakisiwaatc." Mii kaa'ihkitowaatc.
40026010	Ciisahs okiih​kihkenimaa' aaniin kaa'ihkitonitc, miitahsh ekii'inaatc: "Wekonen wencikakwewanaa'ek a'a ihkwe? Aahpici hsa onishihshin, minonaakwanini kaye i'i kaatootawihshitc.
40026011	Kaakitimaakisiwaatc ihsa mooshak kiwiiciiwaawaak, niin tahsh kaawiin mooshak kikawiiciiwihsiim.
40026012	O'oweni hsa kaasiikinank minaakwa'onini niwiiyawink, mii​hsa piko taapishkoo ehkwayaancihtootc niwiiyaw ewii'ninkwa'okooyaan.
40026013	Kekeht tahsh kitinininim, tashintek hsa i'i minwaacimowin misiwe ahkiink, tatipaacimaa hsa a'a ihkwe aaniin kaa'ishihciketc cimaamihkawinotawintc," kii'ihkito.
40026014	Miitahsh i'i, peshik iki kaamitaahshiniishiwaatc kihkino'amawaakanak, Cootahs Iskeriyat (Judas Iscariot), kaa'ishi​antawaapamaatc Kihcianami'ewikimaa'
40026015	ekiih​kanoonaatc: "Wekonen kemiishiyekipan ishiwininakook kaashi​ayaatc Ciisahs?" okii'inaa'. Miitahsh kaa'ishi​sakahkakimaanitc ini shooniyaan, nihsimitana kihciwaapaapihko​shooniyaanhsa' ekii'miinikotc.
40026016	Miitahsh i'i ahpii Cootahs kaa'ishi​maaciiantawaapantank kiishpin ishihsenik ewii'ishiwinaatc aanti eshi​ayaanitc ini Ciisahsoon.
40026017	Nihtam itahsh e'wiihkwantiiwikiishikaninik ahpii kii'amomintc pahkweshikanan kaakii'ompisikaniwihsinik, kihkino'amawaakanak okii'naasihkawaawaan Ciisahsoon ekii'inaawaatc: "Aanti tahsh niinawint keshi​kwayaancihtamaakooyan ciPimaaci'ikoowi​Wiihkwantink?" kii'ihkitowak.
40026018	O'o tahsh okii'inaa': "Antawaapamihk hsa peshik inini i'imaa ootenaank. O'o tahsh kikainaawaa: 'Ninkihkino'amaakeminaan hsa ihkito: "Aasha pehshonaakwan i'i kaawii'ishihseyaan, niwii'wiitoohpamaak hsa ninkihkino'amawaakanak i'imaa kiwaahkaa'ikanink, ewii'wiiciwiihsiniimakwaa o'o Pimaaci'ikoowi​Wiihkwantiwin." ' "
40026019	Kihkino'amawaakanak tahsh kii'ishihcikewak kaakii'ikowaatc Ciisahsoon ekiih​kwayaancihtoowaatc kaawii'ishi​Pimaaci'ikoowi​Wiihkwantiiwaatc.
40026020	E'ani​onaakohshininik itahsh kii'oshihshinook Ciisahs, okihkino'amawaakana' kaye, ewii'wiihsiniwaatc.
40026021	Mekwaa tahsh e'wiihsiniwaatc Ciisahs kii'ihkito: "Kitinininim, peshik o'omaa ninka​tootaak citahkonikoowak," kii'ihkito.
40026022	Kihkino'amawaakanak tahsh kii'maanentamook ekii'ishi​kakwecimaawaatc memeshkwac: "Tepencikeyan, kaawiin iitok niin kaaishiyan?"
40026023	Ciisahs tahsh kii'ishi​nahkwehtam: "Kiinawaa hsa kaawiiciwiihsiniiminakook peshik kaacehkipiinaatc opahkweshikaniman, keniin kaaishi​cehkipiinimak nimpahkweshikaniman onaakanink, mii​hsa 'awe kaawiih​tootawitc.
40026024	Kihcimasina'ikan hsa ishipii'ikaate ciniponitc ini Inini oKosihsan. Tepwe hsa ninka​nip. Aahpici hsa takoohpaasinaakosi a'a inini kaawiih​tootawaatc ini Inini oKosihsan citahkonimintc. Aahpici taakii'onishihshinini wiihkaa nihtaawikihsikipan a'a inini," kii'ihkito.
40026025	Cootahsan (Judas) tahsh kaawii'mamishimikotc okii'ikoon: "Okihkino'amaake, kaawiin iitok niin kaaishiyan?" okii'ikoon. Ciisahs okii'inaan: "Kiin iitok kaaitisoyan."
40026026	Mekwaa tahsh e'wiihsiniwaatc Ciisahs okii'otaahpinaan pahkweshikanan ekii'nanaahkomotc. Miitahsh kaa'ishi​pahpahkwepinaatc, ekii'maamiinaatc okihkino'amawaakana' ekii'inaatc: "Otaahpinihk a'a pahkweshikan, amohk, mii iitok i'i niwiiyaw," kii'ihkito.
40026027	Miinawaa tahsh okii'otaahpinaan minihkwaakan, ekii'nanaahkomotc, ekii'miinaatc ekii'inaatc: "Mii hsa 'imaa onci minihkwek kahkina kaatahshiyek.
40026028	Mii​hsa 'iwe nimiskwiim. Mii 'imaa Kishemanitoo otAhshotamaakewin kaaonci​maaciianohkiimakaninik. Mii​'i kaapaahtiinowaatc kaaonci​siikinamawintwaa miskwiini cipoonentamawintwaa omacitootamowiniwaan.
40026029	Kiwiintamawininim itahsh, kaawiin hsa wiihkaa miinawaa ninka​minihkwehsii o'o shoominaapo, paamaa hsa weti kikawiiciminihkwemininim ciminihkweyank oshkishoominaapo ahpii ninTete kiishihsitootc oTipencikewin."
40026030	Miitahsh kaa'ishi​anami'enikamowaatc, ekii'ani​maacaawaatc weti ekii'ishaawaatc pihkwatinaank Aalip (Olive) Kihtikaanaahtikohkaank kaakii'ishinihkaatek.
40026031	Ciisahs tahsh okii'inaa' okihkino'amawaakana': "Noonkom hsa kaatipihkahk kahkina kaatahshiyek kikatapasiim, cinakashiyek. Aaniihsh Kihcimasina'ikan ishipii'ikaate, 'Kishemanitoo hsa oka​pahkihte'waan okanawimaanahcaanihshiwen, kaaohkoayaanitc tahsh maanahcaanihsha' tamihcipiiwipa'iwewa',' ihkitoomakan.
40026032	Ahpii tahsh kiiwepimaatisiyaan, kika-awipii'ininim weti Kaalalii (Galilee) ahkiink," okii'inaa'.
40026033	Okii'ikoon itahsh Piitaroon (Peter): "Mihsawaa hsa kiishpin kotak nakanihkwaa, kaawiin niin wiihkaa kikanakanihsinoon," okii'ikoon.
40026034	Ciisahs tahsh okii'inaan: "Kitinin hsa, o'o hsa noonkom kaatipihkahk, cipwaa noontaakositc naapepaahka'aahkwaan, mii hsa aasha nihsink (3) ci-ihkitoyan ehkihkenimihsiwan," okii'inaan.
40026035	Piitar tahsh kii'ihkito: "Kaawiin wiihkaa nintaa​ihkitohsii i'i kaaishiyan, mihsawaa piko wii'wiici​nipoominaan," kii'ihkito. Miitahsh peshikwan kotak kihkino'amawaakanak kaa'ihkitowaatc.
40026036	Ciisahs tahsh okii'ishiwinaa' okihkino'amawaakana' ayaawinink Kehsemani (Gethsemane) kaaishinihkaatenik. O'o tahsh ekii'inaatc: "Mii​hsa o'omaa apik, weti tahsh niin niwii'ishaa ewii'anta-anami'aayaan," kii'ihkito.
40026037	Miitahsh o'o ehta kaa'maaciinaatc, Piitaroon (Peter), inihsh kaye niishin (2) Sepatiin (Zebedee) okosihsini. Kakwaatakentamowin, wiihsakentamowin kaye okii'otihsikon Ciisahs.
40026038	Miitahsh kaa'inaatc: "Kekaa ohsha ninihsikon nimaanentamowin ehpiihci​kakwaatakentamaan. Miitahsh o'omaa ayaak, keko kekiinawaa nipaahkek," okii'inaa'.
40026039	Naake tahsh wiin waahsa kii'ishaa ekii'animihkohtaatc, ekii'ishi​anami'aatc: "NinTete! Kiishpin hsa ishinaakwahkipan, taka otaahpinamawihshin o'o minihkwaakan kaawii'ishi​kakwaatakihtooyaan. Kaawiin hsa niin eshi​mihsawentamaan, kiin hsa eshi​antawentaman taishihcikaaniwan," kii'ihkito.
40026040	Ekiih​kiiwenaasihkawaatc tahsh i'i nihsin (3) okihkino'amawaakana', okii'waapamaa' e'nipaanitc. Piitaroon hsa okii'inaan: "Wekonen itahsh wenci​pwaanawihtooyek cinipaahsiwek kanake peshiko tipa'ikan?
40026041	Ahshawaapik hsa, anami'aak kaye, ciotihsikohsiwek i'i kaawii'ishi​koci'ikooyek. Aanawiin e'mihsawentamek citootamekipan i'i kaakwayahkonaakwahk, kaawiin tahsh kiteahpiihcite'ehsiim i'i ci-ishihcikeyek," kii'ihkito.
40026042	Miinawaa tahsh Ciisahs kii'ani​maacaa ekii'anta-anami'aatc. "NinTete! Kiishpin ishinaakwahk ciotaahpinikaatehsinok o'o minihkwaakan kaawii'ishi​kakwaatakihtooyaan, ishinaakwahk itahsh ciminihkwaatamaan, kitinentamowin hsa tatoocikaate," kii'ihkito.
40026043	Ekiih​kiiweantawaapamaatc itahsh okihkino'amawaakana', okii'waapamaa' e'nanipaanitc ekiih​kawiinkwahshinitc.
40026044	Miinawaa tahsh Ciisahs okii'nakanaa', nihsink (3) ekii'anami'aatc, peshikwan ekii'awi-ihkitotc.
40026045	Miinawaa tahsh okii'naasihkawaa' okihkino'amawaakana' ekii'inaatc: "Keyaapi na kinipaam, e'anwehshinek kaye? Inashke mii ohsha 'i aasha ehpehshonaakwahk kaawii'ishihseyaan. Inini oKosihsan ihsa taotaahpinikaniwiwan, miitahsh omacitootamook citootawaawaatc aaniin iko eshi​antawentamowaatc.
40026046	Wanishkaak, ani​maacaataa! Inaapik, mii​hsa wa'a inini kaamamishi'itc!" kii'ihkito.
40026047	Mekwaa tahsh Ciisahs ehkaakiikitotc, Cootahs (Judas) kiihpi​takohshin, mii hsa ini peshik kaamitaahshiniishinitc Ciisahs okihkino'amawaakana'. Cootahs itahsh okiihpi​wiiciiwaa' ininiwa' ehpaahtiinonitc, pashipa'ikewihkomaanan, pakamaakanan kaye ekiih​piitoonitc. Oko hsa kahkina okiih​piicinisha'okowaa' Kihcianami'ewikimaa', i'i kaye kaaniikaanisinitc onahshowewinink.
40026048	Kaakii'mamishimiwetc itahsh okii'inaakopan: "A'a hsa inini keociimak, mii​hsa a'awe kaa-antawenimek, otaahpinaahkek itahsh."
40026049	Shemaak itahsh a'a Cootahs okii'naasihkawaan Ciisahsoon ekii'inaatc: "Pooshoo, okihkino'amaake!" okii'inaan. Miitahsh kaa'ishi​ociimaatc.
40026050	Ciisahs tahsh okii'inaan: "Niicii, weyiip hsa ishihciken kaawii-ishihcikeyan!" okii'inaan. Ininiwak itahsh kiihpiishaawak, ekii'otaahpinaawaatc ekii'mamaancikonaawaatc.
40026051	Peshik tahsh Ciisahs kaakii'wiiciiwikotc, okii'manipitooni pashipa'ikewihkomaanini, ekiih​pahkihte'waanitc peshik otanohkii'aakanini ini Maawac Kihcianami'ewikimaan, miitahsh ekiih​kiishkiwepakanaantamawaatc ohtawakaani.
40026052	Ciisahs tahsh okii'inaan: "Piina'an hsa i'i kipashipa'ikewihkomaan aanti eshipiintek. Kahkina hsa kaa-aapacihtoowaatc i'i pashipa'ikewihkomaan, mii​hsa i'imaa keonci​nihshiwanaatisiwaatc.
40026053	Kaawiin ina kikihkentansiin cikanoonakipan ninTete cinaatamawitc? Shemaak ihsa otaa​piicinisha'waa' kaamitaahshiniishwewaanakisinitc kaa-ayoohkopaahtiinonitc encala'.
40026054	Kiishpin hsa 'i ishihcikeyaampaan, kaawiin hsa iinsan taaishihsehsinoon kaaishipii'ikaatek Kihcimasina'ikan, mii iitok kaaishipii'ikaatek ci-ishihsekipan," kii'ihkito.
40026055	Ciisahs i'i ahpii okiih​kanoonaa' i'i kaapaahtiinonitc kaakiih​pinaasihkaakotc: "Taapishkoo kimoocishkiiwininiink kitootawihshim, pashipa'ikewihkomaanan, ini kaye pakamaakanan e'aapacihtooyek ehpi​kaahcitiniyek. Entahsokiishik tahsh ekii'namatapiyaan i'imaa Kihcianami'ewikamikonk ehkihkino'amaakeyaan, kaawiin kikii'otaahpinihsiim.
40026056	Miitahsh i'i kaakii'onci-ishihsek, mayaa hsa ko ci-ishihsenik aaniin kaakii'ishipii'ikewaatc iki kaakiih​kanootamawaawaatc Kishemanitoon," okii'inaa'. Miitahsh kahkina okihkino'amawaakana' kaa'ishi​nakanikotc ekiih​tapasiinitc.
40026057	Keyahpahs (Caiaphas) Maawac Kihcianami'ewikimaa owaahkaa'ikanink hsa kii'ishi​maawantoopi'itiwak onahshowewikihkino'ikek, iki kaye kaaniikaanisiwaatc. Miitahsh i'imaa kaa'ishiwinikotc a'a Ciisahs i'i kaakiih​tahkonikotc.
40026058	Piitar (Peter) tahsh ehkotepaapitc kiihpiminisha'ike. I'imaa hsa Maawac Kihcianami'ewikimaan owaahkaa'ikaniniink akwaciink kaakii'ishi​wiimpihcikaatenik kii'ishaa. Okii'wiitapimaa' kaye i'i shimaakanihsha' kaakii'nihtaa​kanawencikenitc i'imaa Kihcianami'ewikamikonk, ewii'waapanketc aaniin keshi-ishkwaahkamikaninik.
40026059	Kihcianami'ewikimaak tahsh iki kaye kahkina Kaanihtaa​onaahkonikewaatc okiih​kakwemihkaanaawaa kekoonini kaatepwewiniwansininik ci-inaacimimintc Ciisahsoon cionci​nihsimintc.
40026060	Aana tahsh wiin ekiih​paahtiinowaatc awiyak ekiihpi​niminaawekaapawiwaatc ekiih​kiiwanimowaatc noociko ekii'inaawaatc Ciisahsoon, kaawiin hsa shaakooc kiihtepimimaahsii aaniin kaa'inimintc. Niishin itahsh ininiwak kiihpasikwiiwak
40026061	ekii'ihkitowaatc: "A'a hsa inini kii'ihkito: 'Nintaa​kashkihtoon hsa cipiikopitooyaan i'i Kishemanitoo otAnami'ewikamik, cikiiwepatahkitooyaampaan tahsh nihsokiishikwakaak,' kii'ihkito," okii'inaawaan.
40026062	Maawac Kihcianami'ewikimaa tahsh kiihpasikwii ekii'inaatc Ciisahsoon: "Kaawiin ina kekoon kiwii'ihkitohsii o'o kaaishi​anaamimikooyan?" okii'inaan.
40026063	Ciisahs tahsh kaawiin kiinoontaatihsii. Maawac Kihcianami'ewikimaan tahsh okiih​kanoonikoon miinawaa. "Otishinihkaasowinink hsa Kaapimaatisitc Kishemanitoo kitishi​kanoonin ci-ishitepweyan! Wiintamawihshinaam kiishpin kiin entinowiwanen Kishemanitoo kaaonenimaatc cipimaaci'iwenitc, Kishemanitoo oKosihsan," okii'ikoon.
40026064	Ciisahs tahsh okii'inaan: "Mayaa kitepwe kaaihkitoyan! O'o tahsh kitinininim: wiipa hsa taishihse ciwaapamimek Inini oKosihsan ciapinitc okihcinihkiniink inahke Maawac​iko KaaMashkawisiinitc pitakohshininitc i'imaa kihcikiishikoowahkwiink," kii'ihkito.
40026065	Maawac Kihcianami'ewikimaa tahsh e'noontank o'oweni, ehpiihci​shiinkihtank, okiih​taashkipitoonan okikishkikanan, ekii'ihkitotc: "Mii​hsa o'o ehpaahpinotawaatc Kishemanitoon! Kaawiin hsa awahshime kinantawenimaahsiwaanaanik otipaacimook. Kikii'noontawaawaa iitok ehpaahpinotaaketc.
40026066	Aaniin hsa ketootawintipan?" okii'inaa' kaaonaahkonikenitc. Miitahsh o'o kaa'ikotc: "Mii​hsa 'i ehkashkihtamaasotc cikii'nipohpan."
40026067	Miitahsh kaa'ishi​sasiihkwaanaawaatc Ciisahsoon owiinkwaaniniink, ekiih​pahpahkihte'waawaatc kaye. Iki tahsh kaakiih​pahpahkihte'waawaatc
40026068	okii'inaawaan: "Kiin iitok Kishemanitoo kaaonenimihk cipimaaci'iweyan! Wiintamawihshinaam hsa awenen a'a kaapahkihte'ohk!"
40026069	Piitar (Peter) mekwaa e'namatapitc i'imaa akwaciink kaashi​wiimpihcikaatenik, peshik Maawac Kihcianami'ewikimaa otanohkii'aakanan kaakii'ihkwewinitc okiih​pinaasihkaakoon ekii'ikotc: " Kaalaliink (Galilee) hsa kaaonciitc Ciisahs, kekiin hsa kikii'wiiciiwaa," okii'ikoon.
40026070	Kii'aanwehtam itahsh ekiih​kanawaapamikotc kahkina awiya'. Miitahsh kaa'ihkitotc: "Anihshaa ohsha kitihkit kaaihkitoyan," okii'inaan.
40026071	Ishkwaantenk itahsh kii'ani-ishaa kaakii'onci​piintikenaaniwaninik. Kotak itahsh anohkii'aakanan kaakii'ihkwewinitc okii'waapamikoon, ekii'inaanitc i'imaa kaakii'ayaanitc: "Kewiin ohsha wa'a okii'wiiciiwaan ini Naasaratink (Nazareth) kaaonciinitc Ciisahsoon," kii'ihkitowan.
40026072	Miinawaa tahsh Piitar kii'aanwehtam ekii'ihkitotc: "Tepwe hsa nintihkit kaaihkitoyaan! Kaawiin ninkihkenimaahsii a'a inini!" kii'ihkito.
40026073	Naanaake tahsh e'ani-ishihsenik, ininiwa' i'imaa kaanaaniipawinitc okiih​pinaasihkaakoo' ekii'ikotc: "Kekeht hsa kiin peshik, aaniihsh kitishikiishwewinink kitoonci​kihkenimikoo," okii'ikoo'.
40026074	Piitar tahsh kii'ihkito: "Wiinke piko nintepwe kaaihkitoyaan! Kishemanitoo hsa ninka​kakwaataki'ik kiishpin tepwehsiwaan. Kaawiin hsa ninkihkenimaahsii a'a inini!" Miitahsh kaakii'noontaakositc a'a naapepaahka'aahkwaan.
40026075	Piitar tahsh kii'maamihkawi kaakii'ikotc Ciisahsoon: "Cipwaa noontaakositc hsa naapepaahka'aahkwaan, mii​hsa aasha nihsink (3) ci-ihkitoyan ehkihkenimihsiwan," ekii'ikotc. Miitahsh kaa'ishi​saaka'ank ekii'awi​kihcimawitc.
40027001	Wiipa kikishep, kahkina Kihcianami'ewikimaak, kaaniikaanisiwaatc kaye onahshowewinink okii'onentaanaawaa cinihsimintc Ciisahsoon.
40027002	Piiwaapihkweyaapiin tahsh kii'aapataniniwan ekiih​tahtahkopinintc, weti hsa ekii'ishiwicikaniwitc kaakii'ishi​ayaanitc Paailatoon (Pilate), kihci'onahshowewikimaan Oroomink (Rome) kaaonci​tipentaakosinitc.
40027003	Ahpii tahsh Cootahs (Judas) kaakii'mamishi'iwetc ekiih​kihkentank ewii'nihcikaniwinitc Ciisahsoon, kii'maanentam. Miitahsh kaa'ishi​kiiwemiinaatc Kihcianami'ewikimaa', i'i kaye kaaniikaanisinitc onahshowewinink ini nihsimitana kihciwaapaapihko​shooniyaanhsa' kaakii'miinintipan.
40027004	Miihsh kaa'inaatc: "Ninkii'mamaashii hsa ekii'mamishi'ak a'a inini kekoonini kaakii'ishi​mamaashiihsik, cinihsintc," okii'inaa'. O'o tahsh okii'ishi​nahkwehtaakoo': "Kaawiin niinawint kekoon nintinentansiimin, aaniihsh kiin i'i kitishihcikewin," okii'ikoo'.
40027005	Miitahsh Cootahs kaa'ishi​piintike​pahkihtehsakihshimaatc i'imaa Kihcianami'ewikamikonk i'i kihciwaapaapihko​shooniyaanhsa', ekii'ani​maacaatc ekii'awi​akoonitisotc.
40027006	Kihcianami'ewikimaak tahsh okii'otaahpinaawaa' i'i shooniyaanhsa' ekii'ihkitowaatc: "Mii hsa wa'a shooniyaa kaakii'inaapatisitc cionci​nihsintc awiya. Kaawiin hsa inahtehsinoon Onahshowewin ciahsankipan i'imaa anami'ewipakitinikewinink."
40027007	Miitahsh kaa'ishi​onentamowaatc ewii'inanohkaanaawaatc ini shooniyaan ciataawewaatc i'i ahki Otoonaakanihke otAhkiim kaaishinihkaatenik. Miitahsh kaakii'onci​ataawewaatc ke'ishi​na'inimintc kaaniponitc piiwite'.
40027008	Miitahsh kaa'onci-ishinihkaatek i'i pankii ahkiini, Kaaishi​miskwiiwahkamikaak, piinihsh o'o ahpii noonkom kaakiishikahk.
40027009	Miitahsh o'o kaa'onci-ishihsek, ci-ishihsenik hsa Kishemanitoo otipaacimowininiiman Ceramaaya (Jeremiah) kaakii'ihkitonikopanen: "Okii'otaahpinaawaa' i'i nihsimitana kihciwaapaapihko​shooniyaanhsa' kaa'inakimaanitc Isriyala' (Israel) kaa'ishi-inahsaawaatc ci-inataawaakaaniwinitc.
40027010	Miitahsh kaa'inaapaci'aawaatc ini shooniyaan ekii'ataawewaatc i'i pankii ahkiini kaakii'ontinaawaatc waapikanan onaakanihkek, taapishkoo kaaTipenciketc kaakii'ishihpan ci-ishihcikenaaniwaninik." Mii kaakii'ihkitonikopanen.
40027011	Ciisahs itahsh kii'niipawi enaahsamiinitc ini Paailatoon (Pilate) kihci'onahshowewikimaan, ekii'ikotc: "Kiin ina kitinow Coowak okihciokimaamiwaan?" okii'ikoon. Ciisahs tahsh kii'ishi​nahkwehtam: "Kitepwe kaaihkitoyan," okii'inaan.
40027012	I'i tahsh Kihcianami'ewikimaa', i'i kaye kaaniikaanisinitc onahshowewinink okii'anaamimikoo' sesik ekii'ishihcikehsik, kaawiin tahsh kekoonini okii'ishi​nahkwehtawaahsii' i'i kaakii'ishi​anaamimikotc.
40027013	Paailat tahsh okii'inaan: "Kaawiin ina kinoontawaahsiik i'i kahkina eshi​anaamimihkwaa?" okii'inaan.
40027014	Shaakooc tahsh Ciisahs kaawiin awaac pankii kiihkiikitohsii, ekii​nahkwehtansik aapiinc iko peshik kaakii'ishi​anaamimintc. Aahpici tahsh kihci'onahshowewikimaa kiihkihcimaamahkaatentam.
40027015	A'a tahsh kihci'onahshowewikimaa kii'nihtaa​ishihcike ekiih​pakitinaatc peshik kipa'waakanan. Kiishaac awiyan okii'onenimaawaan awenenan kepakitinimintc. Mii hsa 'o kaanihtaa'ishihciketc entahswaa kaaPimaaci'ikoowi​Wiihkwantink.
40027016	I'i tahsh ahpii kii'ayaa peshik kipa'waakan Paraapahs (Barabbas) ekii'ishinihkaasotc. Kahkina hsa awiya' okiih​kihkenimikoo'.
40027017	Ekii'ohkwiinonitc tahsh awiya', Paailat (Pilate) okiih​kakwecimaa': "Awenen entawenimiyek cipakitinamawinakook? Paraapahs ina? komaa kaye Ciisahs, ini Kishemanitoo kaa'onaapamaatc kaainintc?" okii'inaa'.
40027018	Okiih​kihkenimaa' aaniihsh i'i kaaniikaanisinitc Coowa' ekii'mihciontenimaanitc Ciisahsoon. Miitahsh kaakii'onci​piitamawintc Ciisahsoon.
40027019	Mekwaa tahsh e'namatapitc tipaahkonikewapiwinink, awiyan okiihpi​kanoonikoon ekii'inwehtamawaanitc wiiwan: "Keko papaamenimaahken a'a kwayahk inini, aaniihsh niipiwa' ninkiih​kakwaatakihtoo ekiih​pawaanak tipihkonk."
40027020	Kihcianami'ewikimaak, iki kaye kaaniikaanisiwaatc, okii'ompwe'aawaa' i'i kaapaahtiinonitc o'o ekii'ihkitowaatc: "Wiintamawihk Paailat cipakitinaatc ini Paraapahsan, meshkwac itahsh cinihsimintc Ciisahsoon."
40027021	Paailat tahsh okiih​kakwecimaa': "Awenen hsa kepakitinak iki kaaniishiwaatc?" Miitahsh kaa'ikotc: "Paraapahs pakitin!"
40027022	Paailat tahsh kii'ishi​kakwetwe: "Aaniin tahsh wiin ketootawak Ciisahs, Kishemanitoo Kaaonaapamaatc kaaicikaniwitc?" Miitahsh kaa'ihkitonitc kahkina awiya': "Ta-akosaka'waa!"
40027023	Paailat hsa miinawaa kii'ishi​kakwetwe: "Aaniin tahsh kaa'ishi​mamaashiitc?" Miitahsh aanciko enikohk kaa'ishi​maaciishaahshaakowenitc: "Ta-akosaka'waa!" kii'ishi​shaakowewa'.
40027024	Ahpii tahsh Paailat ekii'waapantank awahshime kekoonini ci-ishihcikehsik, ekii'naniisaanentank kaye cikihci-inahkamikisinitc kaakii'ohkwiinonitc, miitahsh kaa'ishi​otaahpinank nipiini ekiih​kisiininciitc enaahsamiinitc ekii'ihkitotc: "Keko tahsh niin kekoon ninka​pakamishkaakohsiin wa'a kaawii'nihsek inini! Kiinawaa aaniihsh i'i kitishihcikewiniwaa."
40027025	Miitahsh o'o kahkina kaa'ishi​nahkweshaakowaanikotc: "Taka niinawint pisaan ninka​inakimikoomin, ekii'nihsankitc, niniicaanihsinaanik kaye," okii'ikoo'.
40027026	Miitahsh Paailat kaa'ishi​pakitinamawaatc i'i Paraapahsan. Ekii'ishkwaa​pahpahshanshe'omintc tahsh Ciisahsoon, miitahsh kaa'ishi​pakitinamawaatc shimaakanihsa' ciakosaka'waanitc.
40027027	Paailat (Pilate) oshimaakanihshiima' okii'ishiwinaani Ciisahsoon otoonahshowewi waahkaa'ikanink. I'i tahsh shimaakanihsha' i'imaa kaakii'ayaanitc okii'waahkaashkawaani Ciisahsoon.
40027028	Miitahsh iki shimaakanihshak kaa'ishi​kiicihkonayepinaawaatc ekiih​pihsihkamo'aawaatc e'miskwekaninik naapishkikan.
40027029	Okaawiminakashiink kaye ekii'onci​oshihtoowaatc pahsihkwepison ekii​naapinaakohtoowaatc kihciokimaawipahsihkwepisonink, ekiih​pihsihkamo'aawaatc. Mihtikonhsini kaye okii'miinaawaan citahkonaminitc okihcinihkink. Miitahsh kaa'ishi​ociciinkwanapiihtawaawaatc ekii'maanenimaawaatc ekii'ihkitowaatc: "Kikihci-inenimikoo, kaakihciokimaahkantawatwaa Coowak!"
40027030	Miitahsh kaa'ishi​sasiihkwaanaawaatc, ekii'mahkamaawaatc i'i mihtikoonhs kaakii'miinaawaahpan, ekiih​pahpahkihteyaahkohtikwaane'waawaatc.
40027031	Miitahsh ekiih​temiihkinci'aawaatc ekiih​kiicihkonayepinaawaatc naapishkikan, kaa'ishi​kiiwepihsihkamoonaawaatc ini okikishkikanini. Miitahsh kaa'ishi​maaciinaawaatc ewii'akosaka'waawaatc.
40027032	Ekii'ani​maacaawaatc itahsh, okii'nakishkawaawaan ininiwan Saaiman (Simon) ekii'ishinihkaasonitc, Saairiiniink (Cyrene) ekii'onciinitc. Miitahsh ini shimaakanihshak kaa'ishi'aawaatc cipimiwitamawaanitc Ciisahsoon otaashiteyaahtikomini.
40027033	Weti tahsh eni​otihtamowaatc hsa Kaalkahtaa (Golgotha) kaakii'icikaatek. Mii​hsa 'iwe Ohtikwaanikekan kaaicikaatek.
40027034	Miitahsh i'imaa kaakii'ishiwii'mina'aawaatc Ciisahsoon shoominaaponi kaakiih​takwaakaminikaatek kekoonini kaawiihsakaninik. Ekii'mansihpitank tahsh kaawiin kiiwii'minihkwehsii.
40027035	Miitahsh kaa'ishi​akosaka'waawaatc i'imaa aashiteyaahtikonk, shikwa ekii'nenaawinamaatiwaatc okikishkikanini ekii'ahpakicikewaatc ekii'anta​pana'amowaatc awenen keayaatc i'i okikishikanini.
40027036	Miitahsh kaa'ishi​onapiwaatc ekiih​kanawenimaawaatc.
40027037	Enihkwekoocink itahsh kii'akooteni oshipii'ikan otanaamimikoowin ekii'ishipii'ikaatenik: "Mii hsa wa'a Ciisahs kaakihciokimaahkantawaatc Coowa'."
40027038	Niishin (2) hsa okimoocishka' okiihtakowiici​akosaka'okoomaa', peshik okihcinihkink inahke ekii'ishi​akoocininitc, kotak tahsh onamantinihkink.
40027039	Awiya' hsa kaakii'mayaashkaakotc kii'wewepihkwepani'owa' ekiih​kakaansomikotc
40027040	ekii'ikotc: "Kiin ihsa kaawiih​piikopitooyampan i'i Kihcianami'ewikamik, kaawiih​kiishahkitooyampan kaye nihsokiishikwakaak! Pimaaci'itison! Kiishpin Kishemanitoo oKosihsan tenowiwanen, niihsaantawen i'imaa aashiteyaahtikonk!" okii'ikoo'.
40027041	Kihcianami'ewikimaak, iki kaye onahshowewikihkino'amaakek, iki kaye kaaniikaanisiwaatc Coowak, mii​hsa peshikwan kewiinawaa kaa'ishi​miihkinsomaawaatc:
40027042	"Ekiih​pimaaci'aatc tahsh kotak awiya', shikwa tahsh kaawiin okashkihtoohsiin cipimaaci'itisotc. Wiin iitok inaa ehkihciokimaahkantawaatc i'i Isriyala'. Kiishpin hsa kashki'otc ciniihsaantawetc i'imaa aashiteyaahtikonk, mii hsa 'i payesh citepwehtawank.
40027043	Kishemanitoon iitok otahpenimonotawaan. Taka hsa shemaak oka​naatamaakoon kiishpin entawenimikokwen. Mii iitok kaa'ihkitotc: 'Kishemanitoo nintooKosihsimik,' " kii'ihkitowak.
40027044	Iki hsa okimoocishkak kaakii'wiiciakoocinoomaawaatc, peshikwan okii'ishi​miihkinsomaawaan.
40027045	E'naawahkwek tahsh misiwe i'imaa ahkiink kiihkashkiitipihkan nihsotipa'ikan minihk.
40027046	E'nihsotipa'ikaneyaanik tahsh Ciisahs enikohk kii'ihkito: "Iilaai, Iilaai! Lamaa sapaahtaanii? (Eli, Eli, lama sabachtani?)" Mii hsa i'i kaa'icikaatek: "NinKishemanitoom, ninKishemanitoom! Wekonen kaakii'onci​nakashiyan?"
40027047	Iki tahsh aaninta i'imaa kaakii'niipawiwaatc e'noontawaawaatc e'ihkitonitc kii'ihkitowak: "Ilaaicawan (Elijah) ohsha onantomaan cipinaatamaakotc."
40027048	Peshik tahsh kii'ahpahtoo ekii'otaahpinaatc iska'ipaanan, shoominaapo kaawentakintek tino ekiih​shaapopanaatc ekiih​cehkipiinaatc, ekii'niimaahkwa'amawaatc Ciisahsoon, ekiih​kakwemina'aatc.
40027049	Kotak tahsh kii'ihkitowak: "Taka pii'imaataanin Ilaaicawan cipipimaaci'ikotc."
40027050	Ciisahs tahsh miinawaa enikohk kiihkishiiwe, miitahsh kaa'ishi​poonipimaatisitc.
40027051	I'imaa tahsh Kihcianami'ewikamikonk piintik, kipiika'ikan kiihtashwekakoote, ekii'aakawakootek kaashi​kohtaanentaakwahk piintik. Mii hsa i'i ahpii i'i kaa'ishi​taashkiikihsek, ishpimink ekii'onci​maacitaashkihsek piinihsh tapashiihsh ekii'ishi​taashkiikihsek. Mii kaye 'i ahpii kaakoshkwahkamikihsek. Ahsiniik kaye kiihtaahtaashkihsewak.
40027052	Ciipekamikoon kaye kiihpaahkihsewan, niipowa' tahsh Kishemanitoo okwayahkwaatisiima' kaakii'niponihpan kiihkiiwepimaatisi'aawa',
40027053	ekiih​saaka'amowaatc ciipekamikonk. Kiikiiwepimaatisi'imintc Ciisahsoon kii'ishi​piintikewak i'imaa Kishemanitoo otootenaamink. Kiihpaahtiinowa' tahsh kaakii'waapamikowaatc.
40027054	Ahpii tahsh a'a shimaakanihshiiwikimaa, i'i kaye oshimaakanihshiima' kaakii'wiiciiwikotc kaakiih​kanawenimaanitc Ciisahsoon e'waapantamowaatc ahkiini ehkoshkohsenik, kahkina kekoonini kaye kaakii'ishihsenik, wiinke hsa kiihkihcisekisiwak, ekii'ihkitowaatc: "Tepwe hsa Kishemanitoo ini oKosihsan!"
40027055	Kiihpaahtiinowak hsa kaye ihkwewak weti waahsa ekii'onsaapiwaatc, Kaalaliink (Galilee) kaakiihpionci​piminisha'waawaatc Ciisahsoon ekiihpi​pimiwiici'aawaatc.
40027056	Miiwak​ihsa oko kaakiih​takwiinowaatc i'imaa, Meri (Mary) Maakatala (Magdala) ootenaanhsink kaaonciitc, shikwa kotak Meri kaakii'okosihsitc Ciimisan (James), Coosapoon (Joseph) kaye. Sepatii (Zebedee) tahsh, wiiwan tahsh kaye i'imaa kii'ayaawan.
40027057	Ahpii tahsh e'ani​onaakohshininik, kiihtakohshin e'wenootisitc inini Coosap (Joseph) ekii'ishinihkaasotc, weti ekii'onciitc ootenaank Eramahtiiya (Arimathea) kaakii'icikaatenik.
40027058	Okii'naasihkawaan tahsh Paailatoon (Pilate) ekiih​kakwetwetc cimiinintc i'i Ciisahsoon owiiyawini. Miitahsh kaa'ikotc pisaan​iko cimiinintc.
40027059	Okii'awi​otaahpinaan tahsh wiiyawini ekiih​tatipahpitootc oshki waapishkiikinooni ekii'aapacihtootc.
40027060	Miitahsh i'imaa kaakii'ishi​na'inank na'initiiwikamikonk wiin hsa kaakii'anoohkiikopanen cioshihtamawintc i'imaa kiishkaapihkaank. Kihciahsiniin hsa okii'ishi​kipitihtipinaan i'imaa ishkwaantenk. Miitahsh kaa'ishi​maacaatc.
40027061	Kii'ayaawak itahsh i'imaa Meri Maakatalawihkwe (Mary Magdalene) a'a tahsh kotak Meri (Mary) ekii'inaahsamapiihtamowaatc i'i ciipekamikoni.
40027062	Ekii'ani​waapaninik tahsh e'Anwepiiwi​kiishikaninik, Kihcianami'ewikimaak, iki kaye Perahsiik (Pharisees), okii'naasihkawaawaan Paailatoon (Pilate),
40027063	ekii'inaawaatc: "Kehci-inentaakosiyan, nimaamihkawimin hsa ekii'ihkitotc a'a okakiinawishk mekwaa kiipimaatisitc. O'o hsa kii'ihkito: 'Nihsokiishikwakaak (3) hsa ninka​kiiwepimaatis.'
40027064	Inaahkoniken tahsh aahpici weweni cikanawencikaatek i'i ciipekamik piinihsh cinihsokiishikahk. Maakishaa hsa okihkino'amawaakana' takimootiwa' i'i wiiyaw ci-inaacimonitc hsa ekiih​kiiwepimaatisitc. I'i tahsh keishi​kiiwanimonitc nawac iitok i'i tamaashipicikemakanini ahpiihc wiin nihtam i'i kaakii'inwaanitisokopanen a'a okakiinawishk," kii'ihkitowak.
40027065	Paailat hsa kii'ihkito: "Ayaawak iitok kaakanawencikewaatc, miiwak​iki aapaci'ihkwak ciaayiici​kanawencikaatek aaniin i'i keahkokashkihcikaatek," okii'inaa'.
40027066	Miitahsh kaa'ishi​maacaawaatc ekii'akwaskiwahsamowaatc awiyan cipaahkinansinik. Iki tahsh kaakanawencikewaatc shimaakanihshak weweni okiih​kanawentaanaawaa.
40028001	E'ishkwaa​Anwepiiwi​kiishikaninik tahsh e'ani​waapaninik e'anami'ekiishikaninik, Meri Maakatalawihkwe (Mary Magdalene), a'a kaye kotak Meri (Mary) kii'ishaawak ekii'antawaapantamowaatc ciipekamik.
40028002	Sesakooc tahsh kiih​koshkwahkamikihseni. KaaTipenciketc otencaliman kihcikiishikonk kiihpi​onciiwan, ninkoci okii'ishi​tihtipinaani ini ahsiniin, miitahsh i'imaa ahsiniink kaa'ishi​namatapinitc.
40028003	Mii​hsa taapishkoo kaawaahtehsek kaa'ahpiihciwaahsenaakosinitc, okikishkikanini kaye taapishkoo koonink ekii'ahpiihciwaapishkinaakwaninikin.
40028004	Iki tahsh kaakiih​kanawencikewaatc shimaakanihshak wiinke kiinininkaanimisiwak kaa'ahpiihci​sekisiwaatc, ekiih​kawihsewaatc, taapishkoo ekii'nipowaatc ekii'ishinaakosiwaatc.
40028005	A'a tahsh encal okiih​kanoonaa' i'i ihkwewa': "Keko sekisihkek," okii'inaa'. "Kikihkenimininim aaniihsh e'nanaantawaapamek Ciisahs kaakii'akosaka'ontc.
40028006	Kaawiin hsa o'omaa ayaahsii. Kiihkiiwepimaatisi ohsha taapishkoo kaakii'ihkitotc.
40028007	Weyiip tahsh anta​wiintamawimihk okihkino'amawaakana', ekiih​kiiwepimaatisitc. Aasha tahsh weti Kaalaliink (Galilee) kitawipii'ikowaa. Mii 'imaa keshi​waapamek. Maamihkawik tahsh i'i kaa'ininakook," okii'ikowaan.
40028008	Miitahsh shemaak kaa'ishi​nakatamowaatc i'i ciipekamik ekiih​kohtaaciwaatc. Shaakooc itahsh wiinke kiihciihkentamook, ekii'ahpahtoowaatc ewii'wiintamawaawaatc i'i kihkino'amawaakana'.
40028009	Sesakooc tahsh okii'nakishkaakowaan Ciisahsoon: "Pooshoo," e'ikowaatc. Okiih​sakisitenaawaan hsa ekii'ociciinkwaniihtawaawaatc.
40028010	Miitahsh kaa'ikowaatc: "Keko sekisihkek! Maacaak hsa, awikanoonihkwak niicihkiweyak ci-ishaawaatc Kaalaliink, miitahsh weti keshi​waapamiwaatc," okii'ikowaan.
40028011	Mekwaa tahsh e'ani​pimiayaawaatc iki ihkwewak, aaninta tahsh shimaakanihshak kaakiih​kanawentamowaatc ciipekamik, kiihkiiweishaawak weti Ceroosalamink (Jerusalem) ekii'wiintamawaawaatc Kihcianami'ewikimaa' kahkina kekoonini kaakii'inahkamikaninik.
40028012	Kihcianami'ewikimaak, iki kaye kaaniikaanisiwaatc Coowak kii'onentamook aaniin keishihcikewaatc. Miitahsh kaa'ishi​miinaawaatc niipowa' shooniyaan ini shimaakanihsha',
40028013	e'inaawaatc: "O'o hsa kikaihkitom: 'Okihkino'amawaakana' kiihpi​takohshinoo' ehtipihkaninik mekwaa e'nipaayaank, miitahsh iinsan kaa'ishi​kimootinitc i'i owiiyaw.'
40028014	Kiishpin tahsh kihcionahshowewikimaa noontank o'oweni, niinawint hsa ninka​kashkimaanaan kiinawaa kekoon cipakamishkaakohsiwek," okii'inaawaa'.
40028015	Iki tahsh okanawencikek okii'otaahpinaawaan ini shooniyaan, ekii'ishihcikewaatc kaakii'inintwaa. Miitahsh Coowak keyaapi noonkom kaakiishikaninik o'o pepaaihkitowaatc.
40028016	Iki tahsh mitaahshipeshik (11) kihkino'amawaakanak kii'ishaawak weti kaaishi​pihkwatinaanik Kaalaliink (Galilee) kaakii'ikowaatc Ciisahsoon ci-ishaawaatc.
40028017	Ahpii tahsh e'waapamaawaatc okii'ociciinkwaniihtawaawaan. Aaninta tahsh kaawiin okiih​kwayahkwenimaahsiwaawaan.
40028018	Ciisahs itahsh pehsho okiih​pinaasihkawaa' ekii'inaatc: "Kahkina hsa kashki'ewisiwin ninkii'miinikoowis kahkina kekoon citipentamaan kihcikiishikonk, ahkiink kaye.
40028019	Maacaak tahsh, naasihkawihkwak iki kahkina kaatahswewaanakisiwaatc pemaatisiwaatc, kihkino'amawihkwak cipiminisha'owaatc. Siika'antawihkwak kaye otishinihkaasowininiink ini Weyoohsimimintc, ini kaye Wekosihsimimintc, ini kaye Kishemanitoo otAhcaahkwan.
40028020	Cikihkino'amawekwaa kaye citootamowaatc kahkina kekoonini kaakii'ininakook. Mooshak tahsh eyaantahsokiishik kikawiiciiwininim piinihsh i'i ahpii ci-ishkwaahsekin ono kaapimihsekin o'omaa ahkiink," kii'ihkito.
41001001	Mii 'iwe minwaacimowin kaaishi​tipaacimintc a'awe Ciisahs Christ weKosihsimikotc Kishemanitoon. Mii'iwe kaaishi​maacihsek i'i tipaacimowin,
41001002	mayaa kaainahtenik otooshipii'ikewin Aaiseya (Isaiah) otipaacimo weshkac kaakiih​kanootamawaatc Kishemanitoon. "Niin Kishemanitoo niniikaaninisha'waa niwiintamaakewininiim. Nahkawe kikakwayaancihtamaak miihkana keshi​takohshinan," ishipii'ikaate.
41001003	Shikwa kii'ihkito Aaiseya: "Matweayaa awiya pikwatahkamikaank ehshaahshaakowetc: 'Kwayaancihtamawihk omiihkanaam a'a Tepenciketc, cikwayahkwamoninik keishi​pimiayaatc,' " ihkitoomakan.
41001004	Paanimaa tahsh a'a Cwaan (John) Siika'antaakewinini kii'naanaakosi i'imaa pikwatahkamikaank. Kii'ishi​wiintamaake tahsh e'ihkitotc: "Kwehkipimaatisik, siika'antaasok, Kishemanitoo kikapoonentamaakowaa kimacitootamowiniwaan," kii'ihkito.
41001005	Misiwe ko kiihpi​onciiwak awiyak i'imaa Cootiiyaawi​ahkiink (Judea) kaye ko i'imaa Ceroosalamiiwi​ootenaank (Jerusalem), ekiih​pinaasihtawaawaac ini Cwaanan. Shikwa ekiihpi​tatipaatotamowaatc omacitootamowiniwaan, okiih​siika'antaakowaan ini Cwaanan i'imaa Cwaartanawi​siipiink (Jordan).
41001006	Shikwa otaakoo'on a'a Cwaan, pihkwaawikanewimihtatim opiiwayink kii'onciimakanini tinowekin kaahkikishkank, ekiih​kitimaakinaakositc ekii'ishi'otc. Shikwa kaye kiihkihcihpiso i'i pashkwekinooni. Shikwa tahsh kii'ishi​omiicimimi kihcipahpahkine' ekii'amwaatc kaye pikwaci aamoowi​siinsipaahkwat.
41001007	Shikwa kii'ishi​wiintamaake o'owe: "Piayaahpiihtenti hsa piciinak kepitakohshink inini, nawac keishpentaakositc ahpiihc itahsh niin. A'awe hsa ko kaapi​piminisha'otc, inashke ko kaawiin niin kanake ninteahpiihtentaakosihsii cinawakiiyaampaan ciaapa'amowak omahkisineyaapiin.
41001008	Kitishi​siika'antawininim niin nipiink. Wiin itahsh wiin kikakikishkamoonikowaa Kishemanitoon otAhcaahkoni. Mii 'owe kaawii'ishi​siika'antawinek," kii'ihkito a'a Cwaan.
41001009	Kii'ishihse tahsh i'i ahpii, ekiih​takohshink a'awe Ciisahs, ekiihpi​onciitc weti ootenawenhsink Naasarit (Nazareth) e'ishinihkaatenik, i'imaa Kaalaliiwi ahkiink (Galilee) e'ayaanik ootenawenhs. Okiih​pinaasihkawaan tahsh ini Cwaanan (John), ekiih​siika'antaakotc i'imaa Cwaartanawi siipiink (Jordan).
41001010	Piciinak itahsh e'akwaasiitc a'a Ciisahs, okii'waapantaan i'i kiishik ehpaahkihsenik. Shikwa okii'waapamaan ini Kishemanitoon otAhcaahkoni ehpinaashiinitc, omiimiinhsink e'ishinaakosinitc ehpi​pooniihsantaakotc ehpi​piincishkaakotc ini Ahcaahkwan.
41001011	Shikwa kiihtepihtaakwan inwewin kiishikonk: "Kiin ihsa ninKosihs siyaaki'inaan, kiin kaana'entami'iyan."
41001012	Shemaak tahsh weti okii'ishi​wiihkoshkaa'ikoon Ciisahs ini Ahcaahkwan, pikwatahkamikaank ekii'ishi​maacaatc.
41001013	Miitahsh i'imaa kaa'ishi​niimitana​tahsokonitc pikwatahkamikaank. Amiitahsh i'imaa Setan (Satan) okiih​kakwe​kashki'aan Ciisahsoon cimacitootaminitc. Pikwaci​aya'aawihshak kaye kii'ayaawak weti kaakii'ishi​ayaanitc. I'imaa tahsh encalak okiihpi​kanawenimaawaan Ciisahsoon.
41001014	Paanimaa tahsh kaahkipa'ontc a'a Cwaan (John) Siika'antaakewinini, kii'ani​takohshin a'a Ciisahs i'imaa Kaalaliiwi ahkiink (Galilee) e'wiintamaaketc i'i Kishemanitoo ominwaacimowin,
41001015	o'owe e'ihkitotc: "Mii aasha e'ocihcihsek! Aasha pehshonaakwanini 'i Kishemanitoo ciokimaahkantaaketc! Kwehkipimaatisik, tepwehtamohk o'o minwaacimowin!" kii'ihkito.
41001016	Mekwaa tahsh ekiihpi​pimaashakaametc Ciisahs Kaalaliiwi Saaka'ikaniink okii'ani​waapamaa' Saaimanan (Simon) kaye Saayiman wiicihkiweyan Entaroon (Andrew), mekwaa ehpahkopii'waanitc ahsapiin. Aaniihsh i'i mii 'owe otanohkiiwiniwaa i'i pakita'wewin.
41001017	Okiih​kanoonaa' itahsh: "Haw ampeyohk, piwiiciiwihshik," okii'inaa'. "Inashke hsa kaapi-inanohkiiyek ehpakita'waayek, noonkom itahsh kikamaaciikihkino'amawininim cipiitamawiyek pemaatisiwaatc," okii'inaa'.
41001018	Miitahsh shemaak kaa'ishi​nakanaawaatc otahsapiiwaa', ekii'ani​wiiciiwaawaatc ini Ciisahsoon.
41001019	Miinawaa tahsh iko naakewaahsa e'ani​takohshink Ciisahs, okii'waapamaa' ini Ciimisan (James) kaye Cwaanan (John), e'wiicihkiweyintinitc, okosihsa' a'a Sepatii (Zebedee). I'imaa kii'ayaawa' piintoonak, mekwaa ehkwayaanci'aanitc otahsapiini.
41001020	Shemaak itahsh Ciisahs okii'antomaa'. Miitahsh kaa'ishi​nakanaawaatc otetewaan Sepatiin, i'imaa ciimaanink e'ayaanitc, i'iweniwa' kaye anohkii'aakana'. Miitahsh kaa'ani-ishi​wiiciiwaawaatc ini Ciisahsoon.
41001021	Miitahsh weti kaani-ishi​takohshinowaatc ootenaank, Kaparniyam (Capernaum) e'ishinihkaatenik. Miitahsh piciinak e'ishikiishikahk kaaotAnwepiiwi​Kiishikanoomiwaatc iki Coowak, mii'imaa kaa'ishi​piintiketc a'a Ciisahs i'imaa Coowa' otanami'ewikamikoniink, ekii'maaciikihkino'amaaketc.
41001022	Okii'maamahkaasihtaakoo' itahsh i'i pemaatisinitc eshi​kihkino'amaaketc. Wiin aaniihsh okii'ishi​kihkino'amawaa' taapishkoo mii wa'awe e'okimaawentaakositc. Kaawiin wiin taapishkoo kii'ishi​ayaahsii oko kaakihkino'amaakewaatc i'i Coowa' otOonahshowewinini.
41001023	Mii'i ahpii kiihpiintike 'imaa anami'ewikamikonk a'a peshik inini ehkikishkawaatc maciahcaahkwan, ekii'ishi​shaakowetc:
41001024	"Kiin Ciisahs Naasaritink (Nazareth) wenciiyan! Wekonehsh wenci​papaamenimiyaank? Kipionci-ishaa na cinihshiwanaaci'iyaank? Kikihkenimin kiin aweneniwiyan, kiin a'a KaaPehkisitc Kishemanitoonk kaaonciitc!" kii'ishikishiiwe.
41001025	Ciisahs itahsh okiih​kishiikanoonaan: "Pisaan! Keko kekoon ihkitohken! Nakash a'a inini!" okii'inaan ini maciahcaahkwan.
41001026	Miitahsh ekii'ocipinikoshkawaatc ini ininiwan a'a maciahcaahk, ekiih​kihcinoontaakositc, mii'i kaa'ishi​nakanaatc.
41001027	Kiihkihcikoshkwentamook itahsh kahkina iki pemaatisiwaatc, kaa'onci​kakwecintiwaatc: "Wekonehsh o'owe? Mii hsa 'owe oshkikihkino'amaakewin! Taapishkoo e'okimaawentaakositc otishikanoonaa' i'i maciahcaahkwa', kaye ona'ihtaakoo'!" kii'ihkitowak.
41001028	Miitahsh i'i weyiip ekiih​papaatipaacimintc misiwe i'imaa Kaalaliiwi ahkiink (Galilee).
41001029	Miitahsh i'i e'anionci​maacaawaatc i'imaa Coowa' otanami'ewikamikoniink, weyiip iko kii'ani-ishi​piintikewak i'imaa eshitaanitc Saaiman (Simon) kaye Entaroo (Andrew), ekii'ani​wiiciiwikowaatc Ciimisan (James) kaye Cwaanan (John).
41001030	Ini tahsh Saaiman osikohsan kiihkishisowaahpinewan ekiih​pimihshininitc. Miitahsh i'i shemaak kaa'ishi​wiintamawintc a'a Ciisahs e'ishi​ayaanitc.
41001031	Miitahsh kaa'ishi​naasihkawaatc ekiih​sakinihkenaatc ekii'ishi​wanishkaapinaatc. Miitahsh shemaak kaa'ishi​nakanikonitc i'i kishisowaahpinewin. Miitahsh kaa'ishi​maaciipami'ikowaatc ini ihkwewan.
41001032	Ahpii tahsh wenaakohshininik, aasha ekiih​pankihshimonitc kiisihsoon, kiihpaapiitamawaa Ciisahs kahkina kaa-aahkosinitc kaye awiya' kaakikishkawaanitc maciahcaahkwa'.
41001033	Piinihsh iko kahkina minihk eyaawaatc i'imaa ootenawenhsink kiihpi​maawaci'itiwak i'imaa akwaci-ishkwaantenk.
41001034	Niipiwa' itahsh okiih​pimaaci'aa' Ciisahs i'i aaniin iko enaahpinenitc. Kaye niipiwa' okiih​saakicinisha'amawaa' maciahcaahkwa' kaakikishkawaanihpan awiya'. Kaawiin itahsh okiih​pakitinamawaahsii' cikiikitonitc i'i maciahcaahkwa', aaniihsh okiih​kihkenimikoo' e'oKosihsimikotc Kishemanitoon.
41001035	Wiipa tahsh ehkishepaawakaninik cipwaa piitaapaninik, kii'wanishkaa, ekii'ani​saaka'ank, ekii'nihshihkeishaatc inkoci. Miitahsh i'imaa kaa'ishi​anami'aatc.
41001036	Paanimaa tahsh a'a Saaiman (Simon) kaye iniweniwa' kaawiiciiwikotc okiih​pima'anaawaan ini Ciisahsoon ekii'nanaantone'waawaatc.
41001037	Miitahsh e'mihkawaawaatc okiih​kanoonaawaan: "Kahkina awiya kinaanaantonaak," okii'inaawaan.
41001038	Ciisahs itahsh okii'inaa': "Taka weti ishi​maacaataa ciikaya'ii eyaakin ayaawinan, i'imaa kaye citashi​wiintamaakeyaan Kishemanitoo otihkitowin. Aaniish mii'iwe kaaonci​piishaayaan," kii'ihkito.
41001039	Miitahsh i'i kaa'ishi​papaamiayaatc i'imaa Kaalaliiwi ahkiink (Galilee) misiwe, ekiih​papaakakiihkwetc i'imaa Coowa' otanami'ewikamikoniink. Shikwa tahsh kaye okiih​saakicinisha'amawaa' maciahcaahkwa' awiya'.
41001040	Aapitink itahsh ehkiishikaninik okiihpi​otihsikoon Ciisahs peshik ininiwan ekii'omikiiwaahpinenitc, ehpi​pakohsenimikotc kaye ko e'ociciinkwanapiihtaakotc, e'ikotc: "Kiishpin inentaman kitaa​kashkihtoon cipehki'iyan," kii'ihkitowan.
41001041	Ciisahs itahsh wiinke ekiih​kitimaakenimaatc, okiih​shiipinihkehtawaan ekiih​saaminaatc. Shikwahsh ekii'inaatc: "Eha', nintinentam. Kika​pehki'ikoowis," okii'inaan.
41001042	Miitahsh i'i shemaak kaa'ishi​nakanikonitc i'i otinaahpinewinini ini ininiwan. Kii'minoayaawan e'naapinaakosinitc.
41001043	Shemaak itahsh okii'maaciinisha'waan a'a Ciisahs ini ininiwan. Ahkawe tahsh wiinke okii'ayaankwaamimaan o'o:
41001044	"Ayaankwaamisin," okii'inaan. "Keko kekoon awiya wiintamawaahken. Ishaan itahsh anami'ewikimaa ciwaapamihk. Moosihs (Moses) kii'inaahkonike i'i pakitinikewin cimiikiwetc awiya ahpii kiiminoayaa'intc. Mii'iwe miikiwen cikihkenimihkwaa pemaatisiwaatc e'minoayaayan," okii'inaan.
41001045	Wiin itahsh a'a inini kaakii'minoayaa'intc, aanciko kii'ani​tipaacimohtaake misiwe ekiih​kihkentamooshiwetc. Miitahsh o'o onci, kaawiin kii'mihcicehkishkaahsii ootenawenhsink a'a Ciisahs, ekaa cikihkenimaahsiwintc. Miitahsh intawaac i'imaa pikwacaya'ii ekaa kaaishitaaniwansininik kii'ayayaa. Misiwe tahsh okiihpi​ayonciotihsikoo' awiya'.
41002001	Paanimaa pankii kiihtahsokoonakaanik miinawaa kii'anionci​takohshin i'imaa Kaparniyamiiwi ootenaank (Capernaum). Kiihtanaacimaa tahsh e'ayapitc kaashitaatc.
41002002	Niipiwa' itahsh kiihpi​maawaci-ishaawa', piinihsh wiinke kiihsaakitashkinewa', ampooshke akwaci-ishkwaantenk. Ciisahs itahsh mekwaa okiih​kakakanoonaa' ekiih​tashintank Kishemanitoon otihkitowinini.
41002003	Kiihpiishaawak itahsh awiyak ehpiinaawaatc peshik e'nipowaahpinenitc. Kii'niiwiwak itahsh iki kaapimiwinaawaatc.
41002004	Kaawiin itahsh okiih​kashkihtoohsiinaawaa pehshoo cinaasihkawaawaatc Ciisahsoon, kaa-ahpiihci​mooshkinenik i'i waahkaa'ikanini. Miitahsh i'i kaa'ishi-ihkwaantawewaatc e'napakaanik wakiic waahkaa'ikan ekiih​pahpahkwacipitoowaatc ahpahkwaan tipishkoo Ciisahsoon kaaishi​niipawinitc. Miihsh i'imaa kaa'ishi​pakonepicikewaatc, kaa'ishi​pakitaapiikinaawaatc ini kaanipowaahpinenitc ahpihshimonink kaapimihshininitc.
41002005	Ahpii tahsh Ciisahs e'waapantank e'ishihcikenitc ehtepweyenimikotc i'i ininiwa', miitahsh kaa'ishi​kanoonaatc ini kaanipowaahpinenitc: "Niicii! Poonencikaatewan kimacitootamowinan," okii'inaan.
41002006	Aaninta tahsh iki kaakihkino'amaakewaatc Coowa' otOonahshowewinini i'imaa kii'namatapiwak, mii 'owe ekii'ishi​naanaakatawentamowaatc:
41002007	"Aaniihsh wa'a wenci-ishikiishwetc? Opaahpinenimaan ini Kishemanitoon!" kii'inentamook. "Kaawiin pahkaan awiya otaa​kashkihtoohsiin cipoonentamawaatc awiyan omacitootamowinini; wiinehta Kishemanitoo okashkihtoon," kii'inentamook.
41002008	Shemaak itahsh Ciisahs okiih​kihkenimaa' o'owe e'ishi​naanaakatawentaminitc. Okiih​kanoonaa': "Wekonehsh wenci-ishinaanaakatawentamek?" okii'inaa'.
41002009	"Aaniin tahsh eshi​wentahkipan? Cikii-inakipan a'a kaanipowaahpinetc: 'Kipoonentamawin kimacitootamowinan,' kemaa cikii-inakipan: 'Pasikwiin, otaahpinan kitahpihshimon, pimohsen?'
41002010	Niin ini Inini oKosihsan; kikakihkenimim e'miinikooyaan kashki'ewisiwin o'omaa ahkiink e'ayaayaan cipoonentamawak awiya omacitootamowinan," okii'inaa'. Miitahsh okiih​kanoonaan ini kaanipowaahpinenitc:
41002011	"Haw pasikwiin, kitinin! Otaahpinan i'i kitahpihshimon, anikiiwen!" okii'inaan.
41002012	Miitahsh kaa'ishi​pasikwiitc a'a inini. Shemaak okii'onci​otaahpinaan otahpihshimon ekii'ani​saaka'ank, kahkina awiya' e'waapamikotc. Kii'onci​maamahkaatentamook itahsh kahkina. "Tepwe maamahkaasinaakwan Kishemanitoo kaatootank!" kii'ihkitowak. "Kaawiin wiihkaa kitishi​waapantansiimin!" kii'ihkitowak.
41002013	Miitahsh i'i miinawaa kii'ani​naasipii Kaalaliiwi Saaka'ikaniink (Lake Galilee), ekiih​pimaashakaametc a'a Ciisahs. Kiihpi​maawaci-ishaawa' itahsh kahkina ini pemaatisinitc, ekii'maaciikihkino'amawaatc.
41002014	Miitahsh i'i kaa'ani-ishi​maacaatc, okii'ani​waapamaan ininiwan kaaotaahpinamawaanitc taakihs (tax) shooniyaan kihciokimaan citipa'amawimintc. Liipay (Levi) kii'ishinihkaaso a'a inini, e'oyoohsitc Aalpiyahsan (Alphaeus). Mekwaa kii'namatapi a'a Liipay i'imaa entashi​tipa'amawintc. Okiih​kanoonikoon itahsh ini Ciisahsoon: "Piminisha'ohshin," okii'ikoon. Miitahsh kaa'ishi​pasikwiitc a'a Liipay, e'ani​wiiciiwaatc.
41002015	Naanaake tahsh kiihtashiwiihsini a'a Ciisahs i'imaa eshitaanitc ini Liipayan. Niipiwa' itahsh i'imaa kii'ayaawak iki kaamaawantoonaawaatc taakihs shooniyaan kaakii'aanawentaakosiwaatc, iki kaye kotak awiyak kaakii'aanawentaakosiwaatc, i'imaa kii'ayaawak. Okii'wiitapimaawaan ini Ciisahsoon kaye okihkino'amawaakanini. Aaniihsh kiihpaahtiinowak oko tino kaapiminisha'waawaatc ini Ciisahsoon.
41002016	Iki tahsh kaakihkino'amaakewaatc Onahshowewin, miiwakiki i'imaa Perahsiiwininiwa' (Pharisees) kaaonci​tipentaakosiwaatc, okii'waapamaawaan ini Ciisahsoon e'wiiciwiihsiniimaanitc i'i tino kaa-aanawentaakosinitc, ini kaye kaamaawantoonaanitc taakihs shooniyaan. Miitahsh kaa'ishi​kanoonaatc ini Ciisahsoon okihkino'amawaakanini: "Aaniihshwiin wenci​wiiciwiihsiniimaatc Ciisahs iniweniwa' kaatipa'ike'iwenitc, i'i kaye kaa-aanawentaakosinitc?" okii'inaawaa'.
41002017	Okii'noontaan itahsh a'a Ciisahs. Okiih​kanoonaa' i'i kaakihkino'amaakenitc Onahshowewin: "Iki kaaminoayaawaatc kaawiin onantawenimaahsiwaawaan ini mashkihkiiwininiwan, ikiweniwak ihsa kaa-aahkosiwaatc. Kaawiin kaye niin ninkii'onci​piishaahsii cipiantomakwaapan iki kweyahkopimaatisiwaatc kaainakimintwaa cikwehkaatisiwaatc, iki hsa wiin kaa-aanawentaakosiwaatc," okii'inaa'.
41002018	I'i tahsh ahpii Cwaan (John) Siika'antaakewinini okihkino'amawaakana' kaye iki Perahsiiwininiwak (Pharisees) kaawiin kii'onci​wiihsinihsiiwak e'ishihtwaawaatc mekwaa. Okiihpi​kakwecimikoo' itahsh Ciisahs awiya': "Ini Cwaan okihkino'amawaakana' kaye iki Perahsiiwininiwak kahkina kaawiin onci​wiihsinihsiiwak e'ishihtwaawaatc. Aaniihshwiin kiin wenci​tootansikwaa kikihkino'amawaakanak?" okii'ikoo'.
41002019	Ciisahs itahsh okii'ishi​nahkwehtawaa': "Iki kaawiihkwamintaa ehkihciwiitikentink, taamantawii'itisowak ina mekwaa e'wiiciiwikowaatc ini kaawiikihtoonitc ininiwan? Kaawiin kanake! Minihk hsa ko kewiiciiwikowaatc kaawiin kehcinaac taishihcikehsiiwak.
41002020	Inkotink itahsh tamaaciinaa 'awe kaawiikihtootc inini. Miihsa ahpii cimantawii'itisowaatc," okii'inaa'.
41002021	Miinawaa kii'ani-ihkito: "Kaawiin awiya otakohta'ansiin pakwa'ikan e'oshki-ishiikinowank kehtekikishkikanink," kii'ihkito. "Kiishpin o'o ishihcikenk, i'i oshkipakwa'ikan tanaanikishkikemakan i'imaa kehteishiikinonk. Miitahsh i'i nawac cipiikoshkaak," kii'ihkito.
41002022	"Kaawiin kaye awiya opiina'ansiin oshkishoominaapo i'imaa kehte pashkwekinoahtoopaanink. Kiishpin o'o ishihcikenkipan, paanimaa animashkawaanik i'i shoominaapo, tataatoshkikemakan ini pashkwekino ahtoopaanan. Miitahsh i'i cinihshiwanaatahkin i'i shoominaapo kaye ini pashkwekinoahtoopaanan. Oshkipashkwekinoahtoopaanink ehta taishipiina'ikaate 'iwe oshkishoominaapo," kii'ihkito.
41002023	Aapitink itahsh ekii'Anwepiiwi​kiishikaninik, kii'ani-ishaa Ciisahs i'imaa pahkweshikanikihtikewinink. Miitahsh e'ani​wiiciiwikotc okihkino'amawaakana', kaa'ishi​maaciiociihshipitoonitc pahkweshikanimashkohsiwan ekii'onci​wiihsiniwaatc.
41002024	I'i tahsh Perahsiiwininiwa' (Pharisees) okii'ikoo': "Inashke hsa, aaniin wenci-ishihcikewaatc oko kikihkino'amawaakanak ekaa cikii-ishihcikehsikwaapan e'inahtenik Anwepiiwi​kiishikaninik?" okii'ikoo'.
41002025	O'o tahsh okii'inaa' Ciisahs: "Kaawiin ina wiihkaa kikii'anamihtoohsiim i'iwe kaakii'ishihcikekopanen a'awe Tepit (David) ahpii kiimanesitc, ekiih​takomantawiitc kaye tahsh i'iweniwa' kaakii'wiiciiwikotc? Kikii'anamihtoom kehcinaac,
41002026	ekiih​piintiketc i'imaa pakwaanekamikonk Kishemanitoon kaashi​anami'ehtawimintc, i'i ahpii eyaanikopanen ini kaakii'niikaanentaakosinitc Kihcianami'ewikimaan Apaayahtar (Abiathar) ekii'ishinihkaasonitc. I'imaa tahsh kii'ahsaawa' pahkweshikanihkaana' enaahsamiitc a'a Kishemanitoo. Kaawiin kii'inentaakosihsii awiya ciamwaahpan o'o pahkweshikanihkaana', mii ehta anami'ewikimaak kiihpakitinaawak ciamwaawaatc. Tepit itahsh okii'amwaa' ini pahkweshikanihkaana' kaye i'iweniwa' kaawiiciiwaatc okiih​takomaata'oonaa' ciamwaanitc," kii'ihkito.
41002027	Miitahsh okii'inaa': "Inashke Kishemanitoo okii'inwaataan ciAnwepiiwi​kiishikaninik ciwiici'ikowaatc iki pemaatisiwaatc. Kaawiin ohsha wiin ehta kii'inahsaahsiiwak iki pemaatisiwaatc cimihci​Anwepiiwi​kiishikanohkewaatc.
41002028	Niin ini Inini oKosihsan. Nintishiokimaahkantawaak iki pemaatisiwaatc, impooshke enakwaa e'Anwepiiwi​kiishikaninik keishihcikewaatc," kii'ihkito Ciisahs.
41003001	Miinawaa tahsh kii'ani​piintike Ciisahs i'imaa Coowa' otanami'ewikamikoniink. Kii'ayaa tahsh i'imaa peshik inini ehshiikooshkaanik oninc.
41003002	Aaninta tahsh i'imaa kii'ayaawak kaawiih​kakwe​mamishimaawaatc ini Ciisahsoon. Okiih​kanawaapamaawaan, taka ciminoyayaa'aanikwen mekwaa e'anwepiiwi​kiishikaninik.
41003003	Ciisahs itahsh okiih​kanoonaan ininiwan kaashiikooshkaanik oninciini: "Piishaan o'omaa niikaanaya'iink," okii'inaan.
41003004	Miitahsh kaa'ishi​kakwecimaatc i'i pemaatisinitc: "Kii'inaahkonikaate na e'Anwepiiwi​kiishikahk ciminohcikenk, kemaa cimaashihcikenk? Kii'inaahkonikem ina cipimaaci'iwenk kemaa cinihshiwenk?" okii'inaa'. Kaawiin itahsh kii'nawiintaatihsiiwa'.
41003005	Ciisahs itahsh ekii'waahkaayaapamaatc okii'nishkaapamaa', ekii'onci​wahsitaawenimaatc ekaa ehkitimaakinaakehsinik. Miitahsh okiih​kanoonaan ini ininiwan: "Niiminihkenin," otinaan. Miitahsh ekii'niiminihkeninitc kii'minoyayaahseni 'iweni oninciini.
41003006	Mii'i kaani-ishi​saaka'amowaatc iki Perahsiiwininiwak (Pharisees), weyiip iko kii'maawaci'itiwak tako kaye ikiweniwak kaawiiciiwaawaatc Heratan (Herod) kihciokimaan. Oko kahkina okiih​tashimaawaan Ciisahsoon, aaniin i'i keishi​nihsaawaahpan.
41003007	Ciisahs itahsh kaye okihkino'amawaakana' kii'ani-ishi​maacaawa' i'imaa Kaalaliiwi Saaka'ikaniink (Lake Galilee). Kihciniipiwa' itahsh ini pemaatisinitc okiih​piminisha'okoo', i'imaa Kaalaliiwi ahkiink e'onciinitc, kaye Cootiiyaawi ahkiink (Judea),
41003008	Ceroosalamiiwi ootenaank (Jerusalem), Icomiiyaawi ahkiink (Idumea) shikwa weti awahsinahke Cwaartanawi siipiink (Jordan) kiihpi​onciiwak aaninta, shikwa miitaak ini ootenaank Tayar (Tyre), Saaitan (Sidon) e'ishinihkaatenikin. Kiihkihcipaahtiinowak iki kaakii'noontamowaatc i'i kaani-ishihcikenitc Ciisahsoon, ekiihpi​onci​otihsaawaatc.
41003009	Okiih​kanoonaa' itahsh Ciisahs i'i okihkino'amawaakana' ciwehpemihsitamaakotc ciimaanini, ekaa onsaam cisiincishkaakohsik, ekii'ahpiihci​paahtiinonitc.
41003010	Aaniihsh aasha okiih​pimaaci'aa' niipiwa' awiya'. Miitahsh i'i kaakiihpi​onci​siincishkaakotc kahkina kaa-aahkosinitc ekiihpi​kakwesaaminikotc.
41003011	Shikwa ahpii piko e'waapamikotc ini maciahcaahkwa' kaakikishkaakonitc awiya', kii'ishi​kawipani'owa' i'imaa Ciisahs enaahsamikaapawitc, ehkishiiwenitc: "Kiin Kishemanitoo oKosihsan!" e'ikotc.
41003012	Ciisahs itahsh kihciweweni okii'onci'aa': "Keko ihkitohkek 'Kiin Kishemanitoo oKosihsan,' " okii'inaa'.
41003013	Paanimaa tahsh kii'ani​aamaciwe Ciisahs i'imaa ehpihkwatinaanik. Shikwa okii'antomaa' iniweniwa' wiin iko kaakii'onaapamaatc. Shikwa tahsh okiih​pinaasihkaakoo' otoonaapamaakana'.
41003014	Okii'onakimaa' itahsh mitaahshiniishin ininiwa', e'inaatc: "Kiinawaa nintishinisha'waakanak. Kikii'onakimininim cipimi​wiiciayaamiyek. Kaye tahsh kikaishinisha'oninim cipapaakakiihkweyek,
41003015	kaye kikamiinikoom kashki'ewisiwin cisaakicinisha'amawekwaa maciahcaahkwa' awiyak," okii'inaa'.
41003016	Okii'onaahkonaa' o'o mitaahshiniishin. Peshik ini kaakii'onaahkonaatc Saaiman (Simon) kii'ishinihkaasowan. Piitar (Peter) kaye okii'ishi​nankinihkaanaan.
41003017	Shikwa kii'ayaawak Ciimis (James), Cwaan (John), kaawiicihkiweyintiwaatc. Miiwa' okosihsa' 'awe Sepatii (Zebedee). Mii hsa 'i kaa'ishi​nankinihkaanaatc Ciisahs, Powanerciisak (Boanerges), owahkenishkaatisiik o'o ecikaatek ishinihkaasowin.
41003018	Shikwa oko kii'ayaawak, Entaroo (Andrew), Pilap (Philip), Paarhtaalamiyo (Bartholomew), Maahtiyo (Matthew), Twaamahs (Thomas), Ciimis (James) kaaokosihsimikotc Aalpiyahsan (Alphaeus), Taatiyahs (Thaddeus), Saaiman (Simon) kaye, mii 'awe peshik kaawiih​kakwe​aancihsehtootc okimaawiwin kaatinowitc.
41003019	Shikwa Cootahs Iskeriyat (Judas Iscariot), mii 'awe paanimaa keishihcike'aatc citahkonimintc Ciisahsoon.
41003020	Miitahsh kaa'ishkwaa​onaahkonaatc o'o ininiwa', kii'ani​kiiwe 'awe Ciisahs kaashitaatc. Miitahsh miinawaa kiihpi​maawaci-ishaawa' pemaatisinitc i'imaa eshi​ayaawaatc Ciisahs, okihkino'amawaakana' kaye. Piinihsh kaawiin kii'ishihsehsinini impooshke ciwiihsiniwaatc.
41003021	I'i tahsh otinawemaakana' Ciisahs, ahpii kaa'noontaminitc, okiih​kakwetepipinikoo', "Kiiwashkwe iitok," ekii'ikotc.
41003022	Weti tahsh kiihpi​onciiwak Ceroosalamink (Jerusalem) aaninta iki kaakihkino'amaakewaatc i'i Coowa' otOonahshowewinini. O'o tahsh kii'ihkitowak ehtashimaawaatc Ciisahsoon: "Okikishkawaan ini maciaya'aan Pi'elsipoloon (Beelzebul)," kii'ihkitowak. Shikwa kii'ihkitowak aaninta: "Miiwanini otookimaamini ini maciahcaahkwa' kaawiici'ikotc Ciisahs cisaakicinisha'amawaatc maciahcaahkwa' awiya'," kii'ihkitowak.
41003023	Ciisahs itahsh okii'antomaa' i'i pemaatisinitc. Okiih​kakanoonaa' ekii'awehciketc: "A'awe maciaya'aa Setan kaawiin otaa​kashkihtoohsiin cisaakicinisha'amaasohpan i'i wiicimaciahcaahkwa', mii kaawiin inahsh i'i?
41003024	Shikwa kiishpin nehpicimiikaatink i'imaa okimaawiwinink, kaawiin keyaapi taaokimaahkantaatihsiim.
41003025	Shikwa tahsh ikiweniwak kaapeshikwewaanakitaawaatc, kiishpin nehpicimiikaatiwaatc kaawiin keyaapi ciwiicitaantiwaatc, cimiiwe'itiwaatc itahsh.
41003026	Kiishpin tahsh kaye 'awe Setan miikaanaahpan otooshkiniikiima' kaye pepahkaanenintiwaatc, kaawiin keyaapi tamashkawisiihsii, mii'i cipooniyayaa'itisotc.
41003027	Shikwa kaawiin awiya okashkitoohsiin cipiintiketc otaawininiink ini kaamashkawisiinitc cimahkamaatc otaya'iimini, paanimaa ehta ahkawe mamaancikwahpinaatc ini kaamashkawisiinitc, miitahsh payesh cisaakisihtoohpan otaya'iimini.
41003028	"Kwayahk kiwiintamawininim: kahkina macitootamowinan taakiih​poonentamawaawak pemaatisiwaatc, kaye minihk iko kekii​maci-inaawaakwen ini Kishemanitoon ehpaahpinotawaawaatc takiih​poonentamawaawak.
41003029	A'awe tahsh wiin kemaci-inaakwen ini Kishemanitoon otAhcaahkoni, kaawiin wiihkaa tapoonentamawaahsii. Pishihshik itahsh iko takikisi omacitootamowin," okii'inaa' 'awe Ciisahs.
41003030	Aaniihsh okii'inaawaan ini Ciisahsoon: "Okikishkawaan ini maciahcaahkwan."
41003031	Kiihpitakohshinoo' itahsh i'i wiicihkiweya' Ciisahs kaye ini omaamaan. Akwaciink itahsh kii'niipawiwa' ekii'ishinisha'owenitc ehpiantomikotc.
41003032	Ciisahs itahsh mekwaa okii'waawiitapimikoo' iniweniwa' kaamaamawiinonitc. Miitahsh kaa'inintc: "Na! Kimaamaa kaye kiicihkiweyak kipi​antawenimikook i'imaa akwaciink," kii'inaa.
41003033	O'o tahsh kii'ishi​nahkwehtam: "Awenen a'a nimaamaa? Awenenak iki niicihkiweyak?" kii'ihkito.
41003034	Okii'waahkaayaapamaa' iniweniwa' kaawiitapimikotc ekii'ihkitotc: "Mii hsa wiinawaa nimaamaa kaye oko niicihkiweyak.
41003035	Awenenak iko keishihcikewaatc i'i kaainentank a'a Kishemanitoo, miiwakoko keinakwaa, niicihkiwe, kaye nintawemaa, kaye nimaamaa," kii'ihkito.
41004001	Miinawaa tahsh kii'maaciikihkino'amaake a'a Ciisahs i'imaa ciikipiik Kaalaliiwi Saaka'ikaniink (Lake Galilee). Miitahsh kaa'ishi​maawaci'itinitc kehcipaahtiinonitc i'imaa e'ayaatc, ekii'onci​poositc ciimaanink. Mii kaa'ishi​onapitc ekii'akomotc ciikakaam. I'imaa tahsh kahkina kii'ayaawa' i'i piyaahtiinonitc mihtahkamik ehkoahkiiwaninik.
41004002	Niipiwa' itahsh kekoonan okii'onci​wiintamawaa' e'awehciketc. Miitahsh ekiih​kihkino'amaaketc okii'inaa':
41004003	"Inashke pisintamohk! Aapitink kii'ishaa peshik kihtikewinini ekii'awi​sasiihswewepinank kihtikaanenhsan.
41004004	Ehsasiihswewepinank kihtikaanenhsan, kiihpankihsinoon aanint i'imaa kaaishi​mashkawamok miihkanenhs. Pinehshiinshak itahsh i'imaa kiihpi​pooniihsewak ekii'anikitaawaatc.
41004005	Shikwa aanint kaye kii'ishi​pankihsinoon ini kihtikaanenhsan i'imaa shooshkwaapihkaank ehpipakahkamikaanik. Shemaak itahsh kiihpisaakahkiiwan. Aaniihsh kaawiin kiihkipakahkamikaahsinoon.
41004006	Ahpii tahsh eni-ishpakoocink kiisihs, kii'ani​paahtewan, kii'ani​papiihkwaahkwatooshkaawan. Pankii aaniihsh ehta kii'ociipihkoowanoon.
41004007	Shikwa aaninta kaye kii'ishi​pankihsinoon ini kihtikaanenhsan i'imaa okaawiminakishiik kaashi​nihtaawikiwaahpan. Ahpii tahsh miinawaa eshi​saakahkiiwaatc oko okaawiminakishiik, okii'wanaahtoonaawaan ini kaakiih​kihtikaatenikin. Miitahsh kaawiin kiihkiishi​nihtaawikihsinoonan, kaawiin kaye miinawaa kihtikaanenhsan kii'onci​nihtaawikihsinoonan i'imaa.
41004008	Shikwa aanint kaye kiihpankihsinoon i'imaa eshi​onishihshink ahki. Miitahsh kiihsaakahkiiwan, piinihsh kaye kii'ani​kiishikinoon; kaye keyaapi kii'onci​nihtaawikinoon kihtikaanenhsan, piinihsh aanint nihsimitana (30) tahsin kii'onci​nihtaawikinoon, kaye aanint ninkotwaahsimitana (60), kaye aanint ninkotwaahk (100) tahsin kii'onci​nihtaawikinoon entahsink," kii'ihkito.
41004009	Shikwa tahsh okii'inaa': "Taka pisintamohk, minihk wehtawakaayek," kii'ihkito.
41004010	Ahpii tahsh nihshihke kaa'ayaawaatc kaakii'wiiciiwikotc, maamaw i'i mitaahshiniishin okihkino'amawaakana', okiih​kakwecimikoo' aaniin keishi​nihsitohtaakwaninikipaniin ini awehcikanan.
41004011	O'o tahsh okii'inaa': "Kiinawaa kikihkentamo'ikowaa Kishemanitoo kaasanakaninikin kekoonan kaakiih​kihkentaakwahsininikipaniin, mii'iweni Kishemanitoo oTipencikewin entashintenik. Ikiweniwak itahsh ekaa kaawiiciiwihsinowankwaa, kahkina kekoon awehcikanink ishikihkino'amawaawak.
41004012	Mii 'owe kaaonci-ishihcike'intwaa: 'Mihsawaa hsa ko aana waawaapantamowaatc, kaawiin okanihsitaawentansiinaawaa. Shikwa, mihsawaa hsa ko aana naanoontamowaatc, kaawiin tanihsitohtansiiwak. Kiishpin nihsitohtamowaahpan otaapikiiwenotawaawaan Kishemanitoon, miitahsh cikiipoonentamaakowaatc,' " kii'ihkito.
41004013	Shikwa tahsh okii'inaa': "Kaawiin ina kinihsitohtansiim? Aaniin tahsh kekii'onci​nihsitohtamekipan kahkina ini awehcikanan kiishpin nihsitohtansiwek o'o peshik awehcikan?
41004014	A'a kihtikewinini, mii kaaicikaasotc awiya ehpapaawiintank Kishemanitoon otipaacimowinini.
41004015	Inashke aaninta awiyak taapishkoo ishi​ayaawak i'iwe kaaishi​mashkawamok i'imaa kihtikaanenhsan e'ishi​pankihsinkin. Onoontaanaawaa 'iwe Kishemanitoon otipaacimowinini. Piciinak itahsh e'noontamowaatc, opi​otaahpinamaakowaan ini Setanan (Satan) ciwaniihkewaatc i'i kaakii'noontamowaatc tipaacimowin.
41004016	Shikwa aaninta awiyak inentaakosiwak taapishkoo kihtikaanenhsan ehpankihsinkin i'imaa eshipipakahkamikaak ehshooshkwaapihkaak. Kiinoontamowaatc tipaacimowin, shemaak iko otootaahpinaanaawaa e'moocikentamowaatc.
41004017	Miitahsh taapishkoo kaanihtaawikinkin e'ociipihkaawansinokin, kaawiin kinwesh ayaahsiiwak. Acina ehta tepwehtamook. Paanimaa tahsh otoonci​mikoshkaaci'ikowaan awiyan komaa kaye otoonci​kakwaataki'ikowaan ekii'otaahpinamowaatc Kishemanitoon otipaacimowinini. Miitahsh weyiip iko ishi​pakiciiwak.
41004018	Shikwa aanint taapishkoo ishi​ayaawak ekii'ishi​pankihsinkin kihtikaanenhsan i'imaa ahkiink eshi​okaawiminakishiihkaak. Otaana​noontaanaawaa Kishemanitoon otipaacimowinini.
41004019	Otoonsaamentaanawaan itahsh ono kekoonan o'omaa ahkiink kaa-ayaanikin, kaye ominwentaanaawaa wenootisiwin, kaye pahkaan kekoonan onanaantawentaanaawaan. Mii hsa ono kekoonan kaawanaa'ikowaatc ekaa cipapaamihtansikwaa Kishemanitoon otipaacimowinini, miitahsh kaawiin kekoon taonciimakahsinoon.
41004020	Aanint itahsh ishiayaawak taapishkoo ekii'ishi​pankihsinkin kihtikaanenhsan i'imaa eshi​minohkamikaak. Miiwak oko kaanoontamowaatc i'i Kishemanitoon otipaacimowinini, e'otaahpinamowaatc kaye. Miitahsh e'ani​piicinishkaawaatc, taapishkoo kaanihtaawikinkin e'ishinaakosiwaatc i'imaa keyaapi kaanihtaawikinkin kihtikaanenhsan, aanint nihsimitana (30) tahsin, aanint kaye ninkotwaahsimitana (60) tahsin, aanint kaye ninkotwaahk (100) tahsin, mii'i eshinaakosiwaatc," kii'ihkito.
41004021	Shikwa tahsh kii'ani-ihkito Ciisahs: "Awiya piintikatootc waahsahkonencikan, oka-animihkohshimaan ina ahtoopaanahkihkwan cikaatootc? Shiipaanipewinaahk ina okashi​shekonaan? Kaa maawiin. Inwaate aaniihsh ciakootekipan waahsahkonencikanaahtikonk.
41004022	Kahkina kekoon kaakaacikaatek, mii'iwe piciinak cimohsheyaapancikaatek. Shikwa kiishpin aanakii'aakwana'ikaatekipan kekoon, mihsawaa tanaakwan waahseyaank.
41004023	Minihk wehtawakaayek, weweni pisintamohk!" kii'ihkito.
41004024	Shikwa tahsh okii'inaa': "Ayaankwaamentamohk o'o kaapisintamek. I'iwe inaahkonikewin keonci​tipaahkonekwaa kiicipimaatisiiwaak, amii'iwe peshikwan inaahkonikewin kekiinawaa keonci​tipaahkoninek Kishemanitoo, kaye awahshime kikainakintamaakowaa.
41004025	A'awe hsa kaaminoaapacihtootc 'iwe kaanihsitohtank, mii'awe keyaapi kemiinintc nihsitohtamowin. A'awe tahsh kaamanaa-aapacihtootc 'iwe kaanihsitohtank, ampooshke taotaahpinamawaa 'i minihk aanakii'nihsitohtankipan," kii'ihkito.
41004026	O'o tahsh kaye kii'ani-ihkito: "Mii hsa 'owe eshi​ayaanik Kishemanitoo oTipencikewin, taapishkoo awiya inini i'imaa e'ahpakitootc kihtikaanenhsan ahkiink.
41004027	Nipaa ehtipihkaninik, wanishkaa ehkiishikaninik. Piinihsh iniwe kihtikaanenhsan ani​saakahkiiniwan, e'ani​nihtaawikininikin, aanawiin ehkihkentansik a'a inini aaniin eshi​maaciikinkin.
41004028	Tipinawe aaniihsh o'o ahki nihtaawikihcikemakan, nihtam e'ani​mashkohsiwank, piinihsh e'ani​niiskanakihkink, miitahsh piinihsh ehkiishikik.
41004029	Ahpii tahsh kaahkiishikik, miitahsh weyiip eshi​kiishkishiketc inini, aaniihsh mii 'o ahpii cimaawacihciketc," kii'ihkito.
41004030	Shikwa kaye kii'ihkito Ciisahs: "Wekonehsh miinawaa kewiintamawinakookipan cikihkentamooninakook Kishemanitoo otipencikewin? Wekonehsh tino pahkaan awehcikan keonci​waapanta'inakookipan aaniin i'i eshinaakwahk?
41004031	Mii 'owe eshinaakwahk: taapishkoo 'iwe peshik kihtikaanenhs, 'iwe maawac kaa-akaahsink o'omaa ahkiink kaapakitinikaatek kihtikaanenhs.
41004032	Mii hsa 'o kaaonci​piicinikik o'o maawac kaamihcaahkwahk, ini tahsh wiin kahkina kaamihcipimiayaamakahkin. Kihcimamaankatihkwanakisi. Iki tahsh pinehshiinshak pi-ishiwasihswanihkewak eshi​akawaahtenik," kii'ihkito.
41004033	Niipiwa' ihsa ono tino awehcikanan okii'ishi​wiintamawaa' 'iwe Kishemanitoon otipaacimowinini, minihk ihsa kaaishi​kashkihtoonitc ci-ishi​nihsitohtaminitc.
41004034	Awehcikewinink ehta okii'onci​kakanoonaa'. Ahpii tahsh e'nihshihkeayaawaatc okii'nihsitohtamoonaa' kahkina kekoon i'i okihkino'amawaakana'.
41004035	Miitahsh i'i peshikwan ehkiishikaninik, ahpii wenaakohshininik, okiih​kanoonaa' i'i okihkino'amawaakana': "Haw ihsa ishaataa weti akaamink," okii'inaa'.
41004036	Miitahsh i'i kaa'ishi​nakanaawaatc i'i miyaamawenonitc, ekii'ishi​maacii'oonaawaatc Ciisahsoon i'imaa kaakii'ishi​namatapinitc piintoonak. Pahkaan itahsh kaye kii'ayaawan ciimaanan kaawiita'oomikotc.
41004037	Miitahsh ketahto kiihkihcipakamaaniman ekiih​kihcimamaankaashkaanik itahsh, kiihsaahsiika'okowak ekii'ani​mooshkinepiik i'i ciimaan.
41004038	Wiin itahsh Ciisahs i'imaa kiihtashinipaa otaahkaanink, ahpapiwinink ekii'ahpihkwehshink. Miitahsh okii'aamaci'ikoo' e'ikotc: "Okihkino'amaake! Kaawiin ina kiwiih​papaamentansiin ewii'nihsaapaaweyank?" okii'ikoo'.
41004039	Miitahsh kaa'ishi​wanishkaatc. Okiih​kishiikanootaan nootin, kaye okiih​kanootaan i'i nipi: "Mii'i minihk! Mii'i keshi​aanwaahtink!" okii'itaan. Miitahsh kaa'ishi​kipihtaanimaninik, wiinke kaye kaa'ishi​aanwaayaashkaanik.
41004040	O'owe tahsh okii'inaa' Ciisahs okihkino'amawaakana': "Aaniihshwiin wenci​sekisiyek? Kaawiin ina mahshi kitahpenimonotawaahsiwaawaa Kishemanitoo?" kii'ihkito.
41004041	Aahpici tahsh kiihkihcisekisiwak. O'owe tahsh kii'itiwak: "Awenen wa'a? Ampooshke nootin kaye saaka'ikan ona'ihtaakon!" kii'ihkitowak.
41005001	Miitahsh kaa'ani​aashawa'amowaatc Ciisahs kaye okihkino'amawaakana' weti akaamink, e'ani​mishakaawaatc i'imaa ahkiink kaa-ayaanitc i'i Kerahsaawininiwak (Gerasenes).
41005002	Piciinak itahsh iko ehkapaatc a'a Ciisahs, okiihpianta​nakishkaakoon peshik ininiwan pikwacaya'ii kaapi​onciinitc na'initiiwikamikoon eyaanikin kaashi​wiimpahkamikaanikin, ehkikishkawaanitc maciahcaahkwan.
41005003	Mii'imaa kaaishitaatc a'a inini mekwe na'initiiwikamikohkaank. Kaawiin keyaapi okiih​kashki'ikohsiin awiyan cimamaancikwahpinikohpan, ampooshke sakaapaanan aana-aapataninikin.
41005004	Sahsakwanaa kiihtahtahkopinaa tahkopisonaapihkoon miina sakaapaanan, ositink kaye oninciink a'a inini. Okiih​poohpoohkwaapihkipitoonan itahsh ini sakaapaanan, kaye tahkopisonaapihkoon ekii'aapataninikin wiinke okiih​piihsipitoonan. Shikwa kaawiin awiya kiihteahpiihciihsii ciwaankawi'aahpan.
41005005	Mii'imaa mooshak kaa-ayaatc a'a inini mekwe na'initiiwikamikonk kaye eshi​papiihkwatinaanik, kapekiishik, kapetipihk, anoociko ehkihci-inihtaakositc, ehpehpehshisotisotc ahsinii'.
41005006	Miitahsh ehko​tepinaakwaninik ekii'onci​waapamaatc ini Ciisahsoon, kaa'ishi​ahpahtootc, ekii'ahpakisotc eshi​sitekaapawinitc.
41005007	Ehpiihtowetc itahsh okii'ishi​shaakowaanaan: "Kiin Ciisahs weKosihsimihk Kishemanitoo maawac kaaishpentaakositc! Wekonen waahtootawiyan? Kipakohsenimin ci-inahshotamawiyan, ahpimon 'awe Kishemanitoo ekaa cikakwaataki'ihsiwan!" kii'ihkito.
41005008	Aaniihsh Ciisahs aasha okiih​kanoonaan ini maciahcaahkwan: "Nakash a'a inini, kiin maciahcaahk," okii'inaan.
41005009	Shikwa tahsh okiih​kakwecimaan: "Aaniin eshinihkaasoyan?" okii'inaan. Miitahsh eshi​nahkwehtaakotc: "Opaahtiino nintishinihkaas, aaniihsh nimpaahtiinomin," kii'ihkitowan.
41005010	Enikohk itahsh okiih​pakohsenimikoon a'a Ciisahs ini maciahcaahkwan: "Keko inkoci ishinisha'ohshinaahkaank o'omaa ayaawinink niwiicimaciahcaahkwak!" okii'ikoon.
41005011	I'imaa tahsh newatatin kihciniipiwa' kii'ishi​ohkwenowak koohkoohshak ekii'ontancikewaatc.
41005012	Okiih​pakohsenimikoo' itahsh Ciisahs i'i maciahcaahkwa': "Mii'imaa ishinisha'ohshinaam koohkoohshak kaaishi​ayaawaatc, ninka-anta​kikishkawaanaanik," kii'ihkitowa'.
41005013	Miitahsh kaa'ishi​pakitinaatc a'a Ciisahs i'i maciahcaahkwa'. Miitahsh kaa'ishi​nakanaanitc ini ininiwan, ekii'ani-ishi​piintikeshkawaawaatc itahsh i'i koohkoohsha'. Miitahsh kahkina koohkoohshak i'imaa kaa'ishi​naasipiipa'itiwaatc eshikiishkaamatinaanik ekiih​pahkopiipa'itiwaatc saaka'ikaniink. Kahkina tahsh kii'nihsaapaawewak, niishink mitaahswaahk (2,000) kanapac ekiih​tahshiwaatc.
41005014	Ikiweniwak itahsh kaakiih​kanawikoohkoohshiwewaatc kii'maaciipa'iwewak, ekii'awi​wiintamawaawaatc iniweniwa' i'imaa ootenaank kaa-ayaanitc kaye anoociko piko kaashitaaniwaninik kaa-ayaanitc. Miitahsh kaahpi-ishi​waapantaminitc i'iwe kaa'ishiwepaninik.
41005015	Okiih​pinaasihkawaawaan itahsh ini Ciisahsoon, ekii'waapamaawaatc ini ininiwan kaakiih​kikishkawaanihpan ini maciahcaahkwa', i'imaa e'ishi​koshkwaawaatapinitc, ekiih​kikihkonayenitc, ekwa' kwayahk ekii'ishiayaatc otinentamowinink. Miihsh i'i kahkina kaa'ishi​sekisiwaatc.
41005016	Miitahsh iki nihtam kaakii'waapantamowaatc, okii'wiintamawaawaa' kahkina awiya' aaniin kaa'ishiwepisinitc ini ininiwan kaakiih​kikishkawaanihpan maciahcaahkwa', kaye 'iwe kaa'ishiwepisinitc i'i koohkoohsha'.
41005017	Miitahsh kaa'ishi​maacii​pakohsenimaawaatc ini Ciisahsoon cionci​maacaanitc i'imaa otahkiimiwaank.
41005018	Miitahsh ekii'ishi​kiiwepoositc a'a Ciisahs, okiihpi​pakohsenimikoon kaakiih​kikishkawaanihpan i'i maciahcaahkwa': "Ampe hsa kikani​wiiciiwin!" okii'ikoon.
41005019	"Kaawiin," okii'inaan a'a Ciisahs. "Ishaan weti kiwaahkaa'ikanink, awi​wiintamaw kitinawemaakanak i'iwe kaakihtootawihk kihcikekoon a'a Kishemanitoo, kaye kaakii'ishi​shawenimihk," okii'inaan.
41005020	Miitahsh kaa'ani-ishi​maacaatc a'a inini ekiih​papaaishaatc i'imaa ahkiink, Mitaahso Ootenawi ahki (Decapolis) e'ishinihkaatenik, ekiih​papaawiintamaaketc aaniin kaakii'ishihcike'ikotc ini Ciisahsoon. Wiinke tahsh kiihkihcimaamahkaatentamook kahkina awiyak.
41005021	Miitahsh i'i kaani-ishi​kiiweaashawa'ank akaamink i'imaa ciimaanink a'a Ciisahs. Ekiih​pimishakaatc itahsh wiinke kihciniipiwa' okii'naasipiiwamikoo'.
41005022	Peshik itahsh kiihpitakohshin iki kaakii'okimaahkantamowaatc i'i Coowa' otanami'ewikamikoni, Ceirahs (Jairus) ekii'ishinihkaasotc a'a inini. E'waapamaatc itahsh ini Ciisahsoon, kiihpi​ahpakiso i'imaa enaahsamikaapawinitc, ekiih​kihcipakohsenimaatc:
41005023	"Nintaanihsenhs aasha akaawaa pimaatisi. Taka pitaankin cipimaaci'atc cinipohsik!" okii'inaan.
41005024	Miitahsh kaani-ishiwiiciiwaatc a'a Ciisahs ini Ceirahsan. Okii'ani​kohpi​siincishkaakoo' itahsh kihciniipiwa' awiya' kaapi​ohkwenonitc.
41005025	Peshik itahsh ihkwe i'imaa mekweya'ii kii'ayaa. Mitaahswahshiniishoyahki (12) kii'miskwiiwi e'nehpici-ishiayaatc.
41005026	Aanciko tahsh kii'wiihsakaahpine aanakii'antawi'ikotc niipiwaa mashkihkiiwininiwa'. Wiinke tahsh okihcaakinaan kahkina oshooniyaaman minihk eyaawaakopanen. Kaawiin itahsh awahshime kii'ani​minoayaahsii, aaniihsh awahshime kii'ani​aahkosi ahpiihc nihtam kiimaataahpinetc.
41005027	Wa'a tahsh ihkwe kii'noontam ehpiitaacimimintc ini Ciisahsoon. Miitahsh i'i ekiih​pinaasihkawaatc i'imaa ishkweaya'iink e'mekweyenowaatc ekiihpi​saaminamawaatc okikishkikanini,
41005028	e'itisotc: "Kiishpin ehta saaminamawak okikishkikan, ninka​minoayaa," kii'ihkito.
41005029	Miitahsh shemaak iko kiihkipiskwakisi. Okii'mooshihtoon wiiyawink ekii'minoayaatc i'i otinaahpinewin.
41005030	A'a tahsh Ciisahs kiihkihkenintiso ekiih​saaka'amoomakaninik okashki'ewisiwin i'imaa wiiyawink. Kiihkwehkikaapawi tahsh i'imaa mekweyenonitc e'ihkitotc: "Awenen a'a kaahsaaminank i'i ninkikishkikan?" kii'ihkito.
41005031	O'owe tahsh okii'ikoo' okihkino'amawaakana': "Kiwaapamaak iitok iki kaasiincishkawihkwaa, kitihkit ina tahsh, Awenen kaahsaminitc?" okii'ikoo'.
41005032	Keyaapi tahsh kii'ayinaapi 'awe Ciisahs ewii'waapamaatc awenenan kaahtootaminitc.
41005033	Wa'a tahsh ihkwe okiih​kihkentaan i'iwe kaakii'ishihcike'intc. Miitahsh i'imaa kaahpi-ishi​ahpakisotc enaahsamikaapawinitc Ciisahsoon, ehsekisitc e'onci​nininkishkaatc. Shikwa tahsh okiih​caakiwiintaan aaniin i'i mayaa kaakii'ishiwepisitc.
41005034	Miitahsh kaa'inaatc a'a Ciisahs ini ihkwewan: "E'ahpenimonotawiyan kitoonci​minoayaa. Animaacaan, minwentan. Kaawiin keyaapi kikainaahpinehsii," okii'inaan.
41005035	Mekwaa tahsh ehtanwewehtootc Ciisahs, aanint awiya kiihpi​ontohsewak i'imaa eshitaanitc ini ininiwan kaaokimaahkantaminitc i'i anami'ewikamik. Okiih​kanoonaawaan ini ininiwan: "Aasha kii'nipo kitaanihs. Keko keyaapi ontami'aahken a'a okihkino'amaake," okii'inaawaan.
41005036	Kaawiin itahsh okiih​papaamihtawaahsii' 'awe Ciisahs. Okiih​kanoonaan itahsh ini Ceirahsan: "Keko sekisihken, ahpenimonotawihshin ehta," okii'inaan.
41005037	Kaawiin awiya okii'inaahsiin ciwiiciiwikotc, mii ehta Piitaroon (Peter), Ciimisan (James), Cwaanan (John), miiwanini wiicihkiweyan a'a Ciimis.
41005038	E'ani​takohshinowaatc itahsh i'imaa kaaishitaanitc ini anami'ewikamik kaaokimaahkantaminitc, okii'ishi​waapantaan a'a Ciisahs, wiinke ekiih​kihci-inahkamikaninik ehkihcimawinaaniwaninik kaye ehkihcinoontaakosinitc awiya'.
41005039	Miitahsh ekiih​piintiketc okiih​kanoonaa' i'i kaamawihkaanaanitc ihkwesenhsan: "Aaniihshwiin wenci​kihci-inwewitamek ehkihcimawiyek? Kaawiin nipohsii a'a ihkwesenhs, nipaa ohsha," okii'inaa'.
41005040	Miitahsh i'i kaa'ishi​mihci​kakaanci'ikotc kahkina. Miitahsh kaa'ishi​saakicinisha'waatc. Miitahsh kaa'ishi​wiiciiwaatc ini oteteni kaye omaamaani ini ihkwesenhsan, kaye iniweniwa' kaawiiciiwikotc a'a Ciisahs, i'imaa ekii'ishaawaatc kaakii'ishi​pimihshininitc ini ihkwesenhsan.
41005041	Miitahsh kaa'ishi​sakinihkenaatc ekii'inaatc: "Taalihta kom!" Mii'iwe e'ihkitotc: "Ihkwesenhs, wanishkaan, kitinin!" okii'inaan.
41005042	Shemaak kii'wanishkaa 'awe ihkwesenhs, kiihpimohse. Kii'mitaahswahshiniishopipoonwe (12). Wawiinke tahsh kiihkihcimaamahkaatentamook ikiwe kaawaapantamowaatc.
41005043	Ciisahs itahsh okii'ayaankwaamimaa': "Keko awiya kihkentamoonaahkek. Ahshamihk wa'a ihkwesenhs," okii'inaa'.
41006001	Kii'anionci​maacaa tahsh a'a Ciisahs ekii'ishaatc i'imaa otayaawinink kaakiih​tashiompikitc, ekii'ani​wiiciiwikotc ini okihkino'amawaakana'.
41006002	Miitahsh ekii'ishikiishikahk kaaotAnwepiiwi​kiishikanohkewaatc iki Coowak, kii'maaciikihkino'amaake Ciisahs i'imaa Coowa' otanami'ewikamikoniink. Niipiwa' itahsh i'imaa kii'ayaawak. Kahkina tahsh awiya okii'maamahkaasihtawaawaan ini Ciisahsoon, e'ihkitowaatc: "Aaniinti naa wentinank wa'a inini ono kekoonan? Wekonen tino kakiihtaawentamowin kaamiinintc? Ina kaa-ahpiihci​maamahkaacihciketc!" kii'ihkitowak.
41006003	"Kaawiin ina mii wa'a mihtikonaape, kaaokosihsimikotc Meriin (Mary)? Mii wa'a kaaohshiimenshitc Ciimisan (James), Coosihsan (Joses), Cootahsan (Judas), Saayimanan (Simon). Kaawiin ina kaye mii wa'a otawemaa' kaawiiciayaamankwaa o'omaa ootenawenhsink?" kii'ihkitowak. Miitahsh i'i kaawiin okiiwii'otaahpinaahsiwaawaan.
41006004	Miitahsh kaa'ihkitotc Ciisahs: "Awiya otipaacimo Kishemanitoon kaakanootamawaatc omacenimikoo' owiicionciimaakana' ehta, kaye otinawemaakana', iniweniwa' kaye kaawiiciyayaamikotc. Pahkaan awiyan otishpenimikoon," kii'ihkito.
41006005	Kaawiin i'imaa okiih​kashkihtoohsiin kihcianohkiiwin citootank, mii ehta cimihci-ishininciinitc pankii awiya' e'aahkosinitc, ekii'minoayaa'aatc.
41006006	Kii'maamahkaatentam itahsh awiyan ekiih​tepweyenimikohsik. Miitahsh i'i kiihpapaaishaa i'imaa ootenawenhsan ekiih​kihkino'amaaketc.
41006007	Okii'antomaa' i'i kaamitaahshiniishinitc okihkino'amawaakana', ekii'maacinisha'waatc ekii'neniishinitc, ekii'inaahkonaatc cishaakooci'aanitc maciahcaahkwa'.
41006008	Okii'inaa' itahsh: "Keko kekoon pimiwitoohkek e'maacaayek, mii ehta sahka'onan. Kaawiin kaye pahkweshikan, kaawiin kaye pakohsencikewipiina'ikan.
41006009	Kika​kikahkisinem itahsh. Keko tahsh niishwekihkonayehkek. Eshi'oyek ehta ko ishi​maacaak," kii'ihkito.
41006010	Mii 'o kaye kaa'inaatc: "I'imaa keishi​kiiyooteyek waahkaa'ikanink, mii'imaa peshikwan ayaak piinihsh i'imaa cionci​maacaayek ootenaank.
41006011	Kiishpin itahsh inkoci ani​takohshinek otaahpinikoohsiwek, nehpicipisintaakoohsiwek, inkoci 'imaa onci-ishaak. Paahpaawisitehshimoonok cionci​kihkentamowaatc e'wanitootamowaatc," okii'inaa'.
41006012	Miitahsh kaa'ishi​maacaawaatc iki kihkino'amawaakanak, ekii'ishi​kakiihkwewaatc, i'i pemaatisinitc cikwehkaatisinitc.
41006013	Miitahsh niipiwa' okiih​saakicinisha'amawaawaa' maciahcaahkwa' awiya', ekiih​poosinaawaatc kaye niipiwa' kaa-aahkosinitc ekii'minoayaa'aawaatc.
41006014	A'a tahsh Herat (Herod) kihciokimaa okii'noontaan ehpapaamimimintc ini Ciisahsoon. Aanint kii'ihkitowak: "Mii nankwana wa'a Cwaan (John) Siika'antaakewinini ekiih​kiiwepimaatisitc. Mii maawiin i'imaa wentinamokwen cimaamahkaacihciketc," kii'ihkitowak.
41006015	Aanint tahsh wiin kii'ihkitowak: "Mii wa'a Ilaaica (Elijah)." Aanint kaye kii'ihkitowak: "Mii wa'a peshik otipaacimo peshikwan e'ishinaakositc iki weshkac kaakiih​kanootamawaawaakopanen Kishemanitoon," kii'ihkitowak.
41006016	Ahpii tahsh e'noontank a'awe Herat, kii'ihkitoo: "Mii wa'a Cwaan Siika'antaakewinini kaakiih​kiishkikweta'wak. Kiihkiiwepimaatisi kehcinaac!" kii'ihkito.
41006017	Wiin aaniihsh Herat kii'anoohkiipan citepipinimintc ini Cwaanan kaye citashimamaancikwahpisonitc kipaahkwa'otiiwikamikonk ciayaanitc. Mii hsa 'owe kaakii'onci-ishihciketc Herat, ciminwentaminitc ihkwewan Hirootiyahs (Herodias) kaaishinihkaasonitc. Aaniihsh mekwaa okii'wiitikemaan. Wa'a tahsh ihkwe aasha kii'onaapemi ini Pilapoon (Philip), miiwan ini wiicihkiweyan a'a Herat.
41006018	Cwaan itahsh okii'inaapaniin ini Heratan: "Kaawiin inahtehsinoon kiicihkiwe owiitikemaakanan ciwiiciyayaamatipan," okii'inaan.
41006019	A'a tahsh ihkwe, mii 'awe Hirootiyahs, okiionci​nishkenimaan ekiiwii'nihsaatc ini Cwaanan. Kaawiin itahsh okiih​kashkihtoohsiin.
41006020	A'awe aaniihsh Herat okiih​kohsaan ini Cwaanan, ekiih​kihkenimaatc kwayahk e'ishiwepisinitc, kaye e'onakimikonitc ini Kishemanitoon. Mii'i kaa'ishi​kanawenimaatc. Okii'minohtawaan ini Cwaanan ehpisintawaatc. Ahpii tahsh iko e'noontawaatc, kii'mikoshkaatentam.
41006021	Inkotink itahsh kii'ani​kashkihcikaateni 'iwe kaamihsawentank a'a ihkwe. Inkotink ehkiishikaninik Herat kii'wiihkwanke ehtipishkank. Miitahsh ekii'wiihkwamaatc iniweniwa' kaaniikaanentaakosinitc okimaawiwinink, kaye shimaakanihshiiwikimaa', iniweniwa' kaye kaaniikaanentaakosinitc Kaalaliiwi ahkiink (Galilee).
41006022	Hirootiyahs itahsh otaanihsan kiihpi​piintikewan ekii'niimihtawaanitc, ekii'minwentami'aanitc ini Heratan, iniweniwa' kaye kaakii'wiihkwamimintc. Miitahsh kaa'inaatc a'a Herat ini oshkiniikihkwen: "Wekonen iko mehsawentaman kakwecimihshin, kikamiinin," kii'ihkito.
41006023	Shikwa tahsh kiihkihciahshotamaake, ekii'ahpimotc Kishemanitoon: "Wekonen iko kekakwecimiyan kikamiinin, impooshke kakwecimiyan aapihta kaatipentamaan kikamiinin," okii'inaan.
41006024	Miitahsh kaa'ishi​saaka'ank a'a oshkiniikihkwe, ekii'awi​kanoonaatc ini omaamaan: "Wekonen kekakwecimak?" okii'inaan. Miitahsh kaa'ikotc: "Cwaan Siika'antaakewinini ohtikwaan, mii'iweni kakwetwen," okii'ikoon.
41006025	Miitahsh weyiip kaa'ishi​naasihkawaatc ini kihciokimaan e'inaatc: "Shemaak ninantawentaan i'i Cwaan Siika'antaakewinini ohtikwaan kihcionaakanink ciahtenik, cimiishiyan," kii'ihkito a'a oshkiniikihkwe.
41006026	Miitahsh kaa'ishi​kihci​mincinawesitc a'a kihciokimaa. Kaawiin itahsh kii'inentansii ciaanwehtawaatc, ekiih​kihciahshotamawaatc ekii'noontaakotc kahkina iniweniwa' kaakii'wiihkwamaatc.
41006027	Shemaak itahsh peshik okii'antomaan shimaakanihshan ekii'anoonaatc cipiitoonitc i'i Cwaanan ohtikwaanini. Miitahsh shemaak kaa'ishi-ishaanitc weti kipaahkwa'otiiwikamikonk ekii'awi​kiishkikweta'waanitc.
41006028	Miitahsh kaa'ishi​piitoonitc i'i ohtikwaanimaa onaakanink, ekii'miinaanitc ini oshkiniikihkwen. Mii'i kaa'ishi​miinaatc omaamaan i'i ohtikwaanimaa, a'a oshkiniikihkwe.
41006029	Ahpii tahsh kaa'noontaminitc i'i Cwaan okihkino'amawaakana' okiih​pinaasihkamini i'i wiiyaw, ekii'ninkwa'aminitc.
41006030	Iniweniwa' itahsh Ciisahs kaakii'maacinisha'waahpan kiihpi-ishikiiwewa' i'imaa eshi​ayaatc, ekiihpi​wiintamaakotc kahkina kekoon kaahpapaaishihcikenitc, kaye tahsh kaahpapaaishikihkino'amaakenitc.
41006031	Miitahsh kaa'inaatc: "Ampeyohk, inkoci ishaataa kiinehtawint nihshihkeaya'ii ciayaayank pinamaa cianwepiyek," okii'inaa'. Aaniihsh niipiwa' okiih​pinaasihkaakowaa' kaye kii'ani​maamaacaawa', ekii'ishi​ocaanimahkamikisiwaatc Ciisahs kaye okihkino'amawaakana'. Ampooshke kaawiin kiihtawihsehsiiwak ciwiihsiniwaatc.
41006032	Miitahsh i'i ciimaanink kaa'ishi​maacii'owaatc weti nihshihkeaya'iink ewii'ishaawaatc wiinehtawaa.
41006033	Niipiwa' itahsh okii'waapamikowaa' e'ani​maahkwakomowaatc, ekiih​kihkenimikowaatc. Miitahsh kaani-ishi​pimaashakaamepa'itinitc ekii'aasihkaakowaatc ekii'onciinitc i'imaa kahkina ootenaank.
41006034	Ahpii ehpimishakaatc aasha okii'waapamaa' Ciisahs ehpaahtiinonitc awiya' kaapimaawaci'itinitc. Okiih​kitimaakenimaa' e'ishi​ayaanitc maanahcaanihshink ekaa awiya ehkanawenimikohsinik. Miitahsh kaa'ishi​maacii​kihkino'amawaatc niipiwa' kekoon.
41006035	Aasha tahsh e'ani​onaakohshininik okiihpi​kanoonikoo' okihkino'amawaakana': "Pikwacaya'ii o'omaa, aasha tahsh naacionaakohshin.
41006036	Taka maaciinisha'o weti eshi​pehshowankin ayaawinan kaye ootenawenhsan, ciwii'ataawewaatc kemiiciwaatc," okii'ikoo'.
41006037	Miitahsh kaa'inaatc: "Kiinawaa ko miinihkook kemiiciwaatc," okii'inaa'. O'o tahsh okii'ikoo': "Aaniin tahsh niinawint keshi​ataaweyaankipan a'a minihk pahkweshikan ciahshamankitwaa? Inkotwaahsokiisihs awahshime taakii'anohkii awiya ini minihk cikashki'aahpan shooniyaan," okii'ikoo'.
41006038	Miitahsh kaa'inaatc: "Awi​waapamihkook aaniin tahswaahtik pahkweshikan eyaawek," ihkito. Ahpii tahsh kaahkihkenimaawaatc aaniin minihk eyaawaawaatc okiihpi-inaawaan: "Naanan ayaawak, shikwa niishin (2) kinooshek," ihkitowak.
41006039	Ciisahs itahsh okii'inaa' kahkina ciayoohkwapinitc i'imaa eshi​minwashkohsiwaninik.
41006040	Miitahsh kaa'ishi​ayoohkwapinitc, aanint neninkotwaahk, aanint nenaanimintana ekiih​tetahsopiwaatc.
41006041	A'a tahsh Ciisahs okii'otaahpinaa' i'i naanan pahkweshikana' kaye i'i niishin kinooshe'. Ishpimink itahsh kii'inaapi, ekii'nanaahkomotc, ekiih​pahpahkwepinaatc pahkweshikana', ekii'nenaawinamawaatc okihkino'amawaakana' cimaamaata'oohkiinitc. Kaye ko 'i niishin kinooshe' okii'nenawinamawaa' cimaamaata'oonimintc entahshinitc.
41006042	Miihsh i'i kahkina kaa'onci​tewiihsininitc.
41006043	Miitahsh kaa'ishi​papaa​maawantoonamowaatc ishkwancikanan ikiwe kihkino'amawaakanak, pahkeshikana' kaye kinooshe'. Mitaahshiniishin wiikopiimahkahkoon kii'mooshkineniwan.
41006044	Ikiweniwak itahsh kaakii'wiihsiniwaatc, naanink mitaahswaahk (5,000) kiihtahshiwak iki ininiwak.
41006045	Miihsh i'i shemaak kaa'ishi​kanoonaatc okihkino'amawaakana' 'awe Ciisahs: "Mii'i kiinawaa ani-ishimaacii'ok. Weti akaamink ootenawenhsink ani-ishimishakaak Pehseta (Bethsaida) kaaishinihkaatek. Paanimaa kaye niin ninkapi-ishi​takohshin," okii'inaa'. Ahkawe tahsh wiin okiih​kanoonaa' ini kaamaamawenonitc ciani​kiiwenitc.
41006046	Ahpii tahsh kaahpooshoo'aatc, wiinehta kii'ishaa ehpihkwatinaanik ekii'awi​anami'aatc.
41006047	Ahpii tahsh enimikiishikaninik aasha mihshawakaam kii'ayaawa' okihkino'amawaakana' i'imaa ciimaanink. Wiin itahsh wiin Ciisahs nihshihke kii'ayaa mihtahkamik.
41006048	Okii'waapamaa' itahsh okihkino'amawaakana' ekii'ocaanima'okonitc ehkakwe​ashepoyenitc e'oncishkawa'aminitc. Paanimaa tahsh ahpii paataapaninik okii'naasihkawaa', ekiih​pimohsetc wakicipiik ekiiwii'ani​mayaashkawaatc.
41006049	Ahpii tahsh kaa'waapamaawaatc e'wakicipiikinaminitc, "Ciipay maawiin a'awe," kii'inentamook, ekiih​shaakowewaatc.
41006050	Aaniihsh kahkina okii'waapamaawaan, kaakii'onci​sekisiwaatc. Shemaak itahsh okiih​kanoonikowaan Ciisahsoon: "Mashkawite'ek!" okii'ikowaan. "Niin ohsha! Keko sekisihkek," okii'ikowaan.
41006051	Miitahsh kaa'ishi​poosinotaakowaatc. Mii kaa'ishi​kipihtaanimahk. Wiinke tahsh kiihkwiinawi-inentamook.
41006052	Kaawiin aaniihsh mahshi okii'nihsitaawentansiinaawaa 'iwe kaahtoocikaniwinitc pahkweshikana', onsaam ekiih​petentamowaatc.
41006053	Mii hsa kaa'ishi​aashawa'amowaatc, ekii'ishi​mishakaawaatc ahkiink Kenehsarit (Gennesaret) e'ishinihkaatek, ekiih​kihciwaahkwahpitoowaatc ociimaaniwaa.
41006054	Piciinak iko ehkapaawaatc okii'nihsitaawinaakoo' Ciisahs i'i pemaatisinitc.
41006055	Misiwe ayaawinink awiyak okiih​papaa​ishi​naacipa'aawaa' otaahkosii' ehpi-ishiwinaawaatc otahpihshimoniniink ehpimihshininitc i'imaa e'noontamowaatc Ciisahsoon e'ayaanitc.
41006056	Miitahsh aanti ko kaa'ishaatc Ciisahs, ootenawenhsink kaye kihciootenaank, kaye ohpimeya'ii, okii'ishi​pimihshimaawaa' otaahkosii' i'imaa entashi​ataawenk. Shikwa tahsh okiih​pakohsenimaawaan Ciisahsoon: "Taka oka​mihcisaaminaanaawaa wanahkwek kikikishkikanink," okii'inaawaan. Awenenak itahsh iko kaahsaaminank wawiinke kii'minoayaawak.
41007001	Inkotink itahsh ehkiishikahk okiihpi​otihsikoo' Ciisahs i'i Perahsiiwininiwa' (Pharisees) kaye aanint kaakihkino'amaakenitc Onahshowewin, Ceroosalamink (Jerusalem) ekiihpi​onciinitc.
41007002	Okii'waapamaani aanint i'i Ciisahs okihkino'amawaakana' ekii'wiihsininitc ekaa ehpehkininciihsinik, ekaa ahkawe ekii'ishi​kisiininciihsinik taapishkoo e'ishihtwaawaatc iki Perahsiiwininiwak.
41007003	Iki aaniihsh Perahsiiwininiwak kaye iki Coowak kahkina kaawiin wiihsinihsiiwak ekaa mahshi weweni ehkisiininciihsikwaa, e'ishi​kanawentamowaatc i'i kaa'ishi​aayaanihke​kihkino'amaatiwaatc iki mewisha kaah​pimaatisiwaakopanen.
41007004	Ahpii tahsh iko i'imaa kaapionci​takohshinowaatc i'imaa ataawewikamikonk, kaa mahshi wiihsinihsiiwak, pinamaahsh cikisiiyaapaawanitisowaatc. Niipiwa' kaye kekoonan kaa'otaahpinamowaatc cikanawentamowaatc, 'owe taapishkoo weweni cikisiihsipatoowaatc minihkwaakanan, ahtoopaanan, osaawaahpihkonaakanan, niipewinaahkoon kaye.
41007005	Miitahsh kaa'ishi​kakwecimaawaatc iki Perahsiiwininiwak kaye kaakihkino'amaakewaatc onahshowewin: "Wekonehsh kaaonci-ishihcikehsikwaa iki kikihkino'amawaakanak i'iwe kaakii'aanihkekakanooniminankwaa iniweniwa' mewisha kaapimaatisinikopanen, mii ko kiki​wiinininc e'ishiwiihsiniwaatc?" kii'ihkitowak.
41007006	Okii'nahkwehtawaa' itahsh Ciisahs: "Kiinawaa ominwaatisiishihtook! Kwayahk kikiih​tipaacimikowaa 'awe Aaiseya (Isaiah) ekiih​kanootamawaatc Kishemanitoon, mii hsa 'o kaa'ishipii'ank: 'Kishemanitoo ihkito: Wakicaya'ii nintaana-ahpiihciminotashimikook oko pemaatisiwaatc, Ote'iwaank itahsh ninaawaapamikook.
41007007	Anihshaa nintanami'ehtaakook, Aaniihsh ishikihkino'amaakewak ininiinaank e'onciimakaninikin inaahkonikewinan, Taapishkoo e'aawaninikin Kishemanitoo okihkino'amaakewinan,' ishipii'ikaate.
41007008	Mii'i kiinawaa ko kitaanawentaanaawaa 'iwe Kishemanitoo otinaahkonikewin. Meshkwac kikanawentaanaawaan ini ininiwak otaanihke​kihkino'amaatiwiniwaan," okii'inaa'.
41007009	Shikwa tahsh kii'ani-ihkito: "Maamahkaac kitishihcikem! Weweni e'aanawentamek Kishemanitoo otinaahkonikewin, nawac ewiih​kanawentamaatisoyek kiinawaa kitaanihke kihkino'amaatiwiniwaan!
41007010	Moosihs (Moses) aaniihsh o'o kii'inaahkonike: 'Kika​kihci-inenimaa kitete kaye kimaamaa.' O'owe kaye kii'ihkito: 'Awenen keinaatc oteten komaa kaye omaamaan: "Kinantawenimin cimaashihseyan" inaatc, kehcinaac cinihsaakaniwitc,' kii'ihkito.
41007011	Kiinawaahsh wiin kitihkitom: 'Inini oka​inaan oteten komaa kaye omaamaan: "O'owe kaawii'miininakookipan ciwiici'ikoyekipan, mii 'owe Kwaarpaan (Corban)," oka​inaan.' Mii 'owe kaaicikaatek, Kishemanitoo kaatipentank.
41007012	Miitahsh 'owe nahke eshi​kipihtinek awiya ekaa ciwiici'aahsik ini oteten kaye omaamaan.
41007013	Aaniihsh mii'iwe kaaonci​aanihsihtooyek Kishemanitoo otihkitowin, kiinawaa ko ehkihkino'amaakeyek kitaanihke kihkino'amaatiwiniwaa. Niipiwa' 'owe tino keyaapi kitishihcikem," kii'ihkito Ciisahs.
41007014	Miitahsh miinawaa kaa'ishi​antomaatc Ciisahs i'i kaamaamawenonitc, ekii'inaatc: "Pisintawihshik kahkina entahshiyek! Kakwenihsitohtawihshik waa'ininakook.
41007015	Kaawiin onci​wiinaatisihsii awiya i'iweni kaamiicitc. Inashke mii'iwe otinentamowin kaye otootamowin kaaonci​wiinaatisitc," kii'ihkito.
41007017	Paanimaa tahsh kiinakanaatc Ciisahs o'o kaaohkwenonitc, ekiih​pipiintiketc waahkaa'ikanink, okiih​kakwecimikoo' okihkino'amawaakana': "Aaniihsh ecikaatek o'o kihkino'amaakewin?" okii'ikoo'.
41007018	Okii'inaa' itahsh: "Kaa mahshi kekiinawaa kinihsitohtansiim. Kaawiin ina mahshi kikihkentansiim? I'i miicim wakicaya'ii e'onciimakahk, ahpii miicitc awiya, kaawiin otaa​wiinaaci'ikohsiin.
41007019	Aaniihsh kaawiin ishaamakahsinini i'i miicim i'imaa kaaonci​naanaakatawentank, i'imaahsh wiin omihsataank ishaamakanini. Mii'imaa enionci​saaka'amoomakaninik," kii'ihkito. Mii 'owe kaa'itank Ciisahs, kahkina ko tino miicim ehpehkentaakwaninik.
41007020	Shikwa kii'ani-ihkito: "I'iwe kaainentank miina kaatootank awiya, mii'iwe kaaonci​wiinaatisitc.
41007021	Mii aaniihsh i'imaa wenci​naakatawentamink wenciimakaninikin omaci-inentamowiniwaan awiyak. Mii 'owe kaaonci​macitootamowaatc. Pihshikwaatisiwak, kimootishkiwak, nihshiwewak, pahkaan awiya owiitikemaakanini opimentamawaawaa'.
41007022	Shikwa omihsawentamawaawaa' pahkaan awiya' otaya'iimini, shikwa anoociko ishihcikewak. Wayeshinkewak, anoociko ominwentaanaawaa, ontentamook, tashimiwewak, ishpenintisowak, kakiipaatisiwak.
41007023	Miiwanono kahkina wenciimakahkin wenci​naakatawentank awiya. Mii'i kaaonci​wiinentaakositc inini," kii'ihkito Ciisahs.
41007024	Kii'anionci​maacaa Ciisahs, weti nahke e'ani-ishaatc ayaawinink, pehsho 'imaa kaaishi​ootenawaninik, Tayar (Tyre) e'ishinihkaatenik ootena. Miitahsh kii'ani​piintike waahkaa'ikanink, ekii'inentank ekaa awiyan cikihkenimikohsik i'imaa e'ayaatc. Kaawiin itahsh okiih​kashkihtoohsiin cikiimooci​ayaatc.
41007025	Peshik itahsh kii'ayaa ihkwe, ekiih​kikishkawaanitc maciahcaahkwan otaanihsenhsan. Shemaak e'noontank a'a ihkwe i'imaa e'ayaanitc Ciisahsoon, kiihpi-ishi​animihkopani'o eshi​sitekaapawinitc.
41007026	Kaawiin Coo ahkiink kii'onciihsii a'a ihkwe, i'imaa tahsh kii'ayintaa Piniihshiya (Phoenicia) ahkiink Siiriya (Syria) ahkiink kaaonci​tipentaakwaninik. Okiih​pakohsenimaan ini Ciisahsoon, inkoci cionci​maaciinisha'waanitc ini maciahcaahkwan kaakikishkawaanitc otaanihsenhsan.
41007027	Ciisahs itahsh okii'inaan ini ihkwewan: "Kaawiin kwayahkohcikenaaniwansinoon ciotaahpinamawintwaapan iki apinoonciishak omiicimimiwaa ciahshamintwaapan iki animoonhsak. Ahkawe nihtam ta-ahshamaawak iki apinoonciishak," okii'inaan.
41007028	Okii'nahkwehtaakoon itahsh ini ihkwewan: "Kitepwe, ampooshkehsh wiinawaa animoonhsak omiicinaawaa apinoonciisha' kaapiiwantaminitc shiipaawiihsiniwinaahtik," okii'ikoon.
41007029	Miitahsh kaa'inaatc Ciisahs ini ihkwewan: "Pisaan anikiiwen, onci 'iwe ekii'minonahkwehtaman. Mii'i kiinakanikotc kitaanihs ini maciahcaahkwan," okii'inaan.
41007030	Miitahsh kaa'ani-ishikiiwetc a'a ihkwe. Okii'mihkawaan ini otapinoonciishiman ehpimihshininitc nipewinink, ekii'nakanikonitc ini maciahcaahkwan.
41007031	Miinawaa tahsh kii'anionci​maacaa Ciisahs i'imaa ahkiink kaatakoninik Tayar (Tyre), weti ekii'ani-ishaatc Saaitaniiwi ootenaank (Sidon), piinihsh weti Kaalaliiwi saaka'ikaniink (Galilee), ekii'ani​takohshink kaye ahkiink, Mitaahso Ootenawi Ahki (Decapolis) kaaishinihkaatek.
41007032	Kiihpi-ishiwitawaa tahsh ininiwan kaakakiipihtenitc, pankii ehta e'okakitowininitc, ehpakohsenimintc cisaaminaatc ciminoayaa'aatc.
41007033	Ohpimeya'ii tahsh okii'ishiwinaan eshi​ayaahsinik i'i kaaishi​maamawenonitc. Miitahsh kaa'ishi​papiincihtawakenaatc. Miitahsh kaa'ishi​sihkwaatank a'a Ciisahs oninc, ekii'ishi​saaminamawaatc otenaniwini.
41007034	Miitahsh kihcikiishikonk inahke e'inaapitc, kiihkihcipakitanaamo. Okii'inaan itahsh ini ininiwan: "Ehpaahtaa!" mii 'owe kaaitank, "Shehsen!"
41007035	Shemaak kiihshehtawakehse a'a inini, kaye otenaniw kii'noohkanini. Miitahsh kaye kwayahk kii'maaciikiikito.
41007036	Miitahsh Ciisahs kaa'ishi​ayaankwaamimaatc kahkina ekaa ciwiintamawaahsinik awiyan. Aanakiih​kihci​ayaankwaamimaatc, aancikohsh awahshime kiihkihciwiintamaakewa'.
41007037	Wiinke tahsh kahkina kiihkihcikoshkwentamook e'ihkitowaatc: "Misiwe kii'minohcike! Ampooshke okashki'aa' iniweniwa' kaakakiipihtenitc cinoontamaanitc, kaye kaanihtaawehsinik cikakitonitc!" kii'ihkitowak.
41008001	Miitahsh paanimaa eni​kiishikaninikin kihciniipiwa' kaamaawaci'itiwaatc, kaawiin kekoon okii'ayaahsiinaawaa kemiiciwaatc. Okii'antomaa' itahsh Ciisahs i'i okihkino'amawaakana' ekiih​kanoonaatc:
41008002	"Ninkitimaakenimaak ihsa oko pemaatisiwaatc. Nihsokiishik aasha niwiiciiwikook, ekaa keyaapi kekoon e'ayaahsikwaa kemiiciwaatc.
41008003	Kiishpin ishikiiwenisha'wakwaa, ekaa ahkawe wiihsinihsikwaa, tanoontehshinook, aaniihsh waahsa aaninta kii'onciiwak," kii'ihkito.
41008004	Miitahsh kaa'ishi​nahkwehtaakotc: "Aan tahsh teminihk keonci​ahshamankwaapan pahkweshikana', o'omaa pikwatahkamikaank e'ayaayank?" okii'ikoo'.
41008005	Miitahsh okiih​kakwecimaa': "Aaniin minihk eyaawek pahkweshikan?" okii'inaa'. "Niishwaahswaahtik," okii'ikoo'.
41008006	Miitahsh kaa'inaatc i'i kaamaamawenonitc cionapinitc i'imaa mihtahkamik. Miitahsh kaa'ishi​otaahpinaatc Ciisahs i'i pahkweshikana' niishwaahswaahtik, ekii'nanaahkomotc, ekiih​pahpahkwepinaatc, ekii'maamiinaatc okihkino'amawaakana' cimaata'oonaanitc i'i kaamaamawenonitc. Miitahsh i'i kaa'ishihcikenitc.
41008007	Pankii kaye okii'ayaawaawaa' kinooshenhsa'. Miitahsh kaa'ishkwaananaahkomotc Ciisahs, okii'inaa' okihkino'amawaakana' onoweniwa' kaye ciahtamawaanitc.
41008008	Miitahsh kaa'ishi​wiihsininitc kahkina. Wiinke kiihtewiihsiniwa'. Inkoci ko niiwink mitaahswaahk (4,000) kiihtahshiwa'.
41008009	Miitahsh kaa'ishi​mooshakinamowaatc ishkwancikanan iki kihkino'amawaakanak. Niishwaahso (7) kii'mooshkineniwan mashkohsiimahkahkoon. Miitahsh kaa'ishi​kiiwenisha'waatc Ciisahs kahkina awiya'.
41008010	Wiin itahsh wiin kiihpoosi kaye okihkino'amawaakana', weti nahke Taalmanoohta ahkiink (Dalmanutha) ekiihpi-ishimishakaawaatc.
41008011	I'i tahsh Perahsiiwininiwa' (Pharisees) okiihpi​otihsikoo' ehpi​kakweshaakoosomikotc, ekii'antawaapantamaakotc ishpimink wenciinik kihkinawaacihcikan.
41008012	Ciisahs tahsh wiinke kiihkihciniihsanaamo ekii'inamanci'otc, e'ihkitotc: "Aaniihsh oko noonkom pemaatisiwaatc wenci​antawaapantamowaatc kihkinawaacihcikan? Nintepwe e'ininakook, kaawiin kekoon kihkinawaacihcikan tamiinaahsiiwak oko noonkom pemaatisiwaatc," kii'ihkito.
41008013	Miitahsh kaa'ishi​nakanaatc ekii'maacii'otc miinawaa akaamink.
41008014	Kaawiin itahsh kii'maamihkawihsiiwa' Ciisahs okihkino'amawaakana' cimaaciinaanitc pahkweshikana'. Mii ehta peshikwaahtik okii'maaciinaawaan ciimaanink.
41008015	Okiih​kanoonaa' itahsh okihkino'amawaakana': "Ayaankwaamisik!" okii'inaa'. "Keko pimentankek i'i otoompisikanenhsimiwaa iki Perahsiiwininiwak (Pharisees) kaye Herat (Herod)," okii'inaa'.
41008016	Miitahsh e'nihsitohtansinik Ciisahs okihkino'amawaakana' kaa'ishi​maacii​tashintamaatinitc, e'opahkweshikanimihsinik.
41008017	Ciisahs itahsh ehkihkenimaatc ekaa e'nihsitohtansinik okii'onci​kanoonaa': "Aaniin eshi​papaamintiyek e'ayaawaahsiwek pahkweshikan? Kaawiin ina mahshi kikihkentansiim? Kaawiin ina kinihsitaawentansiim? Onsaam ina kipetentaam?
41008018	Kitayaanaawaan kishkiinshikowaan! Kaawiin ina kiwaapihsiim? Kaye kitoohtawakaam! Kaawiin ina kinoontansiim? Kaawiin ina kaye kimaamihkawihsiim
41008019	naanink mitaahswaahk (5,000) ekiih​tahshiwaatc, ekiih​pahpahkwepitamawakwaa naanan pahkweshikana'? Aaniihsh minihk kaa'ishkohsekin ishkwancikanan minihk kaamooshkinekin wiikopiimahkahkoon?" okii'inaa'. Miitahsh kaa'ikotc: Mitaahshiniishin (12).
41008020	Shikwahsh okii'inaa': "Miinawaa iki niiwink mitaahswaahk (4,000), niishwaahso (7) pahkweshikana' ekiih​pahpahkwepitamawakwaa, aaniin minihk kaamooshkinekin ini mashkohsiimahkahkoon kaamooshakinamek ini ishkwancikanan?" okii'inaa'. "Niishwaahso (7)," kii'ihkitowa'.
41008021	"Kaawiin ina mahshi kinihsitaawentansiim?" okii'inaa'.
41008022	Miitahsh i'imaa kiihpimishakaawak ootenawenhsink Pehseta (Bethsaida) e'ishinihkaatenik. Kiihpiitawaa tahsh Ciisahs peshik wiyaapihsinik ininiwan, ehpakohsenimintc citaankinaatc.
41008023	Miitahsh kaa'ishi​sakinihkenaatc ekii'ishiwinaatc ohpimeya'ii ootenawenhsink. Miitahsh kaa'ishi​sihkwaatamawaatc oshkiinshikoni, minciniish oninciin okiih​saaminaan, ehkakwecimaatc: "Kiwaapantaan ina kekoon?" okii'inaan.
41008024	Miitahsh e'inaapinitc, kii'ihkitowan: "Niwaapamaak pemaatisiwaatc. Mihtikook itahsh ehpapaamohsewaatc nintishinawaak," okii'ikoon.
41008025	Miitahsh miinawaa aapitink okiih​saaminamawaan Ciisahs ini oshkiinshikoni ini ininiwan. Miitahsh kwayahk kii'inaapiwan, ekii'minoayaanitc ini oshkiinshikoni.
41008026	Miitahsh kaa'ishi​kiiwenisha'waatc Ciisahs weti eshitaanitc ini ininiwan. "Keko ahkawe cehkishkanken ootenawenhs," okii'inaan.
41008027	Miitahsh kii'ani​maacaa Ciisahs kaye okihkino'amawaakana', weti ekii'ishaawaatc ootenawenhsink pehshoo 'imaa Sehsariiya Pilipaayink (Caesarea Philippi) kaa-ayaanikin. Miitahsh e'ani​pimohsewaatc okiih​kakwecimaa': "Aaniin eshiwaatc pemaatisiwaatc e'aawiyaan?" okii'inaa'.
41008028	"Cwaan (John) Siika'antaakewinini kitikook," okii'ikoo'. "Aanint kaye awiya kitikook Ilaaica (Elijah), kaye aanint, 'Peshik ini mewisha Kishemanitoo otipaacimowininiima' kaakiih​kanootamaakotc aawiwitok,' kitikook," okii'ikoo'.
41008029	Miitahsh kaa'ishi​kakwecimaatc: "Awenen kiinawaa enentamek ciaawiyaan?" okii'inaa'. Miitahsh kaa'ishi​nahkwehtaakotc ini Piitaran (Peter): "Kiin kitaaw Kishemanitoon kaakii'onenimikotc ciPimaaci'iwetc," okii'ikoon a'a Ciisahs ini Piitaran.
41008030	Okii'ayaankwaamimaa' itahsh Ciisahs i'i okihkino'amawaakana': "Keko awiya wiintamawaahkek e'aawiyaan," okii'inaa'.
41008031	Miitahsh okii'maacii​kihkino'amawaa' ekii'inaatc: "Niin Inini oKosihsan, oncita hsa ko niipiwa' cikakwaataki'ikoyaan, kaye cipahkeyaahkoniwaatc iki Coowak oniikaanisiimiwaa', iki kaye Kihcianami'ewikimaak, iki kaye kaakihkino'amaakewaatc Onahshowewin. Shikwa ninka​nihsikoo. Miinawaa tahsh nihsokiishikwakaak ninka​kiiwepimaatis," kii'ihkito.
41008032	Mii'iwe kwayahk okii'wiintamawaa' Ciisahs okihkino'amawaakana'. Piitar (Peter) itahsh ohpimeya'ii okii'ishiwinaan ini Ciisahsoon e'maaciikihcikanoonaatc cionci'aatc.
41008033	Miitahsh ehkwehkikaapawitc Ciisahs e'waapamaatc kotak okihkino'amawaakana', okiih​kihcikanoonaan Piitaran: "Inkoci hsa ishaan, Setan!" otinaan. "Kaawiin kiin kiwiici'aahsii Kishemanitoo enentank, ikihsh wiin kiwiici'aak ininiwak enentamowaatc," okii'inaan Ciisahs ini Piitaran.
41008034	Miitahsh kahkina okii'antomaa' i'i kaaohkwenonitc kaye okihkino'amawaakana', ekiih​kanoonaatc: "Kiishpin awiya wiihpimiwiiciiwitc, oncita ko ishinaakwanini ciaanawenintisohpan, cipakitinitisohpan, ampooshke piinihsh ci-ishi​nipohpan aashiteyaahtikonk. Mii'i ci-ishi​pimiwiiciiwitc," okii'inaa'.
41008035	"Awenehsh iko waa'manaacihtootc i'i opimaatisiwin, taishi​tipa'amawaa ciwanihtootc opimaatisiwin. Awenen itahsh kepakitinank opimaatisiwin niin onci kaye 'i minwaacimowin onci, oka​pimaacihtoon opimaatisiwin," okii'inaa'.
41008036	"Wekonehsh i'i keontisihpan awiya kahkina kekoon aanakiih​tepipitamaasotc o'omaa ahkiink, kiishpin wanihtootc i'i opimaatisiwin? Kaawiin kekoon taontinamaasohsii.
41008037	Wekonehsh kemiikiwehpan miinawaa cikiiwe​miinintipan i'i opimaatisiwin? Kaawiin kekoon," okii'inaa'.
41008038	"Inashke niipiwa' oko noonkom pemaatisiwaatc okii'nakanaawaan Kishemanitoon, e'nihtaa​maci-ishiwepisiwaatc. Awenen itahsh iko noonkom pemaatisitc keakatenimitc kaye keakatentank nintihkitowinan, mii 'awe keniin keakatenimak pi​takohshinaan. Niin aaniihsh Inini oKosihsan ehtinowiyaan ninka​pikikis kihciwaahsesiwin taapishkoo eshi​waahsesitc a'a ninTete, piwiiciiwimak kaye i'i Kishemanitoo otencalima'," mii'i kaa'inaatc.
41009001	Shikwa tahsh kii'ani-ihkito 'a Ciisahs: "Nintepwe ehkanooninakook. Aanint kiinawaa o'omaa kaa-ayaayek kaawiin tanipohsiiwak, paanimaa waapantamowaatc i'i Kishemanitoo otipencikewinini pinaakwaninik, kikimashkawisiiwin ciokimaawinitc," okii'inaa'.
41009002	Paanimaa tahsh nenkotwaahsokonakaanik, Ciisahs okii'wiiciiwaa' Piitaran (Peter), Ciimisan (James), Cwaanan (John), weti kaaishi​kihcipihkwatinaanik ekii'ishiwinaatc, wiinehtawaa ekii'ani​aamaciwewaatc. Miitahsh mekwaa ehkanawaapamikotc, pahkaan kii'ishinaakosi a'awe Ciisahs.
41009003	Wawiinke kii'waahsikonayeso e'ahpiihci​waapishkaanikin okikishkikanan. Kaawiin awiya o'omaa ahkiink i'i taa-ahpiihciwaapishkipiikinikehsii 'iwe kaa'ishi​waapishkaanikin Ciisahs okikishkikanan.
41009004	Okii'waapamaa' itahsh e'naakosinitc Ilaaicawan (Elijah) kaye Moosihsoon (Moses) ehkanoonaanitc ini Ciisahsoon.
41009005	Piitar itahsh okiih​kanoonaan Ciisahsoon: "Okihkino'amaake, onishihshin o'omaa e'ayaayank. Taka ninka-akawaahte'ikemin. Nihsin (3) ninka​oshihtoomin, peshik kiin, kaye Moosihs peshik, kaye peshik Ilaaica."
41009006	Aaniihsh kiihkwiinawi-ihkito, ekiih​sekisiwaatc.
41009007	Miitahsh kiihpi-ishinaakwanini wahkwi, ekiihpiaakawishkaakowaatc. Miitahsh i'imaa kaakii'onci​noontawimintc awiyan ehkiikitonitc: "Mii wa'a ninKosihs. Nisaaki'aa. Mii 'awe pisintawihk!" kii'inaawak.
41009008	Sesakooc itahsh kii'ayinaapiwak. Kaawiin keyaapi awiyan okii'waapamaahsiwaawaan, mii ehta Ciisahsoon kaawiiciiwikowaatc.
41009009	Paanimaa tahsh mekwaa e'niihsaciwewaatc, weweni okii'aayiisomaa' Ciisahs i'i nihsin okihkino'amawaakana': "Keko awiya wiintamawaahkek i'i kaa'waapantamek, paanimaa kiihkiiwepimaatisiyaan, niin Inini oKosihsan e'aawiyaan," kii'ihkito.
41009010	Miitahsh okii'nana'ihtawaawaan i'iwe kaa'ikowaatc, wiinawaa tahsh iko okiih​tashintaanaawaa, wekonen itahsh o'owe kaa'itaminitc Ciisahsoon, "Ninka​kiiwepimaatis," e'ihkitonitc.
41009011	Okiih​kakwecimaawaan itahsh: "Iki kaakihkino'amaakewaatc i'i Coowa' otoonahshowewinini ihkitowak o'o: 'Ahkawe nihtam tapi​takohshin a'a Ilaaica. Aaniihshwiin oko wenci-ihkitowaatc?' " okii'inaawaan.
41009012	Okii'nahkwehtawaa' itahsh Ciisahs: "Tepwe kii'inahteni 'awe Ilaaica nihtam citakohshink ciwaawenahtootc kahkina kekoon. Aaniin tahsh enentamek i'iwe niin e'ishipii'ikaasoyaan, Inini oKosihsan ciwiih​kakwaataki'imintc ciaanawenimimintc e'ihkitoomakahk?
41009013	Kiwiintamawininim itahsh, aasha tepwe kiihpitakohshin a'a Ilaaica. Wekonen iko kaa'inenimintc kiihtootawaa. Mii'iwe mayaa kaa'ishipii'ikaatenik ekiih​tashimintc," okii'inaa'.
41009014	Ahpii tahsh kaahpi​otihsaawaatc i'i kotak kihkino'amawaakana', okii'waapamaawaa' ekii'waahkaashkaakonitc kihciniipiwa' kaamaamawenonitc, i'i kaye kaakihkino'amaakenitc Coowa' otOonahshowewinini ekiih​kakwe​shaakoosomikonitc.
41009015	Ahpii tahsh e'waapamikotc Ciisahs i'i kaamaamawenonitc, kiihciihkentamohsewa', kii'ahpa'itiwa' kahkina, ekiihpi​pooshoo'ikotc.
41009016	Ciisahs itahsh okiih​kakwecimaa' okihkino'amawaakana': "Wekonen i'i kaa'ishi​kanoonekwaa?" okii'inaa'.
41009017	Peshik itahsh i'i kaaohkwenonitc okii'nahkwehtaakoon: "Okihkino'amaake kitaanawiih​piitamawin ninkosihs ehkikishkawaatc maciahcaahkwan tino kaanihtaaweshkaakohsik.
41009018	Piko aanti e'otihsikotc, opankihshimikoon. Piihtewitoone kaye mamaatweyaapiteshkaa e'ocipinikoshkaakotc. Nintaanakiih​kakwecimaak iki kikihkino'amawaakanak cisaakicinisha'amawaawaatc ini maciahcaahkwan. Okiih​pwaanawi'aawaan itahsh," otikoon.
41009019	Okiih​kanoonaa' itahsh Ciisahs: "O'omaa kahkina eyaayek! Etatawe kaawiin kinihtaa​tepweyentansiim! Kaanaka naa minihk kewiiciiwinakookipan cipwaa maacii​tepweyentamek? Kaanaka naa minihk keshashiipeniminakook? Taka piitamawihshik a'a kwiiwisenhs," okii'inaa'.
41009020	Miitahsh kaa'ishi​piinaawaatc ini kwiiwisenhsan. Ahpiihsh wiyaapamaatc a'a maciahcaahk ini Ciisahsoon, shemaak okii'ocipinikoshkawaan ini kwiiwisenhsan. Miitahsh kaa'ishi​kawihsenitc ekiih​tihtihtipipani'onitc ekiih​piihtewitoonenitc.
41009021	Miitahsh Ciisahs okiih​kakwecimaan ini weniicaanihsinitc: "Aanahpii 'i wenci-ishiayaatc?" okii'inaan. Miitahsh kaa'ikotc: "Ahpane ko wenci​apinoonciishiwitc.
41009022	Niipiwa'aank okii'ahpakinikoon i'imaa ishkotenk kaye i'imaa nipiink ewii​nihsikotc. Kiishpin itahsh kiin kekoon kashkihtooyan, kitimaakenimihshinaam, wiici'ihshinaam!" ihkitowan ini ininiwan.
41009023	Ciisahs itahsh okii'inaan: "Kiishpin kiin kashkihtooyan kitinin! Awiya tepweyenimaatc Kishemanitoon, kahkina kekoon takashkihcikaateni," kii'ihkito.
41009024	Shemaak kiihkishiiwe a'a wekosihsitc e'ihkitotc: "Nintepweyenimaa! Wiici'ihshin onsaam pankii ehtepweyenimak!" kii'ihkito.
41009025	Miitahsh e'waapamaatc Ciisahs maamaw ehpiicipa'itinitc i'i pemaatisinitc, okiih​kihcikanoonaan ini maciahcaahkwan: "Kiin nehtaawe'iwehsiwan kaye kekiipihte'iweyan maciahcaahk! Oncinakash a'a kwiiwisenhs kitinin! Keko miinawaa wiihkaa pikikishkawaahken!" okii'inaan.
41009026	Miitahsh kiihkishiiwe a'a maciahcaahk, ekii'ahpiihci​ayocipinikoshkawaatc ini kwiiwisenhsan. Okii'nakanaan itahsh. Taapishkoo tahsh ekii'nipotc kii'ishinaakosi a'a kwiiwisenhs. Miitahsh kaa'ihkitowaatc niipiwa': "Aasha nipo," kii'ihkitowak.
41009027	Ciisahs itahsh okiih​sakinihkenaan ekiih​pasikwii'aatc ini kwiiwisenhsan. Miitahsh kaa'ishi​niipawinitc.
41009028	Ahpii tahsh kaahpiintiketc Ciisahs i'imaa waahkaa'ikanink, nihshihke okiih​kanoonikoo' okihkino'amawaakana': "Aaniihsh niinawint kaa'onci​kashkihtoohsiwaank cisaakicinisha'amawankitc a'a kwiiwisenhs ini maciahcaahkwan?" okii'ikoo'.
41009029	Miitahsh okii'inaa': "Ono tino maciahcaahkwan kaawiin awiya otaa​kashki'aahsiin cisaakicinisha'waatc; mii ehta anami'ehtawaatc Kishemanitoon kekiionci​saakicinisha'waatc awiya ini maciahcaahkwan," kii'ihkito.
41009030	Miitahsh i'imaa kaa'anionci​maacaawaatc ekii'ani​shaaposhkaawaatc Kaalaliiwi ahkiink (Galilee). Kaawiin itahsh kii'inentansii awiya cikihkentaminitc.
41009031	Aaniihsh okiih​kihkino'amawaa' i'i okihkino'amawaakana' e'inaatc: "Niin Inini oKosihsan ninkaishi​pakitinikoowis citahkoniwaatc ininiwak, kaye ninka​nihsikook. Miitahsh kiinihsokiishikwakaak miinawaa ninka​kiiwepimaatis," okii'inaa'.
41009032	Wiinawaahsh wiin kaawiin kii'nihsitohtansiiwak i'i kaakii'itank. Kiihshaakwenimowak itahsh ekii'onci​manaasomaawaatc.
41009033	Weti tahsh kiihpitakohshinook ootenawenhsink, Kaparniyam (Capernaum) e'ishinihkaatenik. Miitahsh ekiih​piintikewaatc i'imaa waahkaa'ikanink, okiih​kakwecimaa' Ciisahs i'i okihkino'amawaakana': "Wekonehsh kaahpi​tashintamek kiihpi​pimohseyank?" okii'inaa'.
41009034	Kaawiin tahsh inkotano kii'ihkitohsiiwak. Mii aaniihsh i'i kaakiih​tashintamowaatc, awenen nawac a'a keniikaanisitc, ekiih​kakweshaakoosontiwaatc.
41009035	Miitahsh kaa'ishi​onapitc, ekii'antomaatc Ciisahs i'i kaamitaahshiniishinitc. Miitahsh kaa'inaatc: "Awiya wii'niikaanentaakositc, maamaw otaanaank tainenintiso, kahkina awiya' oka-anohkiihtawaa'," okii'inaa'.
41009036	Miitahsh kaa'ishi​sakinihkenaatc apinoonciishan, e'inaatc itahsh i'i okihkino'amawaakana':
41009037	"Awenen iko kewiici'aatc peshik o'o apinoonciisha', niin onci e'onci-ishihciketc, mii peshikwan keniin e'ishi​wiici'itc. Awenen ihsa waaci'ikwen, kaawiin niin ehta niwiici'ikohsii, iniweniwan ihsa owiici'aan Kishemanitoon, miiwan ini kaapi-ishinisha'onitc," okii'inaa'.
41009038	Miitahsh kaa'ishi​kanoonikotc ini Cwaanan (John): "Okihkino'amaake, ninkii'waapamaanaan peshik inini ehsaakicinisha'amawaatc maciahcaahkwa' awiya', kiin e'ahpimotc kitishinihkaasowin. Intawaahsh ninkii'onci'aanaan, aaniihsh kaawiin kipapaawiiciiwikohsiinaan," okii'ikoon.
41009039	Ciisahs itahsh o'owe okii'inaan: "Keko onci'aahkek. Awiya kaakii'ishi​maamahkaacihciketc niin e'ahpimotc nintishinihkaasowin, kaawiin wiipa ninka​macitashimikohsii.
41009040	A'awe hsa wiin awiya ekaa kaakakwekipihtinihsinowank, kiwiici'ikonaan.
41009041	Tepwe kitinininim, awenen iko kemina'inowekwen peshikominihkwaakan nipi, ehkihkeniminek niin Kishemanitoo oPimaaci'iwewininiiman kaapiminisha'oyek, e'onci-ishihciketc, tatipa'amawaa kehcinaac."
41009042	"Shikwa kiishpin awiya macitootamo'aatc peshik onoweniwa' kaa-akaahshiinshinitc kaatepwehtawinitc, nawac taaonishihshin kaamihcaapihkisinitc ahsiniin citahkopicikaniwinihpan ohkwekanink cipahkopiiwepinikaniwihpan kihcikamiink, ahpiihc wiin cimacitootamo'aatc apinoonciishan.
41009043	Kiishpin wenci​macitootamo'ikowanen 'iwe kaainaapacihtooyan kininc, kiishkata'an! Nawac taaonishihshin napaneninciiyampan ciotihtaman pimaatisiwin kepooni​ayaahsinok, ahpiihc wiin niishoninciiyan ci-ishaayampan maci-ishkotenk, i'iwe ekaa wiihkaa iyaahtawehsinok.
41009045	Kiishpin kaye wenci​macitootamo'ikowanen kisit kaainaapacihtooyan, kiishkishan! Nawac taaonishihshin cimaahkihseyan, ciotihtaman i'i pimaatisiwin wiihkaa kepooni​ayaahsinok, ahpiihc wiin minciniish ciayaayampan kisitan ciahpakinikooyan i'imaa maci-ishkotenk.
41009047	Kiishpin kaye wenci​macitootamo'ikowanen kishkiinshik kaainaapacihtooyan, kicaapiwepa'otison! Nawac taaonishihshin peshikwahk ehta kishkiinshik, ciotihtaman Kishemanitoo entashi​okimaawitc, ahpiihc itahsh wiin niishoshkiinshikweyan ciahpakinikooyampan i'imaa maci-ishkotenk,
41009048	i'imaa wiihkaa eshi​nipohsinik i'i oohkwe' kaapanaaci'ikotc awiya, kaye wiihkaa kaaishi​aahtawehsinok ishkote kaacaakisokotc," kii'ihkito.
41009049	Shikwa kii'ihkito: "Kahkina pakitinaahsowinan shiiwihtaakana'ikaatewan keonci​pehkahkin keonci​otaahpinikaatekin. Miitahsh peshikwan kahkina awiya eshinaakwaninik kakwaatakihtoowin ciotihsaapantank taapishkoo ishkoteni ehpehki'ikotc.
41009050	"Onishihshin i'i shiiwihtaakan. Kiishpin itahsh wii'aanihsihpokwahk i'i shiiwihtaakan, aaniihsh ketootamampan miinawaa cishiiwihtaakanihpokwahkipan? Taapishkoo kaashi​minohpokwahk i'i miicim ehshiiwihtaakanihpokwahk, mii'i ishi​minowiiciintik entahsopeshikoyek, ciminohseyek," kii'ihkito.
41010001	Kii'ani​onci​maacaa tahsh i'imaa ayaawinink. Weti kii'ishaa Cootiiyaawi ahkiink (Judea) inahke, shikwa kii'aashawishkaa Cwaartanawi siipiink (Jordan). Miinawaa okiih​pinaasihkaakoo' i'i kaapimaamawenonitc. Shikwa tahsh i'iwe kaakii'nihtaa​ishihciketc, okii'ani-ishikihkino'amawaa'.
41010002	Aanint tahsh okiihpi​kakwewanikiishwe'ikoo' i'i Perahsiiwininiwa' (Pharisees), ekiih​kakwecimikotc: "Inaahkonaa na inini ciwepinaatc owiitikemaakanan?" okii'ikoo'.
41010003	Ciisahs itahsh okii'nahkwehtawaa': "Aaniin kaakii'inaahkoninek Moosihs (Moses)?" okii'inaa'.
41010004	O'owe tahsh kii'ihkitowa': "Moosihs okiih​pakitinaan ininiwan cioshipii'aminitc i'i wepiniwewimasina'ikan, shikwa cipahkenisha'waanitc ini owiitikemaakanini," okii'ikoo'.
41010005	Ciisahs itahsh okii'inaa': "Kikii'onci-inaahkonikowaa Moosihs o'o kishashiipihtamowiniwaa onci.
41010006	Ahpii tahsh kaa'oshihtootc kahkina kekoon Kishemanitoo, kii'ihkitom o'owe: 'Okii'oshi'aa' cinaapeya'aawinitc kaye cinoosheya'aawinitc.'
41010007	Shikwa kii'ihkitom: 'Mii 'owe keonci​nakanaatc inini oteten kaye omaamaan, cinehpici​wiiciyayaamaatc ini owiitikemaakanan,
41010008	miitahsh noonkom cipeshikwentaakwaninik opimaatisiwiniwaa,' kii'ihkitom. Mii'i kaawiin keyaapi niishwentaakosihsiiwak a'a inini kaye owiitikemaakanan. Noonkom itahsh peshikwentaakosiwak.
41010009	Mii'i awiya keonci​pahkewinaahsik ini owiitikemaakanan, aasha Kishemanitoo ekiih​peshiko'aatc ininiwan kaye owiitikemaakanini," kii'ihkito Ciisahs.
41010010	Miinawaa piintik e'ayaawaatc okiih​kakwecimikoo' okihkino'amawaakana' i'iwe wepinitiwin.
41010011	Miitahsh o'o okii'inaa': "Awiya owiitikemaakanan wepinaatc, miinawaahsh peshik otaahpinaatc ihkwewan, omacitootawaan ini nihtam kaakii'wiitikemaatc.
41010012	Komaa kiishpin ihkwe wepinaatc onaapeman, shikwa peshik miinawaa wiitikemaatc ininiwan, macitootam kaye wiin a'a ihkwe," kii'ihkito.
41010013	Mii 'o ahpiihsh aanint awiyak okiih​paapiitamawaawaan apinoonciisha' Ciisahsoon cisaahsaaminaanitc. Iki tahsh kihkino'amawaakanak okii'onci'aawaa' kaakiih​piinaanitc apinoonciisha'.
41010014	Ciisahs itahsh ekii'waapantank kii'nishkaatentam. Okiih​kanoonaa' itahsh okihkino'amawaakana': "Maano kikapakitinaawaak iki apinoonciishak cipinaasihkawiwaatc. Keko kipihtinaahkekwaanik. Ikiweniwak aaniihsh apinoonciishink enentaakosiwaatc, miiwak iki mayaa kaaokimaahkantaakowaatc Kishemanitoon.
41010015	Tepwe kitinininim: Awiya wii'ishi​otaahpinaahsik Kishemanitoon ciokimaahkantaakotc taapishkoo apinoonciish e'ishi​otaahpinaatc, kaawiin wiihkaa okaotihtansiin awiya i'imaa entashi​okimaawinitc ini Kishemanitoon," kii'ihkito.
41010016	Miitahsh pepeshik okiihtahkonaa' i'i apinoonciisha' ehsaaminaatc, "Kishemanitoo kashawenimik ciminohseyan," ekii'inaatc.
41010017	Miinawaa ekii'ayaancimaacaatc Ciisahs, peshik okiih​pinaacipahtwaanikoon, ekiihpi​ociciinkwanapiihtaakotc ini ininiwan, ehkakwecimikotc: "Kiin menwaatisiyan okihkino'amaake!" e'ikotc. "Aaniin keishihcikeyaan ciotihsikoyaan pimaatisiwin kepooni​ayaahsinok?" okii'ikoon.
41010018	Ciisahs itahsh okii'inaan: "Aaniin wenci-ishiyan ominwaatisii? Kaawiin ohsha awiya minwaatisihsii, mii ehta 'awe Kishemanitoo kaaminwaatisitc.
41010019	Kikihkentaanan ono onahshowewinan: 'Keko nihshiwehken, keko pimentamawaahken pahkaan awiya owiitikemaakanan, keko kimootihken, keko kiiwanimohken cianaamimatc awiya tipaahkonitiwinink, keko wayeshihtaakosihken, kikakihci-inenimaa kitete kaye kimaamaa,' " okii'inaan.
41010020	Miitahsh kaa'ikotc: "Okihkino'amaake, ono kahkina ninkiihpi​onci​naakacihtoonan ahpane pemi​onci​oshkiniikiiwiyaan," okii'ikoon.
41010021	Ciisahs okiih​saaki'aan ehkanawaapamaatc, e'inaatc: "Peshik kekoon kinoontehse," okii'inaan. "Awi​ataawaaken kahkina kaatipentaman. I'iwe tahsh kitoontisiwin kahkina miish iki ketimaakisiwaatc, weti kika-ayaan wenootisiwin kihcikiishikonk. Miitahsh pipiminisha'ohshin cikihkino'amawinaan," okii'inaan Ciisahs ini ininiwan.
41010022	Miitahsh e'noontank, kaa'ishiniihsentamohsetc a'a inini. Miitahsh kii'maacaa, ekii'onci​kihcikashkentank. Aaniihsh kiihkihciwenootisi.
41010023	Ciisahs itahsh okiih​kanawaapamaa' i'i kaawaahkaanikaapawinitc. Okiih​kanoonaa' itahsh i'i okihkino'amawaakana': "Mii'i ehpiihci​sanakaninik iki kaakihciwenootisiwaatc ciotihtamowaatc entashi​okimaawinitc Kishemanitoon," okii'inaa'.
41010024	Okii'maamahkaasihtaakoo' itahsh okihkino'amawaakana'. Ciisahs itahsh kii'ani-ihkito: "Siyaaki'inakook, wiinke ahpiihci​sanakanini awiya ciokimaahkantaakotc Kishemanitoon!
41010025	Inashke otaapwaanawihtoon pihkwaawikanewimihtatim aana​kakwe​tepa'oosotc eshi​pakoneyaanoweyaanik shaaponikan. Nawac itahsh awahshime oka​pwaanawihtoon kaawenootisitc awiya ciokimaahkantaakotc Kishemanitoon," kii'ihkito.
41010026	Miitahsh kaa'ahpiihcimaamahkaatentamowaatc iki kihkino'amawaakanak, ekiih​kakwecintiwaatc: "Miitahsh cikashkihtoohsikipan awiya cipimaaci'intc!" kii'ihkitowak.
41010027	Miihsh i'i kaa'ishi​kanawaapamaatc a'a Ciisahs e'inaatc: "Awiya hsa ko opwaanawihtoon. A'ahsh wiin Kishemanitoo kaawiin opwaanawihtoohsiin. Kishemanitoo kahkina kekoon okashkihtoon," kii'ihkito.
41010028	Piitar (Peter) itahsh okii'onci​kanoonaan Ciisahsoon: "Inashke kahkina kekoon ninkii'nakataamin ekiihpi​wiiciiwikooyan," okii'inaan.
41010029	"Tepwe," kii'ihkito 'awe Ciisahs. "O'owe tahsh kiwiintamawininim: awenen iko kaanakatank otayaawin, komaa kaye nakanaatc wiicihkiweya', otawemaa', omaamaan, oteten, oniicaanihsa', komaa kaye okihtikewinan, niin kaye minwaacimowin e'onci-ishihciketc,
41010030	wa'a tino takihcitipa'amawaa noonkom mekwaa pimaatisitc. Tamiinaa inkotwaahk awahshime ayaawinan, wiicihkiweya', otawemaa', omaamaa', oniicaanihsa', kihtikewinan. Tako kaye tashiinkenimaa cionciihkikaniwitc i'iwe ehpiminisha'otc. Shikwa paanimaa weti niikaanaya'ii keni-ishihsek tamiinaa pishihshik cipimaatisitc.
41010031	Niipiwa' itahsh iki noonkom kaakihci-inentaakosiwaatc ta-akaahsentaakosiwak, kaye oko noonkom kaa-akaahsentaakosiwaatc, mii ahpii weti takihci-inentaakosiwak," kii'ihkito Ciisahs.
41010032	Kii'ani-ishaawak weti miihkanaank kaainamoninik Ceroosalamiiwi ootenaank (Jerusalem), Ciisahs itahsh ekii'niikaanohsetc. Kii'onci​mikoshkaatentamook itahsh iki kihkino'amawaakanak. Iki tahsh kotakiyak otaanaank kaapimohsewaatc kiihkohtaaciwak. Miitahsh miinawaa ohpimeya'ii ekii'ishiwinaatc Ciisahs i'i mitaahshiniishin okihkino'amawaakana', okii'maaciiwiintamawaa' aaniin keishihcike'intc ekii'inaatc:
41010033	"Inashke noonkom iko kitani-ishaamin weti Ceroosalamink. Niin Inini oKosihsan ninka​ishihcike'ikoo citahkoniwaatc iki Kihcianami'ewikimaak kaye iki kaakihkino'amaakewaatc onahshowewin. Ninka​inaahkonikook itahsh cinihsikooyaan. Kaye ta-anoohkiiwak citahkonimitc i'i Coowak kaapiiwiteyenimaawaatc.
41010034	Miitahsh ikiweniwak ninka​nihshipaahpinotaakook kaye ninka​sasiihkwaanikook, shikwa ninka​pahshanshe'okook, shikwa ninka​nihsikook. Paanimaa tahsh kiinihsokiishikwakaak ninka​kiiwepimaatis," okii'inaa'.
41010035	Miitahsh pehsho okiihpi​kanoonikoo' Ciimisan (James) kaye Cwaanan (John), Sepatii okosihsa'. "Okihkino'amaake," okii'ikoo'. "Ninantawentaamin wekonen iko kekakwecimikooyan ci-ishihcike'iyaank," ihkitowa'.
41010036	Miitahsh kaa'inaatc a'a Ciisahs: "Aaniin eshi​antawentamek ci-ishihcike'inakook?" otinaa'.
41010037	Miitahsh okii'ikoo': "Taka keniinawint ciayokimaawapiyaank, peshik kikihcinihkink inahke, peshik kaye kinamantinihkink, ahpii kiiahpiihci​okimaawiyan," okii'ikoo'.
41010038	Okii'nahkwehtawaa' itahsh a'a Ciisahs: "Kaawiin kikihkentansiim wekonen kekwecimiweyek. Kitaa​kashkihtoom inahsh i'imaa waa'onci​minihkweyaan kekiinawaa cionci​minihkweyek i'i kaawiihsakaakamik? Kitaa​kashkihtoom ina ci-ishi​siika'antaakooyek niin waa'ishi​siika'antaakooyaan?" kii'ihkito, mii 'owe ekii'itank: "Kitaa​kashkihtoom ina kekiinawaa cikakwaataki'ikooyek keniin taapishkoo keshi​kakwaataki'ikooyaan?"
41010039	Kii'nahkwehtamook itahsh Ciimis, Cwaan: "Eha', ninka​kashkihtoomin." Ciisahs itahsh okii'inaa': "Tepwe hsa kikaonci​minihkwem kaawiihsakaakamik i'imaa minihkwaakanink kaawii'onci​minihkweyaan, kekiinawaa kikaishi​siika'antaakoom keniin kaawii'ishi​siika'antaakooyaan.
41010040	Niin itahsh kaawiin awiya nintoonaapamaahsii kenamatapitc i'imaa ninkihcinihkink inahke, ninamantinihkink kaye. Iki hsa ehta kaakii'ahtwaakanihkawintwaa, tanamatapiwak," okii'inaa'.
41010041	Iki tahsh mitaahso kotak kihkino'amawaakanak, ekii'noontamowaatc okii'nishkaatenimaawaa' Ciimisan kaye Cwaanan.
41010042	Ciisahs itahsh maamaw okii'antomaa' kahkina okihkino'amawaakana', ekii'inaatc: "Kikihkenimaawaak iki mincikahkina pahkaan kaatahswewaanakisiwaatc ahkiink, aaniin eshi​okimaahkantaatiwaatc. Osanakisiihkantaakoo' iniweniwa' kaaokimaawenimaawaatc. Shikwa oniikaanisiimiwaa' omashkawaahkonikowaa'.
41010043	Kaawiin itahsh kekiinawaa kitaaishihcikehsiim. Awenen iko i'imaa kaatahshiyek waahkihci-inentaakositc, oncita hsa ko kika-anohkiihtaakowaa awiya.
41010044	A'awe kaye kaawii'niikaanentaakositc, oncita hsa ko kahkina awiyan cianohkii'ikotc ekaa memwehc ciontisihsik.
41010045	Aaniihsh niin Inini oKosihsan e'aawiyaan, kaawiin niin ninkii'onci​piishaahsii cianohkiihtawiwaatc kotak awiyak, i'i tahsh wiin cianohkiihtawakwaa, kaye ninka​pakitinitisohkantawaak citipa'ikaakewak nimpimaatisiwin niipiwa' awiyak kewiinawaa cionci​pimaaci'intwaa," kii'ihkito.
41010046	Kiihtakohshinook i'iweti Cerahkonk (Jericho) kaaishinihkaatenik ootena. Shikwa tahsh e'onci​maacaatc Ciisahs e'wiiciiwikotc okihkino'amawaakana' kaye pahkaan awiya' ekii'ani​paahtiinonitc, peshik itahsh awiyan okii'mayaashkawaawaan ekaa e'waapihsinik, ehpakohsencikenitc i'imaa ciikihkana e'namatapinitc. Paarhtimiiyahs (Bartimaeus) kii'ishinihkaasowan, Timiiyahsan (Timaeus) e'otetemaanitc.
41010047	Wa'a tahsh Paartimiiyahs okii'noontaan mii 'awe Ciisahs Naasaritiiwinini (Nazarene) e'ihkitowintc. Ihkito tahsh ehkishiiwetc: "Ciisahs! Kiin Tepitink (David) kaaOntahkaanesiyan! Kitimaakinawihshin!" kii'ishi​shaakowe.
41010048	Miitahsh okii'onci'ikoo' niipiwa': "Etatawe kinipaatwewitam!" okii'ikoo'. Nawac itahsh aanciko enikohk kiihshaakowe: "Kiin Tepitink kaaOntahkaanesiyan, kitimaakinawihshin!" e'ihkitotc.
41010049	Miitahsh kaa'ishi​kipihcikaapawitc Ciisahs. "Antomihk," kii'ihkito. Miitahsh kaa'ishi​antomaawaatc ini wiyaapihsinik: "Mashkawite'en! Pasikwiin, kinantomik," okii'inaawaan.
41010050	Miitahsh kaa'ishi​pakiciwepinank okashkiikiiwin a'a wiyaapihsik, ekiih​pasikwincihsetc ekii'ishaatc Ciisahsoon.
41010051	Miitahsh Ciisahs okiih​kakwecimaan: "Wekonehsh keishihcike'inaan?" okii'inaan. Okii'ikoon itahsh ini kaawaapihsinik: "Okihkino'amaake, ampehsh miinawaa waapiyaan!" ihkitowan.
41010052	Miitahsh kaa'inaatc Ciisahs: "Amii'i pisaaniko ani​maacaan. Kiminoayaa'ikon i'i kaashi​ahpenimonotawiyan," okii'inaan. Shemaak itahsh kii'waapi a'a inini. Okiih​piminisha'waan itahsh Ciisahsoon i'imaa miihkanaank.
41011001	E'ani​pehsho​ishaawaatc Ceroosalamink (Jerusalem), kekaa e'ani​otihtamowaatc Pehpaci (Bethphage) kaye Pehtani (Bethany) e'ishinihkaatenikin ootenawenhsan, i'imaa newatatin kaa-ayaanikin Aalip (Olive) Kihtikaanaahtikohkaank e'ishinihkaatenik pihkwatinaa, Ciisahs itahsh okii'niikaaninisha'waa' niishin okihkino'amawaakana'
41011002	e'inaatc: "Ishaak i'imaa weti ootenawenhsink kaapehshoayaak," otinaa'. "Ani​ahpiihcitakohshinek iko kikawaapamaawaa maashimihtatimoonhs, wiihkaa awiyan ekiih​tehsapinotaakohsik. Mii 'awe aapa'waahkek, piinaahkek itahsh.
41011003	Kiishpin awiya ininek: 'Wekonen i'i wenci-ishihcikeyek?' o'o kikaihkitom: 'KaaTipenciketc onantawenimaan, shemaak itahsh oka​pikiiwenisha'waan,' inihk," okii'inaa' Ciisahs i'i niishin okihkino'amawaakana'.
41011004	Miitahsh kaa'ishi-ishaawaatc. Miitahsh kaakii'waapamaawaatc ini maashimihtatimoonhsan ehsakaakwahpisonitc i'imaa ciikishkwaant naawihkana. Miitahsh kaa'ishi​aapa'waawaatc.
41011005	Awiya' itahsh i'imaa kaanaaniipawinitc okiih​kanoonikowaa': "Aan eshihcikeyek e'aapa'wek a'a maashimihtatimoonhs?" okii'ikoowaa'.
41011006	Miitahsh kaa'ishi​nahkwehtawaawaatc kaakii'ikowaatc Ciisahsoon. Miitahsh kaa'ishi​poonimikowaatc.
41011007	Miitahsh i'i kaa'ishi​piitamawaawaatc Ciisahsoon ini maashimihtatimoonhsan. Owakiicihkonayaaniwaan okii'ahpakitoonaawaan wakitaawikan. Miitahsh kaa'ishitehsapitc Ciisahs.
41011008	Niipiwa' kaye okiih​tashwekihsitoonaawaan owakiicihkonayaaniwaan miihkanaank. Aanint kaye okii'onci​kiishkiishkika'aanaawaan weti ohpimeya'ii watihkwanenhsan kaa-aniipiihshiwaninikin, ekiih​tashwekipakihsitoowaatc miihkanaank.
41011009	Iki tahsh kaaniikaaniiwaatc kaye otaanaank kaapimiayaawaatc kii'ani​shaahshaakowewak: "Nanaahkomihk Kishemanitoo!" kii'ihkitowak. "Tashawentaakosi 'awe kaapitakohshink ehpi​oncinisha'okotc kaaTipencikenitc!" kii'ihkitowak.
41011010	"Kishemanitoon oka​shawentamaakoon otaanihkekimaawiwin a'a Tepit (David) kikehteya'aaminaapan. Wiipa tapinaapihseni otookimaawiwin!" kii'ihkitowak. "Kihcinanaahkomihk Kishemanitoo!" kii'ishi​shaahshaakowewak.
41011011	Miitahsh ekiih​cehkishkaatc i'imaa Ceroosalamink, kiihpiintike Ciisahs i'imaa Coowa' oKihcianami'ewikamikoniink. Kaa'ishkwaa​waawaapantank i'imaa piintik minihk kekoon i'imaa eyaanik, miitahsh kii'ani​maacaa kaye okihkino'amawaakana' mitaahshiniishin, ekii'ani-ishaawaatc ootenawenhsink, Pehtani kaaishi​wiintenik. Aaniihsh aasha kii'ani​naacionaakohshinini.
41011012	Miitahsh eni​waapaninik e'anionci​maacaawaatc Pehtaniink (Bethany), kii'noonteskate Ciisahs.
41011013	Okiih​tepaapamaan itahsh ehpatahkisonitc kihtikaanaahtikoon, pik (fig) e'ishiwiinsonitc tinowaahtikoon, e'aniipiihshiwinitc. Miitahsh e'ani​naasihkawaatc, taka kekoon cikii'mihkank ewii​amominetc. E'otihsaatc itahsh, kaawiin kekoon okii'mihkansiin. Kii'mihcianiipiihshiwiwan. Aaniihsh kaa mahshi cikiih​shoominiwinitc.
41011014	Okii'onci​kanoonaan itahsh ini mihtikoon: "Keko miinawaa wiihkaa awiya taonci​amominehsii," okii'inaan. Okii'noontaakoo' itahsh okihkino'amawaakana'.
41011015	Ahpii tahsh miinawaa eni​takohshinowaatc Ceroosalamink (Jerusalem), kiihpiintike Ciisahs i'imaa Coowa' oKihcianami'ewikamikoniink. Miitahsh okii'maacii​saahsaakicinisha'waa' iniweniwa' kaatashi​ataawenitc kaye kaatanataawaakenitc Kihcianami'ewikamikonk. Okii'ohpimewepinamawaa' otahtaahsonaahkoni iniweniwa' kaameshkotoonikenitc, kaye otehsapiwinini iniweniwa' kaa-ataawaakenitc omiimiinhsa'.
41011016	Kaawiin kaye okiihpakitinamawaahsiin awiyan cishaapowitoonitc opiina'ikanini i'imaa Kihcianami'ewikamikonk.
41011017	Mii kaa'ishi​kihkino'amawaatc i'i kaatanenonitc e'ihkitotc: "Ishipii'ikaate ohsha, Kishemanitoo e'ihkitotc: 'Niin niwaahkaa'ikan taishinihkaate anami'ewikamik kahkina awiya entahswewaanakisitc ahkiink citashi​anami'aatc,' ishipii'ikaate. Kiinawaa tahsh wiin kikii'aancihtoom, taapishkoo ciokaasowikamikowaatc omahkantwek!" okii'inaa'.
41011018	Iki tahsh Kihcianami'ewikimaak, iki kaye kaakihkino'amaakewaatc Onahshowewin, okii'noontaanaawaa 'iwe kaakii'ishihcikenitc ini Ciisahsoon. Shikwahsh okii'aatone'aanaawaa aaniin keshi​nihsimintc. Aaniihsh okiih​kohsaawaan. Aaniihsh kahkina pemaatisiwaatc okii'maamahkaasihtawaawaan Ciisahsoon ekiih​kihkino'amaakenitc.
41011019	Ahpii tahsh eni​tipihkaninik kii'maacaawak Ciisahs kaye okihkino'amawaakana' onci 'imaa ootenaank.
41011020	Eni​kishepaawakaninik itahsh ehpimi-ayaawaatc okii'waapamaawaan ini kihtikaanaahtikoon aasha ehpaahsonitc wiinke, ampooshke i'imaa ociipihkaanink.
41011021	Piitar (Peter) itahsh kii'maamihkawi, e'inaatc Ciisahsoon: "Okihkino'amaake, inashke kikii'inaa cinihshiwanaatisitc a'a kihtikaanaahtik. Aasha paahsoo!" kii'ihkito.
41011022	Ciisahs itahsh okii'inaa' okihkino'amawaakana': "Ahpenimonotawihk Kishemanitoo.
41011023	Tepwe kiwiintamawininim, awenen iko keitamokwen o'o pihkwatinaa: 'Awi​pahkopiihsen i'imaa kihcikamiink!' e'itank, ekaa niishwayakentansik, tepweyentank i'i ci-ishiwepaninik otihkitowin, tepwe taishi​waapanta'ikoowisi.
41011024	Mii'iwe kaaonci-ininakook: Anami'aayek, wekonen iko kekakwetweyek, tepweyentamohk aasha ekiih​tepinamek, kikawaapanta'ikoom.
41011025	Shikwa ahpii niipawianami'aayek kaye awiya nishkenimek, ahkawe poonentamawihk. Miitahsh kiTetewaa kihcikiishikonk kaa-ayaatc cipoonentamawinek kekiinawaa kimacitootamowiniwaan."
41011027	Miinawaa tahsh kiihpitakohshinook i'imaa Ceroosalamink (Jerusalem). Miitahsh i'imaa piintik ehpimohsetc Ciisahs Coowa' oKihcianami'ewikamikoniink okiihpi​kanoonikoo' Kihcianami'ewikimaa' kaye iniweniwa' kaakihkino'amaakenitc Onahshowewin, kaye i'i Coowa' oniikaanisiimini.
41011028	Miitahsh okakwecimikoo': "Aanti wenci-inaahkonikooyan ci-ishihcikeyan ono kekoonan? Awenen kaa'inaahkonihk citootaman?" okii'ikoo'.
41011029	Miitahsh kaa'inaatc Ciisahs: "Keniin peshik kikakwecimininim, nahkwehtawihshik. Miitahsh kikawiintamawininim aanti o'o wenci-ishihcikeyaan.
41011030	Awenenan kaakii'inaahkonikotc 'awe Cwaan (John) cisiika'antaaketc? Komaa Kishemanitoon, komaa kaye ininiwa'? Nahkwehtawihshik!" okii'inaa' Ciisahs.
41011031	Miitahsh kiih​kakwecintiwak e'ihkitowaatc: "Kishemanitoo kaakii'inaahkonikotc aana​inank, kitaa​ikonaan: 'Aaniihsh kaa'onci​tepwehtawaahsiwek?'
41011032	Kaawiin itahsh kitaaihkitohsiimin 'Ininiwa' okii-inaahkonikoo' a'a Cwaan,' " kii'ihkitowak. Aaniihsh okiih​kohsaawaa' i'i pemaatisinitc, kahkina awiya ekii'inakimaanitc Cwaanan ehtinowinitc peshik kaakanootamawaanitc Kishemanitoon.
41011033	Miitahsh kaa'ishi​nahkwehtawaawaatc ini Ciisahsoon: "Kaawiin ninkihkenimaahsiwaanaan, awekwenan kaakii'inaahkonikotc a'a Cwaan cisiika'antaaketc," okii'inaawaan. Miitahsh kaa'ikowaatc: "Miihsh i'i kaawiin keniin kikawiintamawihsinooninim aanti kaaonci-inaahkonikooyaan ci-ishihcikeyaan," okii'ikowaan.
41012001	Miitahsh okii'maaciikanoonaa' Ciisahs e'awehciketc. O'o kii'ihkito: "Aapitink peshik inini okiih​kihtikaanaa' shoominaahtikoo'. Shikwa okii'waahkaamenikanihkantaan okihtikewin. Shikwa tahsh kii'waanaapihka'ike keshi​siinipiikishkawintwaa shoominak e'minwatihsowaatc. Shikwa tahsh okii'oshihtoon otahshawaapiiwikamik. Miitahsh okii'aawi'aa' kihtikewininiwa' i'i kihtikewin cikanawentamaakotc, shikwa paanimaa cipahkwenamaakotc keontisitc kihtikewinink. Miitahsh pahkaan ahkiink e'ishaatc waahsa.
41012002	Ahpii tahsh wecihcihsek cimawinswaanintwaa shoominak e'mekwaatihsowaatc, okii'ishinisha'waan ini peshik otanohkii'aakanan cipahkwenamaakotc kihtikewininiwa' otoontisiwinini, minihk wentinaminitc i'imaa e'ataawaakenitc i'i shoomina'.
41012003	Iki tahsh kihtikewininiwak okii'otihtinaawaan ini anohkii'aakanan ekiih​pahpahkihte'waawaatc. Miitahsh pishihshikwaya'ii kaa'ishi​kiiwenisha'waawaatc ekaa kekoon ekii'miinaahsikwaa.
41012004	Miitahsh miinawaa peshik okii'anoonaan anohkii'aakanan a'a inini kaatipentank kihtikewin. Iki tahsh kihtikewininiwak okiihkihci​pahpahkihteyaahkohtikwaane'waawaan kaye ehkihci​akaciwinaakwaninik okiih​tootawaawaan ini anohkii'aakanan.
41012005	Shikwa miinawaa peshik okii'ishinisha'waan a'a inini. Miitahsh kaa'ishinihsikonitc kihtikewininiwa'. Niipiwa' keyaapi okii'anoonaa' anohkii'aakana' 'awe kaatipentank. Aanint itahsh okiih​pahpahkihte'okoni, aanint kaye okii'nihsikoni i'i kihtikewininiwa'.
41012006	Piinihsh itahsh peshik ehta awiyan okii'ayaawaan, miiwanini kaakiih​saaki'aatc okosihsan a'a inini. Miiwan itahsh ini kekahpii okii'ishinisha'waan, 'Kehcinaac oka​kihci-inenimaawaan ninkosihsan,' e'ihkitotc.
41012007	Miitahsh aanciko kii'ihkitowak kihtikewininiwak: 'Miiwan ohsha ono okosihsan a'a kaatipentank 'owe kihtikewin! Taka nihsimaataanin, citepipitaawank kaawiih​tipinawewisinihpan,' kii'ihkitowak.
41012008	Miitahsh tepwe kaa'ishi​kaahcitinaawaatc ini kaatipentank okosihsan, ekii'nihsaawaatc, weti ohpimekihtikewin ekii'ahpakitoowaatc i'i miiyaw.
41012009	"Aaniin itahsh kiinawaa enentamek keishihcikehpan a'a kaatipentank kihtikewin? Tapi​takohshin hsa cipinihsaatc i'i kihtikewininiwa', shikwa oka-aawi'aa' pahkaan awiya' i'i shoominikihtikewin cikanawentamaakotc.
41012010	Kehcinaac kikii'anamihtoom o'owe eshipii'ikaatenik Kishemanitoo otihkitowin: 'Iki kaawaahkaa'ikewaatc anihshaa okii'wepinaawaan ini peshik kaaonishihshinitc ahsiniin, miiwanini mayaa kaa-aapaci'aatc kaaTipenciketc cikiishihcikaatek i'i waahkaa'ikan.
41012011	Mii'owe kaamaamahkaaci-ishihciketc a'a kaaTipenciketc,' ihkitoomakan," kii'ihkito Ciisahs.
41012012	Ikiweniwak itahsh kaaniikaanakinsowaatc Coowak otaanawiih​tahkonaawaapaniin Ciisahsoon. Okiih​kihkenimaawaan aaniihsh e'awehcikenitc wiinawaa ehtashimikowaatc. Onsaam itahsh okiih​kohsaawaa' i'i kaamaamawenonitc. Miitahsh kaani-ishinakanaawaatc ekii'ani​maacaawaatc.
41012013	Miitahsh kii'anoonaawak iki aanint Perahsiiwininiwak (Pharisees), i'i kaye Herat (Herod) owiiciiwaakana' kekoon cikakakwecimaawaatc Ciisahsoon ewiionci​kaahcitinaawaatc.
41012014	Ahpii tahsh wetihsaawaatc okii'inaawaan: "Okihkino'amaake, ninkihkentaamin e'nihtaatepweyan kaye ekaa wiihkaa awiya ehpapaapisiskenimaahsiwatc aaniin keinenimihk. Taapishkoo kahkina awiya kitishi​kanoonaa. Kaawiin aaniihsh kipapaapisiskentamowaahsiin awiya wakicaya'ii eshi​ayaatc. Kwayahk itahsh kikihkino'amaake Kishemanitoo kaashi​antawenimaatc awiyan ci-inaatisinitc. Wiintamawihshinaam itahsh: Inahte na citipa'amawank taakihs shooniyaan a'awe Maawac iko Kihciokimaa, kemaa kaawiin?
41012015	Kika​tipa'amawaanaan ina, kemaa kaawiin?" okii'inaawaan. Ciisahs itahsh ehkihkenimaatc ehkakwewayeshimikotc, okii'inaa': "Aaniihsh wenci​koci'iyek? Taka piitamawihshik peshik waapaapihko​shooniyaanhs ciwaapamak," okii'inaa'.
41012016	Okiih​piitamaakoo' itahsh. Miitahsh kaa'inaatc: "Awenehsh wa'a kaamasinihsininik ohtikwaan, awenehsh kaye 'owe owiinsowin?" okii'inaa'. Miitahsh kaa'ishi​nahkwehtaakotc: "Maawac iko Kihciokimaa 'awe," okii'ikoo'.
41012017	Miitahsh kaa'inaatc: "Kitaa​miinaawaa ohsha a'awe Maawac iko Kihciokimaa kaatipinawewisitc, kaye 'awe Kishemanitoo kitaa​miinaawaa i'i wiin kaatipinawewisitc," okii'inaa'. Okii'maamahkaasihtaakoo' itahsh.
41012018	Okiihpi​otihsaawaan itahsh iki Saacahsiiwininiwak (Sadducees). Miiwak ikiweniwak kaaihkitowaatc ekaa awiya cikiiwepimaatisii'intc kii-ishkwaanipotc. Miitahsh ehkakwecimaawaatc Ciisahsoon:
41012019	"Okihkino'amaake, kikii'oshipii'amaakonaan o'owe onahshowewin a'a Moosihs (Moses): awiya niponitc wiicihkiweyan, ekaa kaa'onicaanihsihsinik, ciotaahpinamawaatc ini owiitikemaakanini kaye cioniicaanihsitc, cinihtaawikihtamawaatc ini wiicihkiweyipaniin.
41012020	Aapitink itahsh kii'niishwaahciwak (7) e'owiicihkiweyintiwaatc. Shikwa kii'wiitike a'a kaasasiihkisitc. Miitahsh kaa'ishi​noontenipotc ekii'oniicaanihsihsik.
41012021	Miitahsh miinawaa 'a kotak i'imaa kaakii'ani​onci​ohshiimenshimaawitc kaa'ishi​wiitikemaatc ini ihkwewan. Miitahsh kewiin peshikwan kaa'ishi​nipotc. Kaawiin kewiin kii'oniicaanihsihsii. Miitahsh miinawaa peshikwan kaa'ishiwepisitc a'a ehkonihsiwaatc.
41012022	Miitahsh piinihsh iki kaaniishwaahciwaatc kaakii'wiitikemaawaatc kiihcaakinipowak, kaawiin kii'oniicaanihsihsiiwak. Miitahsh kekahpii kaa'ishi​nipotc kewiin a'a ihkwe ishkwaac.
41012023	Awenen itahsh keowiitikemaakanihpan ini ihkwewan paanimaa pi​kiiwepimaatisiiwikiishikahk?" kii'ishi​kakwetwewak iki Saacahsiiwininiwak.
41012024	Ciisahs itahsh okii'nahkwehtawaa': "Mii ohsha 'iwe wenci​wanikiishweyek, ekaa ehkihkentansiwek Kishemanitoo otihkitowin, kaye eshi​kashki'ewisitc Kishemanitoo.
41012025	Ahpii tahsh kiiwepimaatisink, kaawiin awiya inini tawiitikehsii, kaawiin kaye ihkwe tawiitikemaahsii. Taapishkoo taishipimaatisiwak encala' kihcikiishikonk eyaanitc e'wiitikentihsinik.
41012026	Shikwa tahsh 'iwe kaanipowaatc cikiiwepimaatisi'intwaa, kehcinaac kikii'anamihtoom i'i masina'ikan Moosihs (Moses) kaakii'oshipii'ank, i'imaa entashintenik i'i pihkohkohpaanhs ekiih​sahkitenik ekii'ankwaahkitehsininik, kaakii'ishi​kaanoonikotc Kishemanitoon: 'Niin oManitooman Eparahaam (Abraham), shikwa oManitooman Aaisik (Isaac), shikwa oManitooman Cekap (Jacob),' mii'i kaa'ikokopanen Moosihs ini Kishemanitoon.
41012027	Mii'owe ehkitonk, oko kaaoKishemanitoomiwaatc, mihsawaa aana inintwaa e'nipowaatc, keyaapi ohsha pimaatisiwak. Wawiinke kiwanikihkino'amaakem e'ihkitoyek ekaa kiiwepimaatisiwin e'ayaamakahsinok," okii'inaa' Ciisahs i'i Saacahsiiwininiwa'.
41012028	Peshik itahsh inini kaakihkino'amaaketc Onahshowewin okii'naasihtawaa' ehkakanoonitinitc. Shikwa okii'nihsitohtawaan e'onishihshininik eshi​nahkwehtaminitc wiin Ciisahsoon. Miitahsh i'i opikakwecimaan: "Wekonen naakaanentaakwahk onahshowewin?" okii'inaan.
41012029	Miitahsh eshi​nahkwehtank Ciisahs: "O'o hsa naakaanentaakwahk onahshowewin: 'Pisintamohk kiinawaa Isriyal (Israel) ininiwak! Peshik ehta ayaa kaaTipenciketc. Mii'awe Kishemanitoo kaaTipeniminank.
41012030	Misiwe tahsh kite'iwaank kikasaaki'aawaa 'awe kaaTipenciketc kiKishemanitoomiwaa. Kika​saaki'aawaa minihk kepimaatisiyek. Shikwa kahkina kekoon eshi​naakatawentamek, kaye kahkina kekoon eshihcikeyek minihk keshi​kashkihtooyek, kikasaaki'aawaa kaaTipenciketc.'
41012031	O'o miinawaa peshik kehci-inentaakwahk onahshowewin: 'Kika​saaki'aawaak kiicipimaatisiiwaak, aaniin ehpiihci​saaki'itisoyek, mii'i ciahpiihci​saaki'ekwaa,' ihkitoomakan. Kaawiin awahshime ahpiihtentaakwahsinoon onahshowewin ahpiihc wiin ono," okii'inaan.
41012032	Miitahsh e'ikotc ini ininiwan kaakihkino'amaakenitc Onahshowewin: "Okihkino'amaake, kwayahk kitihkit. Tepwe peshik ehta ayaa Kishemanitoo, kaawiin pahkaan awiya ayaahsii.
41012033	Kaye kikasaaki'aanaan Kishemanitoo eni​kohkote'eyank kaye kahkina kekoon eshi​naakatawentamank, kaye minihk eshi​kashkihtooyank. Kaye kikasaaki'aanaan a'a kiicipimaatisiinaan taapishkoo eshi​saaki'itisoyank. Awahshime kihci-inentaakwan ishihcikeyank ono niishin onahshowewinan, ahpiihc wiin kahkina piinankwa awahkaanak cicaakisontwaa ehpakitinikaakaaniwiwaatc, kaye ahpiihc wiin pahkaan kekoonan pakitinikewinan aana​miinank Kishemanitoo," kii'ihkito 'awe inini.
41012034	Ciisahs itahsh e'waapantamawaatc weweni e'nahkwehtaminitc, otinaan: "Aasha kekaa ciotookimaamiyan Kishemanitoo," okii'inaan. Miitahsh kaawiin awaac kii'inamanci'ohsiiwak awiyak keyaapi cikakwecimaawaatc Ciisahsoon kekoon.
41012035	Paanimaa tahsh ehkihkino'amaaketc Ciisahs i'imaa Kihcianami'ewikamikonk, o'owe kii'ani-ihkito: "Iki kaakihkino'amaakewaatc Onahshowewin o'owe ihkitowak: 'A'awe Kishemanitoon kaaonaapamikotc cipimaaci'iwetc, i'imaa Tepitink (David) taontahkaanesi.' Aaniin tahsh wenci-ihkitowaatc o'o?
41012036	Wiin Tepit kaakiih​kihciokimaawikopanen, ekiih​kanootamawaatc Kishemanitoon, kii'ihkitoopan o'owe: 'KaaTipenciketc okii'inaan ini kaaTipeniminitc: "I'imaa ishi​namatapin ninkihcinihkink inahke, piciinak kikaishi'in wiinke cishaakooci'atwaa citahkohkaanatwaa iki kaanishkenimihkwaa," mii'i kaa'ihkitokopanen.
41012037	Wiin Tepit ehtashimaatc ini Kishemanitoon kaakii'onaapamaanitc, 'Mii'awe kaaTipenimitc,' otinaan. Kaawiin tahsh awiya opiiwesiiman ehtashimaatc, 'Nintipenimik' otaa​inaahsiin," kii'ihkito Ciisahs. Iki tahsh kaamaamawenowaatc okii'minohtawaawaan ini Ciisahsoon.
41012038	Shikwa tahsh ekii'ani​kihkino'amaaketc o'o kii'ihkito: "Ahshowinihkook iki kaakihkino'amaakewaatc Onahshowewin, iki kaaminwentamowaatc cikakaanwaapiika'ashewaatc, kaye ehkihcipooshoo'intwaa entashi​ataawenk.
41012039	Ahpii tahsh kaye eshaawaatc i'imaa anami'ewikamikonk, okakwe​wiitapimaawaa' i'i kaaniikaanakinsonitc. I'imaahsh kaye kaatashi​wiihkwantiwintc maawac wiihkakwe​niikaanapiwak.
41012040	Shikwa owayeshimaa' i'i kaakiiwaatisinitc ihkwewa' cikii'mahkamaawaatc kahkina ataaya'iimini. Miitahsh i'i kakaanwesh enikohk kaaonci​anami'aawaatc oko kaakihkino'amaakewaatc onahshowewin, ehkwayahkohcikehkaasowaatc. Wiinke tahsh awahshime takihci​tipaahkonikaniwiwak," kii'ihkito Ciisahs.
41012041	Ciisahs itahsh kii'onapi i'imaa ishitipishkoo eshi​ahtenik i'i eshi​pakitinikenk Kihcianami'ewikamikonk. Okii'waapamaa' itahsh i'i pemaatisinitc ehpakitinaanitc shooniyaan. Iki tahsh kaakii'wenootisiwaatc niipiwa' kiihpakitinikewak.
41012042	Kiihpiayaa tahsh peshik okiiwaatisiihkwe ekiih​kitimaakisitc, ehpi​pakitiniketc niishin osaawaapihkoonhsa', maakishaa peshik piiwaapihkoonhs e'inakinsonitc.
41012043	Miitahsh kaa'ishi​antomaatc Ciisahs okihkino'amawaakana' e'inaatc: "Ina wa'aweti! Tepwe kekoon kiwiintamawininim. Wa'aweti okiiwaatisiihkwe ehkitimaakisitc, nawac kihtakinteni 'owe wiin kaakiih​pakitiniketc, ahpiihc iki minihk kaapakitinikewaatc.
41012044	Ikihsh wiin kahkina kiihpakitinikewak ehkihci-inashkina'aawaatc oshooniyaamiwaan. A'ahsh wiin okiiwaatisiihkwe, aana​kitimaakisitc okii'ishi​pakitinaan kahkina, ampooshke ko kekii'onci​pimaatisihpan," kii'ihkito.
41013001	Ahpii Ciisahs eni​saaka'ank i'imaa Coowak oKihcianami'ewikamikowaank okiih​kanoonikoon peshik okihkino'amawaakanan: "Okihkino'amaake, oko kiniin wenishihshiwaatc kihciahsiniik, kaye ono wenishihshinkin kihciwaahkaa'ikanan!" okii'ikoon.
41013002	Ciisahs itahsh okii'inaan: "Kiwaapantaan ina ono kehci-ishinaakwahkin waahkaa'ikanan? Kaawiin kanake awaac peshik ahsin ta-akwiihtawaapihkihshinsii. Kahkina taniihsiwepa'ikaniwiwak," kii'ihkito.
41013003	Miitahsh ekii'ishi​namatapitc Ciisahs i'imaa newatatink ehpihkwatinaak Aalip (Olives) Kihtikaanaahtikohkaank kaaishinihkaatek, ekii'inaahsamapiihtank Kihcianami'ewikamik eshi​ayaanik. Okiih​pinaasihkaakoo' itahsh Piitaran (Peter), Ciimisan (James), Cwaanan (John), Entaroon (Andrew), kiimooc ekii​wiihkanoonikotc.
41013004	"Wiintamawihshinaam, aanahpii ono keishiwepahkin? Wekonehsh kekihkinawaacihsek i'i ahpii waaocihcihsekin?" ekii'ikotc.
41013005	Miitahsh okii'maaciikihkino'amawaa' Ciisahs: "Ayaankwaamisik, keko awiya kikawayeshimikohsiiwaa.
41013006	Niipiwa' ihsa okapi​aapacihtoonaawaa niwiinsowin i'iwe ci-ihkitowaatc: 'Niin a'a nintaaw.' Niipiwa' awiya' oka​wayeshimaawaa'.
41013007	Shikwa ahpii noontamek pehsho e'matwemiikaatink, kemaa kaye mihcitipaatotek waahsa e'miikaatink, keko mikoshkaatentankek. Aaniihsh kehcinaa'owentaakwanoon ciocihcihsekin. Kaawiin itahsh mahshi taishkwaahsehsinoon o'o kaapimihsek ahki.
41013008	Takihci​miikaatiwak awiyak pepahkaan kaatahswewaanakisiwaatc kaye kaatahsinkin okimaawiwinan. Ayaanint ayaawinink takoshkwahkamikihse i'i ahki, shikwa tamantawiinaaniwan. Ono tahsh kepi-ishiwepahkin taapishkoo inentaakwanoon emaacii​wiihsakaahpinetc ihkwe ewii​waapamaawahsotc.
41013009	"Kiinawaa tahsh ayaankwaami'itisok. Kika​ishiwinikoom i'imaa entashi​onahshowenk. Kaye kikatashi​pahpahshanshe'okoom i'imaa Coowak otanami'ewikamikowaank. Shikwa 'iwe niin ehtepwehtawiyek kikaonci-ishiwinikoom i'imaa eshi​ayaawaatc kihcionahshowewikimaak kaye kihciokimaak. Miitahsh i'i ci-ishihseyek ciwiintamawekwaa i'i minwaacimowin.
41013010	O'o tahsh minwaacimowin ahkawe tawiintamawaawak kahkina kaatahswewaanakisiwaatc pemaatisiwaatc.
41013011	Ahpii tahsh tahkonikooyek kaye ishiwinikooyek i'imaa tipaahkonitiwinink, keko kiishaac naanaakatawentankek aaniin keishi​nahkwehtamek. Wekonen iko kemiinikoowisiyek i'i ahpii e'ishihsek, mii'i ihkitok. Kaawiin kiinawaa kitihkitowiniwaa kika-aapacihtoohsiim. Ini hsa wiin Kishemanitoo otAhcaahkwan okiikitowinini kika-aapacihtoom.
41013012	Ininiwak oka​mamishimaawaa' ini wiicihkiweyiwaa' cinihsimintc. Iki kaye otetemaak oka​tootawaawaa' oniicaanihsiwaa', shikwa iki apinoonciishak oka​shiinkenimaawaa' oniiki'ikoowaa'. Oka​ishihcike'aawaa' i'i cinihsimintc.
41013013	Kaye kiinawaa ehtepwehtawiyek kikaonci​shiinkenimikowaa kahkina awiya. A'a hsa wiin keshashiipentank piinihsh kahkina kekoon ci-ishkwaahsenik, tapimaaci'aa."
41013014	"Kika​waapamaawaa 'awe ehkakwaanihsakentaakositc kaawii'nihshiwanaatahkamikisitc. Taniipawi i'imaa kekii'ishi​niipawihsikipan," kii'ihkito. (Taka 'awe enamihtootc o'oweni kaaishipii'ikewak oka​nihsitohtaan wekonen kaa'itaminitc Ciisahsoon.) "Ahpii tahsh waapantamek," kii'ihkito, "maano iki eyaawaatc Cootiiyaawi ahkiink (Judea) tayahpa'iwewak i'imaa eshi​ayishpatinaanik.
41013015	Awiya tahsh keayapitc eshi​tahtakwaanik wakiciwaahkaa'ikan i'i ahpii, shemaak iko takishiiniihsaantawe cimaaciipa'iwetc. Kaawiin ahkawe tapiintikehsii owaahkaa'ikanink cimanipitootc kekoon cimaaciitootc.
41013016	Shikwa awiya mekwaa e'anohkiitc kihtikewinink i'i ahpii, keko ahkawe takiiwehsii owaahkaa'ikanink cimanipitootc opiinsihkawaakan.
41013017	Taocaanimisiwak itahsh iki kekikishkawaawahsowaatc kaye kenooni'aawahsowaatc i'i ahpii keni-ishiwepaninik!
41013018	Ishi​anami'aak itahsh ekaa cini-ishiwepahsinok mekwaa ehpipoonk.
41013019	I'iwe keahpiihci​kakwaataki-ishiwepahk, kaawiin wiihkaa kii'onci​kihkentaakwahsinoon, ahpane kaakii'oshihtootc Kishemanitoo i'i ahki, piinihsh kaye noonkom 'owe ahpii, kaawiin kaye miinawaa wiihkaa taishi​kihkentaakwahsinoon.
41013020	A'a tahsh wiin kaaTipenciketc tipinawe, okii'onci​onentaan acina ehta ci-ishikiishikaninik. Kiishpin o'owe kii'ishihsehsikipan, kaawiin awiya taakiih​shaapwiihsii. I'i tahsh wiin otoonaapancikana' kaakii'onci​onakimaatc tipinawe, okii'onci​onentaan ekaa onsaam kinwesh ci-ishikiishikahsininikin.
41013021	"Kiishpin awiya i'i ahpii ininek: 'Inashke 'omaa ayaawan ini Kishemanitoo kaakii'onenimaatc cipimaaci'iwenitc!' Komaa kaye ihkitotc awiya: 'Inashke ayaa weti!' ihkitotc, keko tepwehtawaahkek.
41013022	Tepwe tapiyayaawak awiyak 'Niin Kishemanitoo kaapiicinisha'otc cipimaaci'iwewak,' keinwaanitisowaatc. Komaa kaye 'Niin kaakanootamawak Kishemanitoo,' taitisowak, ciwayeshinkewaatc itahsh. Tawaapanta'iwewak kihkinawaacihcikewinan kaye maamahkaacihcikewinan keonci​wayeshinkewaatc. Ampooshke Kishemanitoon otoonaapancikanini okawii'wayeshimaawaa' kiishpin cikiih​kashki'aawaatc.
41013023	Kiinawaa tahsh ahshwiik! Aasha kahkina kekoon kikii'niikaanaacimohtawininim keni-ishiwepahk."
41013024	"I'i tahsh ahpii naake, kii'ishkwaa​ocaanimisink, tani​kashkiitipihkihse kiisihs, kaye 'awe tipihkikiisihs kaawiin tasaakaahsikehsii.
41013025	Iki tahsh wanankohshak tamatwe​pankihshinook i'imaa onci kiishikonk. Shikwa ini kekoonan kaasoonkentaakwahkin kiishikonk kaayayaakin, tawashkihsewan i'imaa onci eshi​kishipaashkaamakahkin.
41013026	Shikwa mii'i ahpii cipayahtenaakosiyaan niin Inini oKosihsan, cipiyayaayaan i'imaa wahkwiihkaank. Kihcimashkawisiiwin kaye waahsesiwin ninkapi​kikinaakos.
41013027	Miitahsh i'i ahpii ninkapi-ishinisha'waak nintencalimak, ninkaishi​maawantoonaak iki pemaatisiwaatc kaakii'onaapamakwaa, misiwe ko ciontinintwaa kaaontaanimaninik eshi​misiwehkamikaanik."
41013028	"Taka kakwekihkentamohk e'ishi​kihkinawaasinaakositc a'a kihcishominaahtik pik (fig) kaatinwaahtikowitc, e'ishihciketc. Kikihkentaanaawaa ahpii e'noohkatihkwanakisitc ehsaakipakaak, aasha pehsho ewii​niipink.
41013029	Miihsako taapishkoo, ani-ishi​waapantamek ono keni-ishiwepahkin, kikaonci​kihkentaanaawaa aasha ehpehshwentaakwahk ciocihcihsek.
41013030	Tepwe kiwiintamawininim: kahkina ono kekoonan tani-ishiwepanoon cipwaa nipowaatc oko noonkom kaapimaatisiwaatc.
41013031	Kiishik miina ahki kahkina ta-ankwanoon, inihsh wiin niin nintihkitowinan kaawiin taishkwaahsehsinoonan, pishihshik tatepwewiniwanoon."
41013032	"Shikwa kaawiin awiya okihkentansiin i'i ahpii ehkiishikaninik keishiwepaninik, kaye ketahsotipa'ikaneyaanik. Ampooshke encalak kihcikiishikonk eyaawaatc kaawiin okihkentansiinaawaa, kaye niin oKosihsimaa kaawiin ninkihkentansiin. NinTete, mii ehta 'awe kehkentank.
41013033	Ayaankwaamisik, ahshawaapik. Kaawiin aaniihsh kikihkentansiim aanahpii keocihcihsek.
41013034	Taapishkoo taishinaakwan a'a peshik inini waahsa kaaishaatc, kaanakatank otaawin, ehkanawenta'aatc otanohkii'aakana' entahsopeshik ci-inanohkiinitc, e'inaatc ini kaakanawentaminitc ishkwaantem ciahshawaapinitc.
41013035	Kekiinawaa tahsh ahshawaapik. Niin taapishkoo nintinentaakos a'a inini kaatipentank waahkaa'ikan. Kaawiin kikihkenimihsiim aanahpii ketakohshinaan, komaa ani​onaakohshik, komaa aapihtaa​tipihkahk, komaa kaye ani​piitaapank, komaa kaye wiipa kikishep.
41013036	Ahshawaapik, sesakooc takohshinaan ekaa cimekwaanipaahsiwek ahpii pi​otihsinakook.
41013037	O'o tahsh kaaininakook, mii'i kahkina awiya enak: Ahshawaapik!" kii'ihkito Ciisahs.
41014001	Keyaapi kii'niishokiishikwakaa cipwaa ocihcihsenik kaawii'ishi​ciihkahkamikisinaaniwank Pimaaci'ikoowi​Wiihkwantiwin kayehsh e'ishi​kiishikahk e'ompisikaniwihsik pahkweshikan ciamontc. I'i tahsh Coowak oKihcianami'ewikimaamiwaa' kaye iki kaakihkino'amaakewaatc Onahshowewin, okii'naanaantone'aanaawaa keishi​kiimooci​tahkonaawaatc ini Ciisahsoon, ekiiwii'nihsaawaatc.
41014002	Kii'ihkitowak itahsh: "Kaawiin kitaatahkonaahsiwaanaan mekwaa e'wiihkwantinaaniwank, maakishaa takihci​ompwehkamikisiwak, cipiikwahkamikisiwaahpan," kii'ihkitowak.
41014003	Kii'ayaa tahsh Ciisahs i'imaa Pehtaniink (Bethany) e'ishinihkaatenik ootenawenhs, i'imaa kaaishitaanitc peshik ininiwan, Saaiman (Simon) e'ishinihkaasonitc, mii 'awe kaakii'omikiiwaahpinehpan. Mekwaa tahsh ehtashi​wiihsininitc Ciisahs, kiihpi​piintike peshik ihkwe ekii'ayaatc kaayaahkwakintenik minaakwa'onini, ekii'ishi​piintenik i'imaa ahsiniiwi omootayaapihkonk aalapaastar (alabaster) tino ahsiniink kaakii'onci​oshihcikaatenik. Naart (Nard) kaakiih​tinowaakamik minaakwa'on, kaawiin kekoon kiihtakwaakaminikaatehsinoon. Okiih​poohkwaapihkinaan itahsh eshi​akaahsiciipwaapihkaninik i'i omootayaapihk a'a ihkwe, ekiih​siikinamawaatc i'i minaakwa'on i'imaa Ciisahsoon ohtikwaaniniink.
41014004	Aanint itahsh i'imaa piintik kaayayaawaatc kii'wahsitaawentamook e'aayitiwaatc: "Aaniihshwiin wenci​nihshiwanaacihtootc i'i minaakwa'on?
41014005	Niipiwa' shooniyaa taakii'inataawaakaaniwan. Kekaa peshikoahki taayanohkii awiya cikashki'aatc ini minihk shooniyaan. Taakii'onci​miinaapaniik ketimaakisiwaatc kii'inataawaakaaniwankipan minaakwa'on," kii'ihkitowak. Mii'i ekiih​kishiikanoonaawaatc ini ihkwewan.
41014006	Ciisahs itahsh kii'ihkito: "Poonimihk! Aaniihshwiin wenci​mikoshkaasomek? kehcionishihshininik kaakiih​tootawitc," okii'inaa'.
41014007	"Mooshak ayaawak o'omaa kaashi​ayaayek iki ketimaakisiwaatc, piko ahpii ciminohcike'ekwaapan inentamek. Niin itahsh kaawiin pishihshik kika-ayaawihsiim.
41014008	Kii'ishihcike hsa wa'a ihkwe 'iwe minihk eshi​kashkihtootc. Kiishaac okiih​siikinaan i'i minaakwa'on i'imaa niiyawink ewii​na'ahsikooyaan.
41014009	Tepwe kiwiintamawininim: Aanti ko keshi​tipaatocikaatek i'i minwaacimowin misiwehkamik, kaye o'o kaakii'ishihciketc tatashimaa wa'a ihkwe cimaamihkoomintc," kii'ihkito.
41014010	Miitahsh kaa'ishi​maacaatc a'a peshik iki kaakii'mitaahshiniishiwaatc kihkino'amawaakanak, Cootahs Iskeriyat (Judas Iscariot) kaaishinihkaasotc, ekii'ishaatc i'i Coowak oKihcianami'ewikimaamiwaa', ekii'awi​kanoonaatc: "Kika​kihkinowinininim i'imaa keshi​kaahcitinek a'a Ciisahs," ekii'inaatc.
41014011	Wiinke tahsh kii'minwentamook iki Kihcianami'ewikimaak, ekii'inahshotamawaawaatc shooniyaan citipa'amawaawaatc ini Cootahsan. Miitahsh kaa'ishi​antone'ank a'a Cootahs aaniin keshi​kaahcitinimintc ini Ciisahsoon.
41014012	Maawac itahsh iko nihtam ehkiishikahk e'maatahkamikahk wiihkwantiwin mii'i ahpii e'maaciiamontc pahkweshikan ekaa e'ompisikaniwihsik, kaye mii'i ahpii kaaishi​nihsintwaa maanahcaanihshensak kaawii'amontwaa ehPimaaci'ikoowi​Wiihkwantinaaniwank, mii'i ahpii Ciisahs okiih​kakwecimikoo' okihkino'amawaakana': "Aaniinti tahsh eshi​antawentaman ci-ishi​oshiihtamaakooyan ketashiwiihsiniyan ehPimaaci'ikoowi​Wiihkwantink?" okii'ikoo'.
41014013	Miitahsh kaa'ishi​anoonaatc niishin okihkino'amawaakana' e'inaatc: "Ishaak ootenaank, kikamekwaashkawaawaa inini ekii'naata'ipiitc otahtoopaan. Mii 'awe piminisha'ohk.
41014014	Aanti tahsh iko keishi​piintiketc a'a inini, mii'imaa ishi​kakwecimihk a'a kaatipentank waahkaa'ikan: 'Okihkino'amaake ihkito: "Aanti eyaak taawin ketashiwiihsiniyaank ninkihkino'amawaakanak ehPimaaci'ikoowi​Wiihkwantink" kitik,' mii'iwe inihk.
41014015	Kika​waapanta'ikowaa tahsh i'imaa ishpimink e'mihcaak pahkehcikan aasha ehtashi​waweshihcikaatenik kaye kahkina kekoon ehkwayaantahtek. Mii'imaa ishi​oshiihtaak ciwiihsiniyank," okii'inaa'.
41014016	Miitahsh kaa'ishi​maacaawaatc ekii'ishi​takohshinowaatc ootenaank. Mayaa tahsh okii'ishi​mihkaanaawaa 'iwe kaa'ishi​wiintamaakowaatc Ciisahsoon. Miitahsh kaa'ishi​oshiihtaawaatc ciwiihsiniwaatc ehPimaaci'ikoowi​Wiihkwantink.
41014017	Ahpii tahsh wenaakohshininik okiihpi​wiicitakohshinoomaa' Ciisahs i'i mitaahswahshiniishin okihkino'amawaakana'.
41014018	Mekwaa tahsh e'ohpimehshinowiihsiniwaatc, okii'inaa' Ciisahs: "Pisintamohk o'o: peshik a'a ninka​ishihcike'ik kiinawaa kaawiiciwiihsiniiminakook citahkonikooyaan," kii'ihkito.
41014019	Miitahsh kaa'ishi​mikoshkaatentaminitc kahkina, ekii'onci​kakwecimaawaatc pepeshik e'inaawaatc: "Kaa maawiin niin, ina?" okii'ikoo'.
41014020	Okii'nahkwehtawaa' itahsh a'a Ciisahs: "Peshik kiinawaa kaamitaahswahshiniishiyek, peshik kaakintaanaatc opahkweshikaniman e'wiitoohpamitc, mii'awe keishihcike'itc.
41014021	Niin Inini oKosihsan, tepwe nintawinip taapishkoo kaaishipii'ikaatenik Kishemanitoo otihkitowin, e'inaacimikooyaan. Kakwaanihsakahkamik itahsh a'a inini keishihcike'itc! Nawaciko taaonishihshin ekaa wiihkaa cikii'nihtaawikihsikopanen a'a inini," okii'inaa'.
41014022	Mekwaahsh e'wiihsiniwaatc okii'otaahpinaan Ciisahs ini pahkweshikanan, ekii'nanaahkomotc, ekiih​pahpahkwepinaatc, e'ishi​maamiinaatc okihkino'amawaakana', e'inaatc: "Otaahpinihk. Miihsa 'owe niiyaw," kii'ihkito.
41014023	Miitahsh kaa'ishi​otaahpinank minihkwaakan, e'nanaahkomotc. Miitahsh kaa'ishi​miinaatc. Kahkina kii'onci​minihkwewa'.
41014024	Miitahsh e'ihkitotc: "Miihsa 'owe nimiskwiim, kaawii'oncikawik ahpii nipohtamawakwaa niipiwa' awiyak. Mii 'owe cikihtahtek i'i ahshotamaatiwin kaamiinaatc Kishemanitoo i'i pemaatisinitc.
41014025	Weweni pisintamohk o'o: Kaawiin keyaapi nanaash ninka​minihkwaatansiin shoominaapo, paanimaa weti ehkiishikahk ciminihkwaatamaan i'i oshkishoominaapo, weti ahpii kii​kiishi​oshihsitootc Kishemanitoo oTipencikewin," kii'ihkito.
41014026	Miitahsh kaa'ishkwaa​nanaahkomiwewi nikamowaatc kii'maacaawak weti pihkwatinaank Aalip (Olive) Kihtikaanaahtikohkaank e'ishinihkaatek.
41014027	Miitahsh kaa'inaatc Ciisahs okihkino'amawaakana': "Kahkina kikanakashim. Mii'i aaniihsh eshipii'ikaatenik Kishemanitoo otihkitowin: 'Kishemanitoo oka​nihsaan ini okanawimaanahcaanihshiwen, miitahsh iki maanahcaanihshak kahkina keishi​ohswepa'iwewaatc,' ihkitoomakan.
41014028	Paanimaa tahsh Kishemanitoo kiihkiiwepimaatisi'itc, kika-awi​pii'ininim Kaalaliiwi ahkiink (Galilee)," kii'ihkito.
41014029	Okiih​kanoonikoon itahsh Piitaroon (Peter): "Kahkina awiyak aana nakanihkwaa, kaawiin keniin i'i nintaa​ishihcikehsii," okii'ikoon.
41014030	Ciisahs itahsh okii'inaan: "Weweni maamihkawin! Noonkom kaatipihkahk, cipwaa ahkawaapanwetc niishwaa (2) a'a naapepaahka'aahkwaan, 'Kaawiin ninkihkenimaahsii,' nihswaa (3) kikaish," okii'inaan.
41014031	Nawac miinawaa enikohk kii'ishi​nahkwehtam a'a Piitar: "Mihsawaa aana wiicinipoominaan, kaawiin wiihkaa niin nintaa​ihkitohsii ekaa cikihkenimihsinowaan!" okii'inaan. Miihsa ko peshikwan kahkina kaa'ayihkitowaatc iki kihkino'amawaakanak.
41014032	Kii'ani​takoshinook itahsh i'imaa ayaawinink, Kehsemani (Gethsemane) e'ishinihkaatenik. Miitahsh kaa'inaatc Ciisahs okihkino'amawaakana': "O'omaa nanamatapik mekwaa anami'aayaan," okii'inaa'.
41014033	Okii'wiiciiwaa' itahsh Piitaroon (Peter), Ciimisan (James), Cwaanan (John). Miitahsh kiihkihcikohtaacihse a'a Ciisahs, e'ahpiihci​mikoshkaatentank.
41014034	Shikwa 'owe okii'inaa': "Aasha taapishkoo e'nihsikoyaan i'i nimaanentamowin," okii'inaa'. "O'omaa ayaak, ahshawaapik," okii'inaa'.
41014035	Pankii ko awahsweti kii'ani-ishaa Ciisahs. Kii'animihkopani'o mihtahkamik ekii'anami'aatc, ehpakohsenimotc, kiishpin ishihsekipan, ampehsh cipakitinaahsiwintc i'imaa ci-ishaatc kakwaatakihtoowinink kaawii'ocihcihsenik.
41014036	"Aapa (Abba), ninTete!" kii'ihkito. "Kahkina kekoon kikashkihtoon. Ampehsh inkoci cionci​otaahpinamawiyan o'o minihkwaakan ekaa cionci​minihkwehsiwaan! Niin itahsh kaamihsawentamaan kaawiin taishiwepahsinoon. Kiin ihsa kaa-antawenimiyan, taishiwepan," kii'ihkito.
41014037	Miitahsh okiih​pikiiwenotawaa' Ciisahs i'i nihsin (3) okihkino'amawaakana'. Okii'waapamaa' e'nipaanitc. Okii'inaan itahsh Piitaroon: "Saaiman (Simon), kinipaa na? Kaawiin ina kikiih​kashkihtoohsiin peshikotipa'ikan ehta cishiipinkwahshiyan?" okii'inaan.
41014038	"Ahshawaapik," okii'inaa'. "Anami'aak ekaa ciani​kakweci'ikoohsiwek. Aanawii'mashkawentamek, kaawiin teahpiihciimakahsinoonan kiwiiyawiwaan," okii'inaa'.
41014039	Miinawaa kii'ishaa Ciisahs kaakiih​tashianami'aatc, peshikwan ekii'ihkitotc.
41014040	Miitahsh miinawaa ehpikiiwetc okii'waapamaa' e'nipaanitc, ekiih​kawinkwahshinitc. Okiih​kwiinawi-ikoo' itahsh.
41014041	Miitahsh nihswaa (3) ekiihpi​kanoonaatc okihkino'amawaakana': "Keyaapi na kinipaam? Kitanwehshinim inahsh? Mii kishke minihk nipaak! Mii aasha e'ocihcihsek! Na! Aasha niin Inini oKosihsan nimpakitinikoowis citahkoniwaatc omacitootamook," okii'inaa'.
41014042	"Haw pasikwiik, ishaataa! Na 'aweti! Aasha takohshin a'a kaakihkinowinaatc i'i ketahkonimitc!" kii'ihkito.
41014043	Miitahsh mekwaa ehkakitotc Ciisahs, kiihpitakohshin a'a Cootahs (Judas), mii 'awe peshik iki mitaahshiniishin kihkino'amawaakanak. Kiihpi​kiki​takohshin niipiwa' awiya' ekiih​kikoohkomaanenitc. Miihsa weti kaahpionci​maacinisha'okowaatc i'i Kihcianami'ewikimaa' kaye kaakihkino'amaakenitc Onahshowewin kaye Coowa' oniikaanisiimini.
41014044	A'awe tahsh Cootahs, mii 'awe kaakiihpi-ishiwinaatc i'i ketahkonaanitc Ciisahsoon, okiih​kiishaaci​kihkino'amawaa': "Mii 'awe keociimak otihtinaahkek, weweni maaciinaahkek," okii'inaapanii' 'awe Cootahs iniweniwa' kaawiiciiwikotc.
41014045	Miitahsh piciinak iko e'otihtank i'i ayaawin opikanoonaan Ciisahsoon: "Okihkino'amaake!" otinaan, e'ociimaatc.
41014046	Miitahsh okiih​tepipinaawaan Ciisahsoon, ekii'mamaancikonaawaatc.
41014047	Peshik itahsh a'a kaaciikikaapawiwaatc okiih​kihcikopitoon pashipa'ikewihkomaan ekiih​pahkihte'waatc ini otanohkii'aakanini ini Maawac Kihcianami'ewikimaan, ekii'mashihtawakewepa'waatc.
41014048	Ciisahs itahsh okiih​kanoonaa' iniweniwa' kaatahkonikotc: "Kipi​kaahcitinim ina taapishkoo kimoocishkiiwinini ehtinowiwaanen, ehkikisiyek kihcimoohkomaanan kaye pakamaakanan?
41014049	Tahsokiishik kikii'wiiciiwininim i'imaa Kihcianami'ewikamikonk ekiih​kihkino'amaakeyaan. Kaawiinhsh wiihkaa kikiih​tahkonihsiim. Miitahsh iko 'i ciocihcihsek i'i kaaishipii'ikaatenik Kishemanitoo Otihkitowin," okii'inaa'.
41014050	Miitahsh kahkina kii'maaciipa'iwewa' okihkino'amawaakana', ekii'nakanikotc.
41014051	Peshik itahsh okiih​piminisha'waan Ciisahsoon oshki-inini, waapishkiikin ehta ekiih​kashkiikiitc. Okii'otihtinikoo' i'i ininiwa' ewiih​kakwe​tahkonikotc.
41014052	Miitahsh kaa'ishi​nakacipahtwaatc oshki-inini i'i waapishkiikin, ekii'maaciipa'iwetc kekoon ekiihkikishkansik.
41014053	Miitahsh eni-ishiwinintc Ciisahs weti e'ayaanitc ini kaaniikaanentaakosinitc Kihcianami'ewikimaan. I'imaa tahsh aasha kii'maawaci'itiwak iki Kihcianami'ewikimaak, kaye Coowak oniikaanisiimiwaa', kaye iki kaakihkino'amaakewaatc Onahshowewin.
41014054	Ahpii tahsh kaahpimiwinimintc Ciisahsoon, a'a Piitar (Peter) kii'ani​mihciayoonsaapi, piinihsh i'imaa owaahkaa'ikaniniink ini Maawac Kihcianami'ewikimaan, akwaciink i'imaa kaashi​wiimpihcikaatenik ekii'ishi​piintiketc. Mii'imaa kaa'ishi​wiitapimaatc i'i kanawencikewishimaakanihsha' ekii'onci​awansotc ciikishkote.
41014055	Weti tahsh piintik iki Kihcianami'ewikimaak kaye kahkina iki onahshowewininiwak okii'nanaantaontinaanaawaa keishi​maanaahkonaawaahpan ini Ciisahsoon keonci​nihsaawaatc. Kiihkwiinawi​ontinikewak itahsh.
41014056	Aaniihsh niipiwa' awiyak okiih​kakiinawishki-inwe'aawaan Ciisahsoon, kaawiin itahsh peshikwan kii'inaacimohsiiwak.
41014057	Aanint itahsh kiihpipasikwiiwak ekiih​kakiinawishkiwaatc e'ishi​tipaacimaawaatc Ciisahsoon e'inaawaatc:
41014058	"Ninkii'noontawaanaan e'ihkitotc: 'Ninka​piikopitoon o'o Kishemanitoo kaashi​anami'ehtawintc ininiink kaakii'onci​oshihcikaatenik. Kiinihsokiishikwakaak (3) itahsh ninka​kiishi​oshihtoon peshik mehci​oshihcikaatehsinok,' kii'ihkito," okii'inaawaan.
41014059	O'o hsa wiin kaawiin peshikwan kii'ihkitohsiiwak kewiinawaa.
41014060	Miitahsh kaa'ishi​pasikwiitc a'a Maawac Kihcianami'ewikimaa. Naawaya'ii kii'niipawi ekiih​kanoonaatc ini Ciisahsoon: "Kaawiin ina kekoon kiwii'ishi​nahkwehtansii kaaishi​macaacimihkwaa?" okii'inaan.
41014061	Ciisahs itahsh kaawiin awaac kekoon kii'ihkitohsii. Kaawiin kii'nahkwehtansii. Miinawaa tahsh a'a Maawac Kihcianami'ewikimaa okiih​kakwecimaan ekii'inaatc: "Kiin ina 'awe Kishemanitoo kaa'onaapamaatc cipimaaci'iwenitc? Kiin ina oKosihsan a'a Kishemanitoo kaaishpentaakositc?" okii'inaan.
41014062	Ciisahs itahsh okii'inaan: "Mii 'awe nintinow. Niin Inini oKosihsan kikawaapamim ciokimaawapiyaan okihcinihkink inahke a'a kaaMaamawiMashkawentaakositc. Mekwe wahkwiink ninka​pinaakos kiishikonk," kii'ihkito.
41014063	Miitahsh eshi​taashkipitootc okikishkikanan a'a Maawac Kihcianami'ewikimaa e'nishkaatisitc, e'ihkitotc: "Awenen awahshime kekii'ihkitohpan?
41014064	Aasha kikii'noontaanaawaa ekii'macikiishwaanaatc Kishemanitoon. Aaniihsh kiinawaa enentamek?" okii'inaa'. Miitahsh kahkina kaa'ishi​paahtaayaahkonaawaatc ini Ciisahsoon, e'inaawaatc ehkashkihtamaasonitc nipowin.
41014065	Shikwa aanint okii'maacii​sasiihkwaanaawaan ini Ciisahsoon. Shikwahsh ekiih​kipwaapahpinaawaatc, okiih​pahpahkihte'waawaan. "Kiin okihkentamaa!" okii'inaawaan. "Wiinsh awenen kaapahkihte'ohk!" okii'inaawaan. Shikwa iki kaye kanawencikewi​shimaakanihshak okiih​pahpahsiinkwekanaamaawaan.
41014066	Piitar (Peter) itahsh i'imaa niihsaya'ii kii'ayaa akwaciink i'imaa kaashi​wiimpihcikaatenik i'i waahkaa'ikan. Okii'mayaashkaakoon itahsh peshik oshkiniikihkwen, miiwanini peshik otanohkii'aakanan a'a Maawac Kihcianami'ewikimaa.
41014067	Miitahsh e'waapamikotc e'awansotc, okiih​kanawaapamikoon: "Kaye kiin iitok kikii'wiiciiwaa 'awe Ciisahs, 'awe Naasaritiiwinini (Nazarene)," okii'ikoon ini oshkiniikihkwen.
41014068	Miitahsh kaa'ishi​aanwehtank a'a Piitar: "Aaniin ehkitoyan? Kaawiin ninkihkentansiin," okii'inaan. "Kaawiin kinihsitohtawihsinoon i'i kaaihkitoyan," okii'inaan ini oshkiniikihkwen. Miihsh eni-ishi​saaka'ank i'imaa nahsawaya'ii kaani​onci​saakitamok.
41014069	Miitahsh i'imaa miinawaa kaa'ishi​waapamikotc ono anohkii'aakanihkwen, shikwa miinawaa ekiih​kanoonaanitc iniweniwa' i'imaa kaawiicikaapawiihtawaanitc: "Mii wa'a peshik kaawiiciiwaawaatc," kii'ihkitowan.
41014070	Miinawaa tahsh kii'aanwehtam a'a Piitar. Naakeyihsh miinawaa okii'ikoo' iniweniwa' kaawiicikaapawiihtaakotc: "Tepwe ohsha kiin peshik kitaaw! Kaalaliiwi ahkiink (Galilee) kekiin kitooncii!" okii'ikoo'.
41014071	Miitahsh kaa'ishi​mashkawikiishwetc a'a Piitar: "Maano kekoon Kishemanitoo ninka​tootaak kiishpin tepwehsiwaan! Kaawiin ninkihkenimaahsii wa'a inini kaatashimek!" okii'inaa'.
41014072	Miitahsh i'i shemaak kii'noontaakosi miinawaa a'a naapepaahka'aahkwaan. Miitahsh kaa'ishi​maamihkawihsetc Piitar i'i kaakii'ikohpan Ciisahsoon: "Cipwaa noontaakositc a'a naapepaahka'aahkwaan niishwaa (2), aasha nihswaa (3) ciaanwehtaman cikihkenimiyan," ekii'ikotc. Miitahsh kaa'ishi​moohkwentank kaa'ani-ishi​kihcimawitc.
41015001	Piciinak itahsh ehpimoohka'aminitc, ehpapaashiink, kii'maawaci'itiwak iki Kihcianami'ewikimaak, iki kaye kaaniikaanakinsowaatc Coowak, kaye kaakihkino'amaakewaatc Onahshowewin, kahkina kaye kaanihtaa​onaahkonikewaatc, mincikahkina ekii'naanaakasowewaatc. Miitahsh kaa'ishi​mamaancikwahpinaawaatc Ciisahsoon, inkoci e'ishiwinaawaatc e'miinaawaatc ini Paailatan (Pilate).
41015002	Miitahsh eshi​kakwecimaatc a'a Paailat ini Ciisahsoon: "Kiin ina iki Coowak okihciokimaamiwaan?" okii'inaan. Ciisahs okii'ishi​nahkwehtawaan: "Mii'iwe ehkitoyan," okii'inaan.
41015003	Iki tahsh Kihcianami'ewikimaak niipiwa' kekoonini okakwecimaawaan ini Ciisahsoon.
41015004	Miinawaa tahsh kii'onci​kakwetwe a'a Paailat: "Kaawiin ina kekoon kiwii'ishi​nahkwehtansii? Inashke minihk eshi​anaamimikooyan!" okii'inaan.
41015005	Keyaapi tahsh Ciisahs kaawiin kekoon kii'nahkwehtansii. Maamahkaac okii'onci-inenimikoon ini Paailatan.
41015006	Tahsink itahsh e'ishi​ciikahkamikisinaaniwank Pimaaci'ikoowi​Wiihkwantiwin, kii'nihtaa​ishihcike a'a Paailat (Pilate), ekiih​pakitinaatc peshik awiyan kaakipa'omintc, awenenan iko mehsawenimaanitc i'i Coowa'.
41015007	I'i ahpii kiihkipaahkwa'ikaniwi a'a peshik inini, Paraapahs (Barabbas) e'ishinihkaasotc. Okiih​takokipa'okoomaa' kotak awiya' kaakii'nihshiwenitc ekii'miikaanaanitc ini wekimaawaatisinitc, ekii'nihshiwanaatahkamikisiwaatc.
41015008	Miitahsh kaahpi-ishi​maawaci-ishaawaatc niipiwa' awiyak i'imaa Paailatan owaahkaa'ikaniniink, e'maaciikakwecimaawaatc: "Ishihcike'ihshinaam taapishkoo mooshak eshihcike'iyaank o'o ahpii!" kii'ihkitowak.
41015009	Miitahsh kaa'ishi​nahkwehtawaatc a'a Paailat: "Kika​pakitinamawininim ina ini Coowak okihciokimaamiwaan?" okii'inaa'.
41015010	Aaniihsh Paailat wiinke okiih​kihkenimaa' i'i Kihcianami'ewikimaa' e'ontenimaanitc ini Ciisahsoon, mii'iwe kaa'onci-ishiwitamaakotc. Aaniihsh kahkina awiya okii'minohtawaawaan Ciisahsoon.
41015011	Iki tahsh Kihcianami'ewikimaak okiih​kakaansomaawaa' i'i kaaohkwenonitc cikakwe​tepimaanitc ini Paailatan, meshkwac cipakitinamawintwaa ini Paraapahsan.
41015012	Miitahsh miinawaa kaa'ishi​kanoonaatc a'a Paailat i'i kaaohkwenonitc: "Aaniin tahsh enentamek ci-ishihcike'ak a'awe kaainek okihciokimaamiwaan iki Coowak?"
41015013	Miitahsh kaa'ishi​nahkweshaakowewaatc: "Saka'o aashiteyaahtikonk!"
41015014	Kii'ishi​nahkwehtam itahsh Paailat: "Aaniin itahsh? Aaniihsh kaa'ishi​macihciketc?" okii'inaa'. Nawac itahsh awahshime kiihkihcishaahshaakowewak, "Saka'o aashiteyaahtikonk!" e'ihkitowaatc.
41015015	Miitahsh i'i kaa'ishi​pakitinaatc a'a Paailat ini Paraapahsan, e'inentank ciminwentaminitc i'i kaaohkwenonitc. Miitahsh kaa'ishi​anoohkiitc cipahshanshe'omintc ini Ciisahsoon. Shikwa okiih​pakitinamawaa' shimaakanihsha' cisaka'waanitc aashiteyaahtikonk.
41015016	Iki tahsh shimaakanihshak okii'ishiwinaawaan ini Ciisahsoon i'imaa piintikamik, mii'imaa kihcionahshowewinini kaaishitaatc, Pariihtwaariyam (Praetorium) kaaishinihkaatek ekii'antomaawaatc i'i enikohkwenonitc shimaakanihsha'.
41015017	Miitahsh ekiih​kiicihkonaye'aawaatc ini Ciisahsoon, kaa'ishi​pihsihkamo'aawaatc i'i kaamahkatemiskwekaninik kashkiikiiwin. Shikwa okii'ahpihkaanaawaa' e'oshihtoowaatc okaawiminakashii' wiiwahkwaan, ekiih​pihsihkamo'aawaatc.
41015018	Miitahsh kaa'ishi​anamihkawaawaatc e'inaawaatc: "Pooshoo kiin kehciokimaahkantawatwaa Coowak!" okii'inaawaan.
41015019	Miitahsh kaa'ishi​pahpahkihte'waawaatc i'imaa ohtikwaaniniink i'i wiihsikop, kaye ehsasiihkwaanaawaatc kaye e'ociciinkwanapiihtawaawaatc, e'nanaawakiihtawaawaatc kaye.
41015020	Miitahsh kaa'ishkwaa​nihshipaahpinotawaawaatc okiih​kiicihkonaye'aawaan i'i kaamahkatemiskwekaninik kashkiikiiwin, miinawaa wiin iko okikishkikanini ekiih​pihsihkamo'aawaatc. Miitahsh kaa'ishi​maaciinaawaatc ekii'anta-akosaka'waawaatc aashiteyaahtikonk.
41015021	Kiihpimiayaa tahsh peshik inini mekwaa ehpimahkamikaninik, Saaiman (Simon) e'ishinihkaasotc, i'imaa Saairiiniink (Cyrene) kaakii'onciitc. Mii'awe kaaokosihsitc Aalikihsaantaroon (Alexander) kaye Oroohpahsan (Rufus). I'imaa ohpimeaya'ii kiihpionci​takohshin ewii​anicehkishkank ootena. Mii'awe kaa'ishi​koonkonikotc shimaakanihsha' cipimiwitamawaatc Ciisahsoon otaashiteyaahtikomini.
41015022	Miitahsh weti kaa'ishiwinintc Ciisahs i'imaa eshi​pihkwatinaanik Kaalkahtaa (Golgotha) e'ishinihkaatenik, mii'iwe ehkitonk Ohtikwaanikekanihkaank.
41015023	Otaanakiiwii'mina'aawaan i'i shoominaapo ekii'waninaweyaakaminikaatenik kekoon ekaa keonci​nihsitosihsinik, mar (myrrh) e'ishinihkaatenik. Kaawiin itahsh kiiwii'minihkwehsii.
41015024	Miitahsh ekiih​kiicihkonayepinaawaatc kaa'ishi​akosaka'waawaatc aashiteyaahtikonk. Miitahsh kaa'ishi​ahpakicikewaatc keonci​kihkentamowaatc wekonen i'i kikishkikan keotaahpinamowaatc entahsopeshikowaatc. Mii'i nahke kaa'ishi​nenaawa'oonitiwaatc okikishkikanini.
41015025	Kiihshaankahso​tipa'ikaneyaani ehkishepaawakaninik, mii'i ahpii kaakii'akosaka'waawaatc.
41015026	Shikwa kii'oshipii'ikaate kihkinawaacihtamaakewin, wekonen kaaonci​akosaka'ontc a'a Ciisahs. "Mii wa'a Coowak okihciokimaamiwaan," kii'ihkitoomakan.
41015027	Shikwa niishin (2) omahkantweshkak kewiinawaa kii'akosaka'ikaasowak, keyaapi e'niishinitc aashiteyaahtikoo', peshik i'imaa okihcinihkiniink inahke, peshik itahsh kaye onamantinihkiniink inahke eshi'akoocininitc Ciisahsoon.
41015028	[Mii 'i wiinke ekii'ishihsenik i'i kaakiih​kiishaacipii'ikaatenik Kishemanitoo otihkitowin: "Kiihtakwakimaa iniweniwa' kaapiikonaminitc inaahkonikewin," kii'ihkitoomakanini.]
41015029	Miitahsh iki kaamayaashkawaawaatc okii'nihshipaahpi'aawaan ekii'nanaamihkweniwaatc e'inaawaatc: "Yohoo! Kiwiih​piikopitoonaapan iitok i'i Kishemanitoo kaashi​anami'ehtawintc, miinawaa kiinihsokiishikwakaak ewiih​kiiwe​oshihtooyampan!
41015030	Kiin pimaaci'itison! Piniihsaantawen i'imaa aashiteyaahtikonk!" kii'ihkitowak e'ishi​miihkinsomaawaatc.
41015031	Shikwa peshikwan iki Kihcianami'ewikimaak, iki kaye kaakihkino'amaakewaatc onahshowewin okiih​paahpi'aawaan Ciisahsoon e'itiwaatc: "Pahkaan awiya' okiih​pimaaci'aa'. Wiin itahsh kaawiin okashkihtoohsiin cipimaaci'itisotc!
41015032	Mii 'awe kaaitisotc Kishemanitoo kaa'onenimaatc cipimaaci'iwenitc e'aawitc, kaye kekihciokimaahkantawaatc Isriyalininiwa' (Israel). Taka cikii'onci​niihsaantawetc i'imaa aashiteyaahtikonk, kikatepwehtawaanaan e'aawitc, waapantamowank!" kii'itiwak. Iki kaye niishin ininiwak kaakii'wiici​akosaka'okoomaawaatc Ciisahsoon, kaye wiinawaa peshikwan okii'ishi​kakaansomaawaan.
41015033	Miitahsh e'aapihta​kiishikahk kii'maacii​kashkiitipihkan misiwe ahkiink, piinihsh e'nihsotipa'ikaneyaak.
41015034	E'nihsotipa'ikaneyaak itahsh kiihkishiiwe a'a Ciisahs: "Ilooi! Ilooi! Lamaa sapaahtanii?" kii'ihkito. Mii'i ehkitonk: "NiManitoom! NiManitoom! Aaniin tahsh kaaonci​nakashiyan?"
41015035	Miitahsh kaa'ihkitowaatc aanint i'imaa kaaciikikaapawiwaatc: "Ina tahsh, onantwewemaan Ilaaicawan (Elijah)!"
41015036	Miitahsh peshik inini kaa'ishi​piicipahtwaatc iska'ipaan ekiih​kintaapiikinank shoominaapoonk, ekii'niimaahkwa'ank mihtikoonhsink, ekii'inaahkwa'amawaatc otooniniink ini Ciisahsoon ewii​mina'aatc, e'ihkitotc: "Taka cipiniihsinikotc ini Ilaaicawan!"
41015037	Ciisahs itahsh kiihkihcikishiiwe. Miitahsh kaa'ishi​poonipimaatisitc.
41015038	Miitahsh i'i ahpii weti Kihcianami'ewikamikonk kaa'ishi​taashkiikihsek kaakihpakaak aakawekinikan i'imaa piintik kaa-akootek Kishemanitoo owaahkaa'ikaniink. Ishpimink inahke kiihpionci​maacii​taashkiikihse piinihsh weti naashaya'ii.
41015039	I'imaa tahsh pehsho aashiteyaahtikonk kaakii'niipawitc okimaawishimaakanihsh kaainaahsamikaapawiihtawaatc ini Ciisahsoon, ahpii e'waapamaatc eshi​poonipimaatisinitc, kii'ihkito: "Tepwe iinsan wa'a inini Kishemanitoon okii'oKosihsimikoon!" kii'ihkito.
41015040	Shikwa kii'ayaawak ihkwewak i'imaa ehkotepinaakwaninik ekii'onsaapiwaatc. Mekweya'ii ko kii'ayaawak oko nihsin (3) Saloomi (Salome), shikwa Meri (Mary) mii'awe Maakatala (Magdala) ootenawenhsink kaakii'onciitc, shikwa kotak a'a miinawaa peshik Meri mii'awe okosihsa' kaaishinihkaasonitc Coosihs (Joses) kaye Ciimis (James) ohshiimenshimaa.
41015041	Miiwakoko ihkwewak kaakiih​piminisha'waawaatc ini Ciisahsoon Kaalaliiwi ahkiink (Galilee) mekwaa i'imaa ekii'ayaanitc, ekiih​papaapami'aawaatc. Shikwa keyaapi niipiwa' kii'ayaawak ihkwewak kaakiihpi​wiici​takohshinoomaawaatc ini Ciisahsoon i'imaa Ceroosalamink (Jerusalem).
41015042	Aasha kii'ani​onaakohshin, ekaa mahshi ehpankihshimohsik ekiih​pahkweshikanikiishikahk. Mii'i ahpii ekii'waweshiihtaawaatc Coowak cipwaa Anwepiiwi​kiishikaninik.
41015043	Kii'ayaa tahsh peshik ehkihci-inentaakositc onahshowewinini, Coosap (Joseph) kaaishinihkaasotc, ekii'onciitc ootenawenhsink Eramahtiiya (Arimathea) e'ishinihkaatenik. Kewiin okii'ahshawaapantaan Kishemanitoon cioshihsitoonitc otipencikewinini. Kiihsoonkite'e Coosap ekii'ishaatc Paailatan (Pilate), ekiih​kakwecimaatc i'i Ciisahsoon wiiyawini cina'inank.
41015044	Kiihkoshkwentam itahsh a'a Paailat aasha e'niponitc ini Ciisahsoon e'wiintamawintc. Shikwa kii'anoohkii cipinaasihkaakotc ini okimaawishimaakanihshan. Miitahsh ehkakwecimaatc: "Aasha na kinwesh kaakiinipotc Ciisahs?" okii'inaan.
41015045	"Eha', aasha kii'nipo," okii'ikoon. Miitahsh kaa'ishi​kanoonaatc a'a Paailat ini Coosapoon: "Haw kikana'inaan i'i miiyaw," okii'inaan.
41015046	Miitahsh kaa'awi-ishi​ataawetc Coosap i'i waapishkiikin. Miitahsh kaa'ishi​onci​pina'ank i'i wiiyawini Ciisahsoon kaakii'ishi​akootenik aashiteyaahtikonk, shikwa ekiih​titipeyiikinank waapishkiikinonk. Miitahsh kaa'ishi​na'inank i'imaa na'initiiwikamikonk kaa'ishi​wiimpaapihka'ikaatenik. Miitahsh kaa'ishitihtipinaatc ini kihciahsiniin kaakipa'ikaakaaniwinitc i'imaa eshi-ishkwaantemiwaninik na'initiiwikamik.
41015047	Shikwa kaye kii'ayaawak Meri Maakatalawihkwe (Mary Magdalene) kaye a'a kotak Meri (Mary) kaaokosihsitc Coosihsan (Joses). Okii'waapantaanaawaa eshi​pimihshimimintc ini Ciisahsoon.
41016001	Kaa'ishkwaahsenik itahsh kaakii'Anwepiiwi​kiishikaninik mii'i ahpii kaa'ishaawaatc Meri Maakatalawihkwe (Mary Magdalene), kaye Meri (Mary) Ciimis (James) omaamaan, kaye Saloomi (Salome), ekii'awi​ataawewaatc ini minaakwa'onan ewiiawi​minaakwa'amawaawaatc Ciisahsoon wiiyawini.
41016002	Miitahsh weyaapaninik e'anami'ekiishikaninik, piciinak iko ehpimoohka'aminitc ehkishepaawakaninik, kii'ishaawak iki ihkwewak i'imaa na'initiiwikamikonk.
41016003	Kii'ani​kakwecintiwak itahsh: "Awenehsh inkoci keshi​tihtipinamawinank ini ahsiniin kaakipihshininitc na'initiiwikamikonk?" kii'itiwak.
41016004	Aaniihsh wiinke kii'mihcaapihkisiwan. Ahpii tahsh weti e'inaapiwaatc, okiih​tepaapamaawaan aasha inkoci ekii'matwe​apinitc.
41016005	Miitahsh ehpiintikewaatc okii'waapamaawaan oshki-ininiwan i'imaa nahke okihcinihkiwaank e'namatapinitc, ehkinwaapiika'ashenitc e'waapishki'onitc. Wiinke kiihsekisiwak.
41016006	Okiih​kanoonikowaan itahsh: "Keko sekisihkek. Kipi​antawaapamaawaa 'awe Ciisahs Naasaritink (Nazareth) kaaonciitc, aashiteyaahtikonk kaakii'ishi​akosaka'ontipan. Aasha kiihkiiwepimaatisi! Kaawiin awiya o'omaa ayaahsii. Inashke tahsh o'omaa kaakii'ishi​pimihshimintipan!
41016007	Ani​maacaak itahsh, awi​wiintamawihkook i'i okihkino'amawaakana' kaye wiin Piitar (Peter). Mii 'owe inihkook, e'niikaani-ishaatc Ciisahs weti Kaalaliiwi ahkiink (Galilee), keni-ishaayek. Mii weti keishi​waapamek taapishkoo kaa'ininekipan," okii'ikowaan ini oshki-ininiwan.
41016008	Miitahsh kaa'ishi​saaka'amowaatc na'initiiwikamikonk, ekii'maaciipa'iwewaatc ekii'nininkihsewaatc ekiih​kihcisekisiwaatc. Kaawiin awiya kekoon okii'inaahsiwaawaan kaa-ahpiihci​sekisiwaatc.
41016009	[Ahpii tahsh a'a Ciisahs kaahkiiwepimaatisitc wiipa kikishep e'anami'ekiishikaninik, nihtam okii'naakosiihkantawaan Meri Maakatalawihkwen (Mary Magdalene), miiwan iniweniwan niishwaahso (7) kaakiih​saakicinisha'amawaatc maciahcaahkwa'.
41016010	Wiin a'a ihkwe okii'awi​kanoonaa' i'i Ciisahs kaakii'nihtaawiiciiwaatc, mekwaa ehtanatemonitc e'mawinitc. Okii'wiintamawaa' o'owe kaa'ishiwepaninik.
41016011	Ahpii tahsh kaa'noontamowaatc ehpimaatisinitc Ciisahsoon kaye ekii'waapamikonitc Meriin (Mary), kaawiin kiihtepwehtansiiwak.
41016012	Paanimaa tahsh naake kii'ani-ishaawa' niishin Ciisahs okihkino'amawaakana', ohpimeya'ii kaaishi​ootenawaninik ekii'ishaanitc. Miitahsh i'imaa ekii'naako'itisotc 'awe Ciisahs kaaishi​pimohsenitc. Pahkaan itahsh kii'ishinaakosi.
41016013	Miitahsh kaa'ishi​kiiwewaatc iki niishin kihkino'amawaakanak, ekii'awi​wiintamawaawaatc i'i kotak kihkino'amawaakana'. Kaawiin itahsh okiih​tepwehtaakohsiiwaa'.
41016014	Paanimaa miinawaa Ciisahs okii'naakosiihkantawaa' i'i mitaahshipeshik okihkino'amawaakana' mekwaa e'wiihsininitc. Okii'onci​kishiikanoonaa' i'iwe ekiih​tepweyentansinik, ehpeci​nihsitohtaminitc kaye, aaniihsh kaawiin okii'nehpici​tepwehtawaahsiini i'iweniwa' kaakii'waapamikotc kiikiiwepimaatisi'intc.
41016015	Okii'inaa' itahsh Ciisahs: "Ishaak i'imaa misiwehkamik. Wiintamawihkook kahkina pemaatisiwaatc o'o minwaacimowin.
41016016	Awenen iko ketepwehtank, kesiika'antaasotc kaye, tapimaaci'aa. Awenen itahsh iko ketepwehtansik tatipaahkonikaniwi.
41016017	Iki tahsh otepwehtamook oka​wiiciiwikonaawaan ono maamahkaacihcikewinan cikihkenimintwaa ehtepwewaatc: niin niwiinsowin ahpiwiintamowaatc oka​saakicinisha'amawaa' maciahcaahkwa' awiya', shikwa taoshki-ishikiishwewak.
41016018	Shikwa kiishpin otaahpinaawaatc kinepikoo' kaawiihsakiciihsowenitc, kaawiin inkotano oka​tootaakohsiiwaa'. Kiishpin kaye kekooniniko minihkwewaatc pehcipowaakamininik, kaawiin awaac oka​maanishkaakohsiinaawaa. Kaye saaminaawaatc otaahkosii', taminoayaawa'," kii'ihkito.
41016019	Miitahsh ahpii kaa'ishkwaa​kanoonaatc a'a Tepenciketc Ciisahs, kii'otaahpinikaniwi kihcikiishikonk, weti Kishemanitoon okihcinihkiniink inahke ekii'ishi​wiitapimaatc.
41016020	Iki tahsh kihkino'amawaakanak kii'ishi​maacaawak misiwe, e'awi​wiintamaakewaatc minwaacimowin. Shikwa okii'wiitanohkiimikowaan ini Tepencikenitc maamahkaacihcikewinan ekii'miinikowaatc citootamowaatc, ekii'ishi​kihkentamo'iwenitc ehtepwemakaninik otihkitowiniwaa.]
42001001	Kiin Tiyaahpilahs (Theophilus) kaaniikaanentaakosiyan, kitooshipii'amawin. Pipaahtiinowak ihsa kaapi​oshipii'ikewaatc ehtipaatotamowaatc onoweniwan kekoonan kaakiiayishihsekin o'omaa kaaishi​ayaayaank.
42001002	Wiinawaa ekii'ishipii'ikewaatc aaniin kaakiihpi'ishi​wiintamaakowaatc i'i kaawiintamaakenitc Kishemanitoon ehkitonitc kaakii'waapantaminitc nihtam kekoonan kiimaacihsenikin.
42001003	Kiin kehci'inentaakosiyan, keniin ohsha weweni nimpikakwe​kihkentaanan kahkina onoweniwan kaakiih​pionci​maacihsekin. Miihsh kaakii'inentamaan cioshipii'amawinaan weweni ciwiintamawinaan mayaa eshihsekin.
42001004	Miitahsh kaaonci'ishihcikeyaan kekiin cimisiwe​kihkentaman kahkina kekoonan kaakiihpi'ishi​kihkino'amaakooyan.
42001005	Mekwaa kihciokimaa Herat (Herod) kaatipentank Cootiiya (Judea) ahki, kii'ayaa peshik anami'ewikimaa Sehkaraaya (Zechariah) eshinihkaasotc. Mii 'awe kaakii'onci​tipentaakositc kaakii'ishi​anami'ewikimaawinikopanen Apaaicawan (Abijah). Wiiwaan tahsh Ilisipaht (Elizabeth) kii'ishinihkaasowan. Kewiin a'a ihkwe ekii'ontahkaanesitc kaakii'ishi​anami'ewikimaawinitc Eranan (Aaron).
42001006	Minciniish itahsh kiihkwayahkwaatisiwak enaahsamiinitc Kishemanitoon, kekoon ekii'ishi​anaamentaakosihsikwaa eshi​pimaatisiwaatc. Ekii'ishihcikewaatc kahkina eshihsininikin onahshowewinan, enaahkonikenitc kaye kaaTipencikenitc.
42001007	Kaawiin tahsh apinoonciishan cikii'ayaawaawaatc, aaniihsh wiin Ilisipahtan kaawiin okiih​kashkihtoohsiini ciayaawaanitc apinoonciishan. Minciniish itahsh kiihkihci​aya'aawiwak.
42001008	Peshikwaa tahsh ehkiishikaak Sehkaraaya kii'anami'ewanohkii Kihcianami'ewikamikonk, ekii'ishi​kiishikaninik wiin nihtam i'i ci'inanohkiitc.
42001009	I'iwe kaakii'ahpakicikewaatc e'anta​kihkencikewaatc anami'ewikimaak wiin mayaa kiimiihkohse cipiintiketc oKihcianami'ewikamikoniink kaaTipencikenitc ciminaahsiketc.
42001010	Kiipaahtiinowa' itahsh awiya' akwaciink Kihcianami'ewikamikonk enami'aanitc mekwaa eminaahsiketc.
42001011	Miitahsh kaakii'otihsikotc ekii'naakosinitc Tepencikenitc otencalimini eniipawinitc kihcinihkink inahke minaahsikan eshi​pakitinaahswaatenik.
42001012	Ahpii tahsh Sehkaraaya ewaapamaatc kiimikoshkaatentam ekiih​sekisitc.
42001013	Okii'ikoon tahsh encalan: "Sehkaraaya, keko sekisihken. Kishemanitoo ohsha kinoontaak kaaishi​pakohsenimoyan. Inahshke tahsh kiwiiw Ilisipaht kikanihtaawikihtamaak ciokosihsiyan. Cwaan (John) kikaishinihkaanaa.
42001014	Wiinke hsa kikaciihkentam ciminwentaman. Niipiwa' tahsh awiyak taminwentamok ahpii nihtaawikinitc.
42001015	A'a kikosihs okakihci'inenimikoon kaaTipencikenitc. Kaawiin taminihkwehsii shoominaapo, komaa kaye kaamashkawaakamininik minihkwewin. Ahpii piko nihtaawikitc oka​mooshkineshkaakoon Kishemanitoon otAhcaahkoni.
42001016	Okakwehkaaci'aa' ihsa niipiwa' awiya' Isriyalihkaank (Israel) kaaonci​tipentaakosinitc cipikiiwenotawaanitc kaaTipencikenitc oKishemanitoomiwaan.
42001017	Wiin taniikaani​takohshin cipwaa takohshininitc kaaTipencikenitc. Taapishkoo Ilaaica (Elijah) kaakii'ishi​wiiciiwikotc Kishemanitoon otAhcaahkoni ekii'mashkawisiitc, mii hsa peshikwan keishinaakositc kikosihs. Oka​kwehkinaan otetemaan kaye tahsh otapinoonciishimini miinawaa cipisaani​wiiciintinitc. Okakwehkinaan kaye awiyan kaashashiipihtaminitc cipisintaminitc eshi​kakiihtaawentaminitc kweyahkwaatisinitc. Wiin cikwayaanciihtamawaatc kaaTipencikenitc opimaatisiimini," okii'ikoon encalan.
42001018	Miitahsh Sehkaraayah kaa'inaatc ini encalan: "Aaniin tahsh keonci​kihkentamaan tepwe o'o ci-ishiwepahk, aaniihsh ekihci​aya'aawiyaan niwiiw tahsh kewiin tepwe ekihciaya'aawitc."
42001019	Miitahsh kaa'ikotc encalan: "Niin ohsha Kepariyal (Gabriel)," okii'ikoon. "Nintinaahsamikaapawihtawaa ohsha Kishemanitoo. Mii 'awe kaakiih​piicinisha'otc cipi​wiintamawinaan o'owe mino​tipaacimowin.
42001020	Shaakooc tahsh kaawiin kitepwehtansiin o'owe kaainaacimohtawinaan, i'i kehcinaac kaawii'ishiwepahk ahpii ocihcihsek. Ehtepwehtansiwan itahsh, kaawiin kikakashkihtoohsiin cikakitoyan, kaawiin kaye kikanoontaakosihsii. Paanimaa piko kiishikaak ocihcihsek kaainahshotamawinaan ci'ishiwepahk, miihsh miinawaa cikashkihtooyan cikakitoyan," okii'ikoon encalan.
42001021	Sehkaraaya hsa okiih​pii'ikoo' pemaatisinitc, ekii'wawaanentaminitc wekonen wentami'ikotc i'imaa Kihcianami'ewikamikonk.
42001022	Ahpii tahsh kiipi​saaka'ank kaawiin okiih​kashkihtoohsiin cikakanoonaatc. Miihsh kaakiih​kihkenimikotc kekoon ekii'waapantank Kihcianami'ewikamikonk. Kaawiin okii​kashkihtoohsiin kekoon ci'ihkitotc, mii ehtako ekii'mihci​ayishinihkenitc.
42001023	Sehkaraaya tahsh kaa'ishkwaahsenik otanami'ewanohkiiwin i'imaa Kihcianami'ewikamikonk, mii 'i kaa'ani'ishi​kiiwetc.
42001024	Naanaake tahsh e'ani'ishihsek, mii 'i wiiwaan Ilisipahtan kaakiih​kikishkawaawahsonitc. Kaawiin ninkoci kii'ishaahsiiwan naanokiisihs minihk.
42001025	Miihsh kaa'ihkitotc: "Miitahsh o'owe nahke kaaTipenciketc eshihcikehtamawitc e'minwaapamitc noonkom kaakiishikaninik. Kaawiin tahsh miinawaa wiihkaa ninka'akacihsii awiyak ci'ishiwaatc ehkashkihtoohsiwaan iinsan ciayaawak apinoonciish," kii'ihkito.
42001026	Ahpii tahsh aasha ninkotwaahsokiisihs Ilisipaht (Elizabeth) ehkikishkawaawahsotc, Kishemanitoo okii'ishinisha'waan otencaliman Kepariyal (Gabriel) kaaishinihkaasonitc, Kaalalii (Galilee) ahkiink ci'ishaanitc i'imaa Naasarit (Nazareth) ootenaank.
42001027	Ekii'ishinisha'ontc a'a encal eshiayaanitc ini pehki​oshkiniikihkwewan Meri (Mary) kaaishinihkaasonitc. Aasha iitok kii'ahshotamaatiwaakopan Coosap (Joseph) eshinihkaasonitc ciwiitikentiwaatc. A'a hsa Coosap kiiontahkaanesi Tepitink (David) kaakiih​kihciokimaawinikopanen.
42001028	Miitahsh encal kaakiihpi​naasihkawaatc ini oshkiniikihkwewan ekii'inaatc: "Kipooshoo'in, kaaTipenciketc ohsha kiwiiciiwik kaye tahsh aahpici kikihci​shawenimik," okii'inaan.
42001029	Meri tahsh kii'onci​mikoshkaatentam i'i kaakii'ikotc encalan, kii'wawaanentam kaye wekonen i'i nahke kaakii'ishi​pooshoo'ikotc.
42001030	Miitahsh o'o encalan kaa'ikotc: "Meri, keko i'iwe onci​sekisihken Kishemanitoo ohsha kimino​kanawaapamik.
42001031	Inahshke tahsh kikakikishkawaawahs cinihtaawiki'atc keokosihsiyan. Ciisahs tahsh kikaishinihkaanaa.
42001032	Wiinke hsa takihci'inentaakosi, miihsh kaye keshinihkaanintc Maawac kaaIshpentaakositc Kishemanitoo oKosihsan. KaaTipencikenitc Kishemanitoon kaye oka​kihciokimaawi'ikoon taapishkoo peshikwan Tepitan okehteya'aamipaniin kaakii'ishi​kihciokimaawinitc.
42001033	Wiin itahsh kaye nehpic oka​okimaahkantawaa' Cekapoonk (Jacob) wentahkaanesinitc. Kaawiin wiihkaa ta'ishkwaahsehsinini okihciokimaawiwin," kii'ihkito encal.
42001034	Miitahsh Meri kaa'inaatc ini encalan: "Aaniin tahsh i'i ke'onci'ishihsek? Keyaapi iitok pehki​oshkiniikihkwe nintinow," okii'inaan.
42001035	Miitahsh encalan kaa'ishi​nahkwehtaakotc: "Kishemanitoo otAhcaahkwan kikapi​naasihkaak kaye tahsh omashkawisiiwin a'awe Maawac kaaIshpentaakositc kikapi​akawaahteshkaakowaan. Miitahsh o'oweni onci, a'a kaawii​nihtaawiki'atc, misiwe kaawiih​tipenimikotc Kishemanitoon ciaapaci'ikotc, Kishemanitoo oKosihsan taishinihkaacikaniwi.
42001036	Inahshke a'a kitinawemaakan Ilisipaht (Elizabeth) kaaishinihkaasotc aana ekihci​aya'aawitc aasha ninkotwaahsokiisihs pikikishkawaawahso. Aanawiin e'inintc ekashkihtoohsik ciayaawaatc apinoonciishan.
42001037	Aaniihsh kaawiin kekoon Kishemanitoo opwaanawihtoohsiin kaawii'ishihciketc," okii'ikoon encalan.
42001038	"Kinoontawin, niin hsa kaaTipenciketc otanohkii'aakanan," kii'ihkito Meri. "Maano ninka​ishihsewaan aaniin ehkitoyan." Miitahsh ahpan encalan kaa'ishinakanikotc.
42001039	Miitahsh iko weyiip Meri (Mary) kaakii'maacaatc ekii'ishaatc weti ootenaank eshi​papiihkwatinaanik Cootiiya (Judea) ahkiink.
42001040	Miitahsh kaakii'ani​piintiketc i'imaa Sehkaraayawan (Zechariah) owaahkaa'ikaniniink, kaye tahsh ekiih​pooshoo'aatc otinawemaakanan Ilisipahtan (Elizabeth).
42001041	Ahpii tahsh Ilisipaht e'nootawaatc Meriin ehpooshoo'ikotc, miihsh kaakii'matwe​toohkipani'onitc apinoonciishan anaamink omihsataank, miitahsh Ilisipaht kaakii'mooshkineshkaakotc Kishemanitoon otAhcaahkoni.
42001042	Miitahsh kaa'ihkitotc ekiih​kishiiwetc: "Kiin maawac kitoonci​kihci​shawentaakos kaatahshiwaatc ihkwewak kaye tahsh ehkihci​shawentaakositc apinoonciish kenihtaawiki'atc.
42001043	Wekonen itahsh o'o kihcikekoon wenci'ishihseyaan, ninTipencikem omaamaan ehpi​mawatihshimitc?
42001044	Ahpii piko kaa'noontawinaan kaakiihpi​pooshoo'iyan mii 'i a'a apinoonciish kaakikishkawak kaakiih​toohkipani'otc ehpiihci​ciihkentank.
42001045	Aahpici shawentaakosi a'a ihkwe kaatepwehtank kahkina cimoshkinehsenik kaakii'ikotc kaaTipencikenitc."
42001046	Meri (Mary) tahsh kii'ihkito: "Ninte'ink nintooncinanaahkomaa kaaTipenciketc,
42001047	Nintahcaahkonk nintooncitepinawe'ik Kishemanitoo nintOopimaaci'iwem!
42001048	Aaniihshwiin kaamaamihkawinotawitc niin kaatapahsentaakosinitc otanohkii'aakanihkweman ehtinowiyaan. Miitahsh noonkom kahkina awiyak kemaacii-ishinihkaashiwaatc 'kaashawentaakositc'!
42001049	Tepwe hsa kihcikekoonan a'a Kehcimashkawisiitc Kishemanitoo ninkii'ishihcikehtamaak. Miihsh eshinihkaasotc 'Kehtentaakositc.'
42001050	Oshawenimaan iniweniwan kaakohtaanenimikotc, iniweniwa' kaye kahkina keani​aayaanihkepimaatisinitc.
42001051	Tetako soonkentaakosi ekii'mashkawitootank, ekii'ohswenisha'waatc kahkina kaakihtenimonitc ote'iniink.
42001052	Okii'niihsinaan kaamashkawisiinitc kihciokimaan i'imaa onci kaakii'ishi​okimaawapinitc. Okii'ompinaan tahsh iniweniwan kaatapahsentaakosinitc.
42001053	Okiih​tewiihsini'aan iniweniwan kaawiiwiihsininitc pishihshik e'ahshamaatc wenishihshininikin kekoonan, Ini tahsh wiin kaawenootisinitc piniskwe inkoci otishinisha'waan.
42001054	Kii'ishihcike kaye kaakii'ishi​ahshotamawaatc kikehteya'aaminaapanii', ekiihpi-ishaatc cipiwiici'aatc otanohkii'aakana' Isriyalink wenci​tipentaakosinitc.
42001055	Okii'ishimaamihkwentaan okishewaatisiwinink ciwiici'aatc Eparahaaman i'i kaye kahkina keniopiiwesiiminitc nehpic iko." Mii 'oweni kaa'ishinanaahkomotc Meri.
42001056	Meri okii'wiiciayaamaan ninkoci ko nihsokiisihs Ilisipahtan (Elizabeth), miitahsh Meri kaa'anishi​kiiwetc otaawinink.
42001057	Ahpi tahsh kaa'ocihcihsenik Ilisipaht (Elizabeth) cinihtaawikinaawahsotc, miihsh kaakii'ayaawaatc keokosihsitc.
42001058	E'noontaminitc tahsh owiicitaamaakana', i'i kaye otinawemaakana' kaa'ahpiihci​minotootaakotc kaaTipencikenitc, kahkina hsa okii'wiici​ciihkentamoomikoo'.
42001059	Nihshwaahsokiishik (8) itahsh e'ishihsenik, okiih​kihkinawaatashakeshwaawaan ini oshkapinoonciishan. Miihsh kaye kaa'inentamowaatc ci'ishinihkaanimintc Sehkaraaya (Zechariah) aaniihsh mii 'i kaa'ishinihkaasonitc oteten.
42001060	"Kaawin," kii'ihkitowan omaamaan. "Cwaan (John) taishinihkaaso," kii'ihkitowan.
42001061	Miitahsh kaa'inaawaatc Ilisipahtan: "Kaawiin iitok awiya kitinawemaakan i'i ishinihkaasohsii!"
42001062	Miitahsh ekii'ayishinihkehtawaawaatc ini otetemaan ehkakwecimaawaatc aaniin keshi​antawenimaanitc okosihsan ci'ishinihkaasonitc.
42001063	Sehkaraaya tahsh kii'antotamaake keshi​oshipii'iketc, miitahsh kaa'ishipii'iketc: "Cwaan ishinihkaaso." Aahpici tahsh kahkina kiihkoshkwentamoo'.
42001064	Miitahsh shemaak Sehkaraaya ekiih​kashkihtootc miinawaa cikakitotc kaye ekiimaacii​kihcinanaahkomaatc Kishemanitoon.
42001065	Aahpici tahsh kahkina owiicitaamaakana' kiihsekisiwa'. Misiwe hsa tahsh kiihtashincikaate i'i kaakii'ishiwepahk i'imaa Cootiiya (Judea) pepiihkwatinaak.
42001066	Kahkina hsa awiyak kaakii'noontamowaatc o'o okii'naanaakatawentaanaawaa ekii'ishi​kakwetwewaatc: "Kaanaka awekwen kenitinowikwen a'a apinoonciish?" Kiihpayahtenaakwanini kaaTipencikenitc eshi​mashkawisiinitc ewiiciiwikotc a'a apinoonciish.
42001067	Miihsh Cwaan (John) oteten Sehkaraayawan (Zechariah) kaakii'mooshkineshkaakonitc Kishemanitoo otAhcaahkoni, kaye tahsh ekiih​kanootamawaanitc Kishemanitoon ekii'ihkitonitc:
42001068	"Taka tananaahkomaakaniwi kaaTipenciketc kaaoKishemanitoomiwaatc Isriyalak wiin ekiih​piishaatc, ekiihpi​antanaatamawaatc opimaatisiima' cipimaaci'imintc.
42001069	Wiin hsa piko kii'miikiwe meshkawentaakosinitc Opimaaci'iwen wentahkaanesinitc Tepitihkaank kaakii'otanohkii'aakanimikopanen.
42001070	Mewisha o'o kikii'ahshotamaakonaan Kishemanitoo ekii'aapaci'aatc kweyahkwaatisinitc kenootamaakotc,
42001071	ewii'naatamawinank onci kaamiikaaniyamintwaa, i'i kaye eshimashkawisiinitc kaashiinkenimiyamintwaa.
42001072	Kii'ihkitokopan cikohpaatenimaatc iniweniwa' kikihciaya'aaminaapanii', kaye tahsh cikanwiihketc kaakihci'inentaakwaninik otahshotamaakewin.
42001073	Ekii'aayiiciahshotamawaakopanen kikihciaya'aaminaapaniin Eparahaaman,
42001074	ewiinaatamawinank i'i onci kaashiinkenimiyamintwaa, kaye tahsh pisaan cikashkihtaawankitc anohkiihtawankitc memwehc cisekisihsiwaank.
42001075	Miitahsh kiinawint cipehkentaakosiyank, cikwayahkwaatisiyank kaye Kishemanitoo enaahsamiitc, minihk hsako entahsokiishik keani​pimaatisiyank.
42001076	Kiin, niniicaanihs, kikaishinihkaanikoo kaakanootamawaatc Maawac kaaIshpentaakosinitc Kishemanitoon. Kiwii​niikaani'ishinisha'on hsa nintipaacimowininiim, mii hsa 'awe kekwayaancihtamawatc aanti keni'ishaatc.
42001077	Ciwiintamawimatc opimaatisiima' pimaaci'ikoowisiwin, tako cipoonencikaatenikin omacitootamowiniwaan.
42001078	KiKishemanitoominaan aahpici koohpaatenimiwe ehkishewaatisitc. Eshinaakwaninik taapishkoo kaapi​saakaahtek kesaakaahsokoyank.
42001079	Tasaakaahtenamawaawak hsa iki kaaishi​pimaatisiwaatc kaashi​kashkiitipihkaninik, kaa-ayaawaatc kaye kaaishi​aakawaahtehsininik nipowin, kaye tahsh cikihkinowinikoyank miihkana kaainamok peyahtakenimowinink."
42001080	Miitahsh a'a apinoonciish kii'ani​mintito, kii'ani​mashkawisii kaye owiiyawink, otahcaahkonk kaye. Pikwatahkiink tahsh kiihtashi​pimaatisi, paanimaa piko ekii'ocihcihsenik mekweya'ii cinaakositc kaaishi​ayaanitc Isriyalihkaank.
42002001	Mekwaa ahpii kiikihciokimaawitc Akastahs (Augustus) kii'inahshowe kahkina pemaatisinitc otipencikewinink kaa'ayaanitc ciakincikaasonitc.
42002002	Miitahsh o'owe nihtam ekii'ishihcikaaniwank masina'ikanink cioshipii'omintc awiya' mekwaa Kwiriiniyahs (Quirinius) kiitipentank Siiriya (Syria) ahki.
42002003	Kahkina tahsh awiyak kii'ishaawak ootenaank kaaonci​tipentaakosiwaatc cioshipii'ikaniwiwaatc.
42002004	Coosap (Joseph) tahsh kii'onci​maacaa i'imaa Naasarit (Nazareth) ootenaank Kaalalii (Galilee) ahkiink, ekii'ishaatc Pehtalihem (Bethlehem) ootenaank Cootiiya (Judea) ahkiink. Mii 'i iitok i'imaa kaakiihtashi​nihtaawikopanen kihciokimaa Tepit (David). Miitahsh weti Coosap kaa'ishaatc, aaniihsh Tepitihkaank kii'ontahkaanesi.
42002005	Coosap tahsh okii'wiiciiwaan Meriin (Mary) ciantawi​oshipii'ikaasowaatc, aasha wiin ekii'ahshotamaatiwaatc ciwiitikentiwaatc, kaye tahsh Meriin aasha ehkikishkawaawahsonitc, aasha kekaa cinihtaawikinaawahsonitc.
42002006	Mekwaa tahsh e'ayaawaatc i'imaa Pehtalihemiink mii 'i kaakiih​tipihsenik cinihtaawikinaawahsonitc.
42002007	Miitahsh kaakii'nihtaawiki'aatc nihtam okosihsan. Miihsh kaakiih​kashkiikinaatc tahkopisoniikinonk kaye ekiih​pimihshimaatc pishihkiwa' nehtaatashi​wiihsininitc. Kaawiin kiihtawaahsinini ninkoci nipewikamikonk.
42002008	Miitahsh i'imaa inahkehkamik kii'ayaawak okanawi​maanahcaanihshiwek niikateya'ii eshi​mashkohsiihkaanik e'niipaa​kanawenimaawaatc omaanahcaanihshimiwaa' eayoohkwiinonitc.
42002009	Sesakooc itahsh okii'onci​waapamaawaan kaaTipencikenitc otencalimini, kaye tahsh misiwe ekii'waahseshkaakowaatc kaaTipencikenitc owaahseyaasiwinini, aahpici tahsh kiihsekisiwak.
42002010	Miitahsh kaa'ikowaatc encalan: "Keko sekisihkek! Nimpiitoon minwaacimowin kewiintamawinakook, aanti keonci​kihci​ciihkentamowaatc kahkina pemaatisiwaatc.
42002011	Noonkom kaakiishikahk weti ootenaank kaakiihtashi​nihtaawikikopanen Tepit (David) mii 'imaa kaahtashi​nihtaawikitc Opimaaci'iwe, mii 'awe Christ Kishemanitoon kaakii'onaapamikotc ciTipenciketc.
42002012	Miitahsh o'o keonci​kehcinaa'oyek: kikamihkawaawaa oshkapinoonciish cikashkiikahpisotc cipimihshink i'imaa pishihkiwak kaanihtaa​tanancikewaatc," kii'ihkito a'a encal.
42002013	Miitahsh kwetahto kaakiinaakosiwaatc aahpici ehpaahtiinowaatc kihcikiishikowi​encalak enanaahkomaawaatc Kishemanitoon, o'o ekii'ihkitowaatc:
42002014	"Tawiihkihci'inentaakosi Kishemanitoo kihcikiishikonk maawac ishpimink, tamiinikoowisiwak kaye pisaanisiwin iki ahkiink eyaawaatc, awenenan ihsa piko Kishemanitoo keminwaapamaatc," kii'ihkitowan.
42002015	Ahpii tahsh kaanakanikowaatc ini encalan kihcikiishikonk ekii'ishi​kiiwenitc, miitahsh kaa'ayitiwaatc okanawi​maanahcaanihshiwek: "Taka hsa ishaataa weti Pehtalihemiink (Bethlehem) cianta​waapantamank kaakii'ishiwepahk, aaniin i'iweni kaaTipenciketc kaakiih​kihkentamoo'inank."
42002016	Miitahsh iko shemaak kaa'ani-ishimaacaawaatc. Ekii'mihkawaawaatc Meriin (Mary) kaye Coosapoon (Joseph) ini kaye oshkapinoonciishan ehpimihshininitc i'imaa pishihkiwa' nehtaatanancikenitc.
42002017	Ahpii tahsh kaawaapamaawaatc, kiihtipaacimowak aaniin encalan kaakii'ikowaatc iniweniwan apinoonciishan onci.
42002018	Kahkina tahsh awiyak kaakii'noontamowaatc kiimaamahkaatentamowak i'iweni kaakii'wiintamaakowaatc okanawi​maanahcaanihshiwe'.
42002019	Meri tahsh okiimanaa​wanihkenotaanan kahkina onoweniwan, mooshak ekii'naanaakatawentank.
42002020	Miitahsh kaa'ani'ishi​kiiwewaatc okanawi​maanahcaanihshiwek ekiihkihci-inenimaawaatc, enanaahkomaawaatc kaye Kishemanitoon i'iwe kahkina kekoonan kaakii'ishi​noontamowaatc. Ekii'waapantamowaatc kaye mayaa ekii'ishihsenik encalan kaakii'ishi​wiintamaakowaatc.
42002021	Nihshwaahsokiishik tahsh e'ishihsenik, mii 'i ekii'ocihcihsenik a'a oshkapinoonciish cikihkinawaatashakeshikaniwitc. Ciisahs tahsh kii'ishi​nihkaacikaniwi, mii 'iweni ishinihkaasowin encalan kaakiiwiinikotc cipwaa kikishkawaawahsomintc.
42002022	Miitahsh ekii'ocihcihsek Coosap (Joseph), a'a kaye Meri (Mary) ci'ishihcikewaatc Moosihsoon (Moses) kaakii'inaahkonikenitc i'iwe pehki'iwewin kaanihtaa​ishihcikaaniwank kaaishkwaa​waapamaawahsotc ihkwe. Miitahsh kaaishi-ishiwinaawaatc apinoonciishan Ceroosalamink (Jerusalem) ekii​anta​pakitinamawaawaatc kaaTipencikenitc.
42002023	Aaniihsh mii 'i eshipii'ikaatenik otinaahkonikewinink kaaTipenciketc: "Maawac iko nihtam kwiiwisenhs kaanihtaawikitc, kaaTipencikenitc otipenimikoon tainakimaakaniwi," e'ihkitoomakahk.
42002024	Kaye tahsh kii'anta​pakitinaahsowak ekii'ishihcikewaatc aaniin kaa'ihkitoomakaninik kaaTipenciketc otinaahkonikewin cipakitinaawaatc niishin (2) omiimiisiwa' kaa-akaahshiinshinitc tino, komaa kaye niishin omiimiinhsenhsa'.
42002025	Peshik itahsh inini kii'ayaa i'imaa Ceroosalamink, Simiyan (Simeon) eshinihkaasotc. Kwayahk kii'ishi​pimaatisi, kaye tahsh ekiih​kosikwenimaatc Kishemanitoon. Ekiih​piihtootc kaawiih​pimaaci'imintc Isriyala' (Israel) kaye tahsh ekiih​kikishkaakotc Kishemanitoon otAhcaahkoni.
42002026	Okiih​kihkentamoo'ikoon iinsan Kishemanitoo otAhcaahkoni cinoonte​nipohsik, paanimaa piko kii'waapamaatc kaaTipencikenitc kaakiih​piitaacimimintc Opimaaci'iwen.
42002027	Simiyan tahsh okii'ishinihsha'okoon Kishemanitoo otAhcaahkoni kihcianami'ewikamikonk ciantawi​piintiketc. Ahpii a'a apinoonciish Ciisahs kaapi​piintikanikotc oniiki'ikoo', e'ishihsenik citootaminitc inaahkonikewin eshihsininik.
42002028	Miihsh Simiyan kaakii'otaahpinaatc apinoonciishan ehtahkonaatc pehkihsh enanaahkomaatc Kishemanitoon ekii'ihkitotc:
42002029	"Tepencikeyan, miitahsh pisaan ishi​pakitinihshin kitanohkii'aakan kaatinowiyaan ci'ishkwaa​pimaatisiyaan, ci'ishihsek kaakii'ihkitoyan.
42002030	Aaniihsh tipinawe piko niin nishkiinshikonk nintoociwaapantaan kipimaaci'iwewin,
42002031	i'iwe kaakii'kwayaancihtamawatwaa ikiweniwak kahkina pemaatisiwaatc awiyak.
42002032	Miitahsh o'oweni kewaahseshkaakowaatc kaaCoowiwihsikwaa cikihkentamowaatc kitinentamowin, kaye tahsh keonci​kihci'inentaakosiwaatc kipimaatisiimak Isriyalak," kii'ihkito.
42002033	Ini tahsh oteten, omaamaan kaye a'a apinoonciish kiihkihci​maamahkaatentamoo' kekoonan Simiyanan kaakii'inaanitc Ciisahsoon.
42002034	Simiyan tahsh okii'inaa': "KaaTipenciketc kikashawenimikowaa." Miihsh o'o kaa'inaatc Meriin a'a apinoonciish omaamaan: "Wiin Kishemanitoo okii'onenimaan ini apinoonciishan niipiwa' awiya' keonci​pwaanawihcikenitc, kaye tahsh niipiwa' awiya' keonci​pimaaci'imintc Isriyalink kaa-ayaanitc. Wiin cikihkinawaacinaakohtootc otinentamowinini Kishemanitoon. Tapaahtiinowa' itahsh kaye keaanawenimikotc.
42002035	Miitahsh kaapaahtiinatininikin okiimooci-inentamowiniwaan cinaakohcikaatenikin. Kekiin itahsh kikainentam ehpashipa'okooyan pashipa'ikewihkomaan keahpiihci​mincinawesiyan."
42002036	Kii'ayaa tahsh kaye i'imaa ihkwe kaakanootamawaatc Kishemanitoon, Aana (Anna) e'ishinihkaasotc, Paaniyowelan (Phanuel) ekii'otetetc, Aahshirink (Asher) wentahkaanesitc. Aahpici kiikihci​koohkominaaniwi, niishwaahso​pipoon (7) ehta ekii​wiitikekopan.
42002037	Nihshwaahsimitanahshi​niiwi​pipoon (84) aasha ekiih​kiiwaacihkwewitc. Mii 'imaa pishihshik kaa'ayaatc kihcianami'ewikamikonk ehtipihkaninik, kaye tahsh ehkiishikaninik ehpamiihtawaatc Kishemanitoon, ekii'mantawii'itisotc, ehta ko anami'aatc.
42002038	Miitahsh mayaa kewiin peshikwan kaakiihpi​takohshink, miihsh kaa'ishi​nanaahkomaatc Kishemanitoon. Okiih​tashimaan ini apinoonciishan, ekii'wiintamawaatc kahkina iniweniwa' kaapiihtoonitc Kishemanitoon cipimaacihtoonitc Ceroosalam kaaishi​maashihsenik.
42002039	Ahpii tahsh Coosap (Joseph), a'a kaye Meri (Mary) kaahkiishihtoowaatc kahkina kaainahtenik otoonahshowewinini kaaTipencikenitc citootamowaatc ini onci apinoonciishan, mii 'i kaa'ani'ishi​kiiwewaatc otaawiniwaank Naasaritink (Nazareth) ootenaank, Kaalalii (Galilee) ahkiink.
42002040	A'a hsa apinoonciish kii'ani​ompiki kaye ekii'ani​mashkawisiitc, kaye kakiihtaawentamowin okii'ani​mooshkineshkaakon, Kishemanitoon kaye okii​shawenimikoon.
42002041	Entahsopipoon Ciisahs oniiki'ikoo' kii'ishaawa' Ceroosalamink (Jerusalem) emayaahsenik Pimaaci'ikoowi​Wiihkwantiwin kaaicikaatek.
42002042	Ahpii tahsh Ciisahs mitaahshiniishin (12) kiitahsopipoonwetc, kii'ishaawak maamaw entashi​Pimaaci'ikoowi​Wiihkwantinaaniwaninik.
42002043	Ahpii tahsh kaa'ishkwaa​wiihkwantiiwahkamikaninik, mii 'i kaa'ani-ishi​kakiiwewaatc. A'a tahsh wiin kwiiwisenhs Ciisahs kii'ayaa i'imaa Ceroosalamink. Kaawiin tahsh oniiki'ikoo' okii​kihkentansiini o'o.
42002044	"Mii maawiin iko kewiin i'imaa mekweya'ii piayaatok," okii'inenimikoo'. Aasha tahsh kapekiishik ekiihpimi'ayaanitc, miitahsh payesh ekii'maacii​nanaantawaapamikotc i'imaa kaaishi​ayaanitc otinawemaakanini ini kaye kaanakatenimaanitc.
42002045	Kaawiin itahsh okii'mihkawaahsiwaawaan. Miihsh kaaishi​kiiwewaatc Ceroosalamink ekii'ishi​nanaantawaapamaawaatc.
42002046	Paanimaa tahsh nihsokiishik (3) eishihsenik piintik Kihcianami'ewikamikonk okii'ishi​mihkawaawaan, e'wiitapimaanitc Coowikihkino'amaake'. Ekiih​pisintaakonitc, ekiih​kakwecimikonitc kaye kekoonan.
42002047	Kahkina tahsh awiya' kaakii'noontaakonitc okii'maamahkaasihtaakoni aaniin kaa'ahpiihci​kwayahko​nihsitohtank kaye ehkakiihtaawi​nahkwehtank.
42002048	Oniiki'ikoo' tahsh wiinke kiimaamahkaatentamoo' ahpii e'waapamikotc. Miitahsh kaa'ikotc omaamaan: "Ninkosihs, wekonen tahsh o'o wenci​tootawiyaank? Etatawe ohsha ninkii'mikoshkaatentaamin kitete ehkakwe​mihkaakooyan," okii'ikoon.
42002049	Miitahsh kaaishi​nahkwehtaakotc: "Wekonen tahsh wenci​nanaantawaapamiyek? Kaawiin ina kikihkenimihsiim ci'ishihcikewak ninTete opapaamisiwin?" okii'ikoon.
42002050	Kaawiin tahsh okii'nihsitohtaakohsii' i'i kaa'inaatc.
42002051	Miitahsh Ciisahs kaaishikiiwe​wiiciiwaatc weti Naasaritink (Nazareth), weti ekiihtashi​na'ihtawaatc oniiki'ikoo'. Omaamaan tahsh okiih​saakihtooni o'o i'imaa ote'iniink.
42002052	Ciisahs tahsh kii'ani​ompiki owiiyawink, awahshime kaye ekii'ani​kakiihtaawentank. Kishemanitoon okii'minwaapamikoon, i'i kaye kahkina awiya'.
42003001	Mii hsa 'i mitaahshinaanopipoon (15) Taaipiiriyahs (Tiberius) Maawac ekiih​kihciokimaawitc, i'imaa tahsh Cootiiya (Judea) ahkiink kiihtashi​kihci​onahshowewininiiwi Paantiyahs Paailat (Pontius Pilate). I'imaa kaye Kaalalii (Galilee) ahkiink kiihtashi​kihciokimaawi Herat (Herod) kaaishinihkaasotc. Owiicihkiweyan Pilap (Philip) kaaishinihkaasonitc tahsh wiin Icoriiya (Iturea) kaye Coraahkonaaitihs (Trachonitis) inahkehkamik kiihtashi​kihciokimaawiwan. A'a tahsh wiin Lihseniyahs (Lysanias) Aapaliin (Abilene) ahkiink kiihtashi​kihciokimaawi.
42003002	Aanahs (Annas) a'a kaye Keyahpahs (Caiaphas) ekiimaawac​kihcianami'ewikimaawiwaatc, miitahsh i'i ahpii a'a Cwaan (John) Sehkaraayawan (Zechariah) kaakii'otetetc kaakii'otihsikotc Kishemanitoon otihkitowinini mekwaa pikwatahkiink e'ayaatc.
42003003	Miitahsh Cwaan kaakii'ishaatc i'imaa misiwe nahkehkamik Cwaartan (Jordan) siipiink eishi​wiintamaaketc: "Nakatamok kimaci'ishiwepisiwiniwaan kaye tahsh siika'antaakoowisik, miihsh kaye Kishemanitoo cipoonentamawinek kimaci'ishiwepisiwiniwaan," kii'ihkito.
42003004	Mii'owe eshipii'ikaatenik masina'ikan kaakii'ihkitokopanen Aaiseya (Isaiah) kaakiih​kanootamawaatc Kishemanitoon: "Awiya weti pikwatahkiink kii'matweshaakowe: 'Kiishihtamawihk kaaTipenciketc omiihkanaam, oshihtamawihk cikwayahkwaanik miihkana keishi​pimi​ayaatc.
42003005	Kahkina kaashi​waawaanatinaakin tamooshkinahcikaatewan, kahkina pimatinaan kaye kaakihci'ishpatinaakin tatapahsinikaatewan, kaawaawaakaashkamokin miihkanaan takwayahkohcikaatewan, kaamaanamokin miihkanaan tashooshkohcikaatewan.
42003006	Kahkina tahsh awiyak kaapimaatisiwaatc okawaapantaanaawaa Kishemanitoon eshi​pimaaci'iwenitc,' " ishipii'ikaate.
42003007	Niipiwa' tahsh awiyak okiihpi​antawaapamaawaan Cwaanan cisiika'antaakowaatc. "Kiinawaa kinepikook," ekii'inaatc. "Awenen kaakiiwiintamawinek cikashkihtooyek cishaapooshkamek Kishemanitoo otipaahkonikewin, aasha kekaa o'owe kaawiih​takohshinoomakaninik?
42003008	Ishihcikek kekoonan keonci​naakwahk ekii'nakatamek kimacitootamowiniwaan. Keko kaye itisohkek: 'Eparahaam (Abraham) ohsha ninkihciaya'aaminaan.' Miihsh eshi​wiintamawinakook, Kishemanitoo ohsha otaa​kashki'aa' i'i ahsinii' cikii'ompiki'aahpan cikii​ontahkaanesinitc Eparahaamihkaank.
42003009	Aasha waakaahkwat aapatan keonci​kiishkika'ontwaa mihtikook ociipihkowaank. Entahsopeshikotc itahsh mihtik kaaonci​nihtaawikihtoohsik wenishihshininikin miinenhsan, cikiishkata'waakaniwitc cimacihtewepinikaniwitc," kii'ihkito.
42003010	Miitahsh awiya' kaaishi​kakwecimikotc: "Aaniin tahsh keishihcikeyaank?"
42003011	Miitahsh kaaishi​nahkwetawaatc: "Piko awenen eyaakwen niishin (2) naapishkikanan, peshik okamiinaan awiyan eyaahsinik naapishkikan. Awiya kaye eyaakwen miicim oka'ahshamaan eyaahsinik miicim."
42003012	Aaninta kaye kaamaawantoonaawaatc taakihs (tax) tipa'ikewishooniyaan kiihpianta​siika'antaasowak. Miitahsh kaa'ishi​kakwecimaawaatc: "Okihkino'amaake, aaniin keishihcikeyaank?" okii'inaawaan.
42003013	"Keko paashitc awahshime tipa'ike'iwehkek, kaaikooyek ehta ishi​tipa'ike'iwek," okii'inaa'.
42003014	Aaninta kaye shimaakanihshak okii'ishi​kakwecimaawaan: "Niinawint itahsh wiin aaniin keishihcikeyaank?" Miitahsh kaa'inaatc: "Keko wiin awiya mahkamaahken oshooniyaaman, keko kaye awiya ishianihshaa anaamimaahken. Mii piko 'i ishina'entamok kitoontisiwiniwaa," okii'inaa'.
42003015	Awiyak tahsh pemaatisiwaatc kii'ocaanimipii'owak, kaye tahsh ekii'naanaakatawenimaawaatc Cwaanan, "Mii maawiin a'awe Kishemanitoo kaakii'ahshotamaaketc kepimaaci'iwenitc," e'inenimaawaatc.
42003016	Miitahsh Cwaan kaa'inaatc kahkina: "Nipi nintaapacihtoon ehsiika'antawinakook. A'a tahsh wiin kaawiih​piishaatc nawac kihci-inentaakosi ahpiihc niin. Kaawiin awaac nintepakentaakosihsii kanake ciaapa'amowak omahkisinan. Wiin tahsh siika'antawinek oka-aapaci'aan Kishemanitoon otAhcaahkoni, kaye tahsh ishkoteni.
42003017	Taapishkoo inentaakosi kihtikewinini kaatahkonank opawiwepa'ikanaahtik, ewiih​pawaahshimaatc opahkweshikaniman. Oka​na'inaan tahsh opahkweshikaniman ahtaahsowikamikonk. Oka​macohte​wepinaanan itahsh wiin ohkonoyaanan i'imaa ishkotenk wiihkaa kaashi​aahtawehsininik," okii'inaa'.
42003018	Cwaan itahsh niipiwa' inahke okii'ishi​ayaankwaamimaa' pemaatisinitc ekii'waawiintamawaatc minwaacimowin.
42003019	Shaakooc itahsh Cwaan okiih​kanoonaan Herat (Herod) eshinihkaasonitc wekimaawaatisinitc, ekii​onci'aatc, aaniihsh Heratan okii'wiitikemaani Herootiyahsan (Herodias) wiicihkiwensiwan owiiwini, kaye tahsh niipiwa' maci'ishihcikewinan ekii'ishihcikenitc.
42003020	Piko tahsh nawac keyaapi kiimaci'ishihcike Herat kipa'otiiwikamikonk ekiih​kipa'waatc Cwaanan.
42003021	Ahpii tahsh kahkina awiyak kaaishkwaa​siika'antaakoowisiwaatc, Ciisahs kewiin kiihsiika'antaakoowisi. Mekwaa e'anami'aatc kihcikiishik kiihpaahkinteshkaani.
42003022	Miitahsh Kishemanitoon otAhcaahkoni kaakiihpi​naasihkaakotc taapishkoo omiimiink eishinaakosinitc kaye tahsh kihcikiishikonk awiyan eonci​kiikitonitc: "Kiin tipinawe kaasaaki'inaan ninkosihs, kiin kaana'entami'iyan," kii'ihkitowan.
42003023	Nihsimitana 30 maawiin ehtahsopipoonwetc Ciisahs kaakiimaacii​kihkino'amaaketc. Miihsh awiyak kaakii'inentamowaatc Coosapoon (Joseph) ekii'okosihsimikotc Ciisahs. Coosap itahsh kii'otete Hiilaayoon (Heli).
42003024	Hiilaai kii'otete Maahtatoon (Matthat). Maahtaat kii'otete Liipaayan (Levi). Liipaai kii'otete Melhkaayoon (Melchi). Melhkaai kii'otete Caanaayoon (Jannai). Caanaai kii'otete Coosapoon (Joseph).
42003025	Coosap kii'otete Maatahtaayahsoon (Mattathias). Maatahtaayahs kii'otete Emahsoon (Amos). Emahs kii'otete Nehamoon (Nahum). Neham kii'otete Eslaayoon (Esli). Eslaai kii'otete Naakaayoon (Naggai).
42003026	Naakaai kii'otete Meyaahtoon (Maath). Meyaaht kii'otete Maatahtaayahsoon (Mattathias). Maatahtaayahs kii'otete Semiyanoon (Semein). Semiyan kii'otete Coosehkoon (Josech). Coosehk kii'otete Cootawan (Joda).
42003027	Coota kii'otete Coohenanoon (Johanan). Coohenan kii'otete Oriihsawan (Rhesa). Oriihsa kii'otete Sirapapalan (Zerubbabel). Sirapapal kii'otete Shiyaaltiiyaloon (Shealtiel). Shiyaaltiiyal kii'otete Niiraayoon (Neri).
42003028	Niiraai kii'otete Melhkaayoon (Melchi). Melhkaai kii'otete Aataayoon (Addi). Aataai kii'otete Koohsamoon (Cosam). Koohsam kii'otete Elmataamoon (Elmadam). Elmataam kii'otete Ehroon (Er).
42003029	Ehr kii'otete Caahshowaahoon (Joshua). Caahshowaa kii'otete Eli'iisaroon (Eliezer). Eli'iisar kii'otete Cwaarimoon (Jorim). Cwaarim kii'otete Maahtatoon (Matthat). Maahtat kii'otete Liipaayan (Levi).
42003030	Liipaai kii'otete Simiyanan (Simeon). Simiyan kii'otete Cootawan (Judah). Coota kii'otete Coosapoon (Joseph). Coosap kii'otete Coonamoon (Jonam). Coonam kii'otete Ilaayahkiman (Eliakim).
42003031	Ilaayahkim kii'otete Meliiyawan (Melea). Meliiya kii'otete Menawan (Menna). Mena kii'otete Maatahtawan (Mattatha). Maatahta kii'otete Nehtanoon (Nathan). Nehtan kii'otete Tepitan (David).
42003032	Tepit kii'otete Cehsiwan (Jesse). Cehsi kii'otete Oopetoon (Obed). Oopet kii'otete Poowaasan (Boaz). Poowaas kii'otete Saalmanan (Salmon). Saalman kii'otete Nahshanoon (Nahshon).
42003033	Nahshan kii'otete Aminataapoon (Amminadab). Aminataap kii'otete Aatiminoon (Admin). Aatimin kii'otete Aarnayoon (Arni). Aarnai kii'otete Hiisiranoon (Hezron). Hiisiran kii'otete Piirisan (Perez). Piiris kii'otete Cootawan (Judah).
42003034	Coota kii'otete Cekapoon (Jacob). Cekap kii'otete Aaisikoon (Isaac). Aaisik kii'otete Eparahaaman (Abraham). Eparahaam kii'otete Tirawan (Terah). Tira kii'otete Nehoran (Nahor).
42003035	Nehor kii'otete Siiraakoon (Serug). Siiraak kii'otete Riioon (Reu). Riio kii'otete Piilekoon (Peleg). Piilek kii'otete Hiiparoon (Heber). Hiipar kii'otete Shiilawan (Shelah).
42003036	Shiila kii'otete Kiinanoon (Cainan). Kiinan kii'otete Aarhpaakihsaatoon (Arphaxad). Aarhpaakihsaat kii'otete Sheman (Shem). Shem kii'otete Noowawaan (Noah). Noowa kii'otete Lemehkoon (Lamech).
42003037	Lemehk kii'otete Miihtoosalawan (Methuselah). Miihtoosala kii'otete Iinaahkoon (Enoch). Iinaahk kii'otete Ceretoon (Jared). Ceret kii'otete Mahelaliiyalan (Mahalaleel). Mahelaliiyal kii'otete Kenanoon (Cainan).
42003038	Kenan kii'otete Iinoshoon (Enosh). Iinosh kii'otete Sehtoon (Seth). Seht kii'otete Aatamoon (Adam). Aatam okii'otetemaan Kishemanitoon.
42004001	Ciisahs tahsh kiihkiiwe Cwaartan (Jordan) siipiink ekii'onci​maacaatc, emooshkineshkaakotc Kishemanitoon otAhcaahkoni. Miiwan itahsh Ahcaahkwan kaakii'ishi​niikaaniiwinikotc pikwatahkamik.
42004002	Mii weti kaakiihtashi​kakweci'ikotc maciaya'aan niimitana (40) tahsokiishik minihk. Kaawiin kekoon okii'onci​miicihsiin i'iwe minihk. Ahpii tahsh kaaishkwaahsenik, wiinke kii'noontehskate.
42004003	Miitahsh kaa'ikotc maciaya'aan: "Kiishpin Kishemanitoo oKosihsan tenowiwanwen, anoosh a'a ahsin cipahkweshikaniwitc."
42004004	Miitahsh Ciisahs kaaishi​nahkwehtawaatc: "Mii 'owe Kihcimasina'ikan eshipii'ikaatek: 'Kaawiin awiya pahkweshikanink ehta taonci​pimaatisihsi,' " okii'inaan.
42004005	Miinawaa tahsh maciaya'aan okii'ishi​wiiciiwikoon wakitatin, kiishaahtap iko ekii'waapanta'ikotc kahkina kaakihciokimaawentaakwaninik o'omaa ahkiink kaa'ayaanikin.
42004006	Miitahsh kaa'ikotc: "Kika​miinin o'o kahkina kashki'ewisiwin, i'i kaye citipentaman eshi​wenootisiimakahk o'o ahki. Niin kahkina ninkii'miinikoo ono, cikashkihtooyaan awenen iko enenimak cimiinak.
42004007	Miiwan itahsh onoweniwan kahkina ketipinawewisiyan kiishpin niin ociciinkwaniihtawiyan cianami'ehtawiyan," okii'ikoon.
42004008	Miitahsh Ciisahs kaa'ishinahkwehtawaatc: "Kihcimasina'ikan ishipii'ikaate: 'KaaTipenciketc kiKishemanitoom kikaociciinkwaniihtawaa, wiin ehta kaye kika-anohkiihtawaa,' " kii'ihkito.
42004009	Miinawaa tahsh maciaya'aan Ceroosalamink (Jerusalem) okii'ishiwinikoon, ekii'ishi​pakitinikotc maawac kaaishi-ishpahkitenik Kihcianami'ewikamik. Miitahsh kaa'ikotc: "Kiishpin Kishemanitoo oKosihsan tenowiwanwen, mii 'omaa onci​kwaashkwanin.
42004010	Aaniihsh Kihcimasina'ikan ishipii'ikaate: 'Kishemanitoo hsa oka'anoonaa' otencalima' cinaanaakaci'imihk, cikanawenimimihk aaniin piko keni-ishihcikewatc.'
42004011	Ihkitoomakan kaye: 'Miiwak itahsh iki keminciminihkwaa ciwiihsakisitehshinowaahsiwatc i'imaa kaashi​ahsiniihkaanik,' " okii'ikoon.
42004012	Ciisahs tahsh okii'ishi​nahkwehtawaan: "Ihkitoomakan kaye: 'Kaawiin kikakotenimaahsii kaaTipenciketc kiKishemanitoom,' " okii'inaan.
42004013	Ahpii tahsh Ciisahs kaakii'ishkwaa​kakweci'ikotc maciaya'aan misiwe kekoonink, mii 'i pinamaa acina kaaishi​nakanikotc.
42004014	Miitahsh Ciisahs kaaishi​kiiwetc weti Kaalaliink (Galilee), ekiih​kikishkaakotc eshi​maskawisiinitc Kishemanitoon otAhcaahkoni. Otipaacimikoowin tahsh misiwehkamik kiimisiteshkaamakanini.
42004015	Miitahsh kaakii'maacihtaatc ekiih​kihkino'amaaketc i'imaa Coowa' otanami'ewikamikoniink, kahkina kaye awiya' okiihkihci​nanaahkomikoo'.
42004016	Ciisahs tahsh kiihpitakohshin i'imaa Naasarit (Nazareth) ootenaank, kaakiihtashi​ompikitc. Ahpii tahsh e'Anwepiiwi​kiishikaninik, peshikwan kaanihtaa​ishihciketc, kii'ishaa anami'ewikamikonk. Kiihpasikwii ekii'ishaatc enaahsamapinitc cianamihtootc Kihcimasina'ikan.
42004017	Miihsh kaakii'miinintc titipiikinoomasina'ikan Aaiseyawan (Isaiah) okanootamaaken kaakii'ishi​oshipii'ikenikopanen. Okii'aapinihskwekinaan itahsh i'iweni kaatitipiikinikaatenik masina'ikan. Okii'mihkaan tahsh i'imaa kaaishipii'ikaatenik:
42004018	"Niwiiciiwimik kaaTipenciketc otAhcaahkwan. Niin aaniihsh ninkii'onenimik cipiitamawakwaa kaakoohpaatisiwaatc minwaacimowinini. Ninkiih​piicinisha'ok ciwiintamawakwaa kipa'waakanak cipakitinintwaa, kaye cikiiwe​ontinamowaatc owaapiwiniwaan ikiweniwak kaawaapihsikwaa, cipakitinakwaa ikiweniwak kaakakwaataki'intwaa,
42004019	kaye tahsh ciwiintamaan i'iwe aasha eishihsek ahpii kaaTipenciketc keshawenimaatc opimaatisiima'."
42004020	Ciisahs tahsh okiihkiiwe​titipiikinaan i'i masina'ikan ekii'miinaatc ini owiici'iwen i'imaa kaa-anohkiinitc. Miitahsh i'imaa niikaanaya'ii kaaishi​onapitc ewii​kihkino'amaaketc. Kahkina awiya' i'imaa kaa-ayaanitc anami'ewikamikonk okiih​kanawaapamikoo'.
42004021	Miitahsh kaa'inaatc emaacii​kakanoonaatc: "Mii 'i noonkom kaakiishikaak o'o kaanoontamek ekii'ocihcihsek i'i kaaihkitoomakahk kihci​oshipii'ikewin."
42004022	Kahkina tahsh okii'minwaapamikoo' ekii'maamahkaasihtaakotc kaye kaa'ahpiihci​minohtaakositc kaakii'ihkitotc. Miitahsh kaa'ihkitonitc: "Kaawiin ina wiin Coosap (Joseph) ini okosihsan?"
42004023	Miitahsh kaa'inaatc: "Kehcinaac iko kikawiintamawihshim i'iwe kakiihtaawi​kiishwewin, 'Haw kiin mashkihkiiwinini, antawi'itison.' Kaye tahsh kikaishim, 'Taka o'omaa kaaonciiyan ootenaank ishihciken ini peshikwan kaanoontamaank kekoonan kaaishihcikewanen Kaparniyam (Capernaum) ootenaank.' "
42004024	Miihsh kaa'ani-inaatc: "Tepwe o'owe kaawiintamawinakook, kaawiin wiihkaa minwenimaakaniwihsii awiya kaakanootamawaatc Kishemanitoon otootenaamink kaaonciitc.
42004025	Inashke pisintawihshik: tepwe aahpici kiipaahtiinowak kiiwaacihkwek Isriyalink (Israel) mekwaa ahpii Ilaaica (Elijah) kiiayaatc. Kaawiin kii'onci​kiminwansinoon nihsopipoon aapihta minihk. Wiinke ekii'noontehsek miicim misiwehkamik, Isriyal ahkiink.
42004026	Kaawin tahsh Ilaaica kii'ishinisha'waahsii kanake peshik cianta​wiici'aatc. Mii ehta 'imaa kaakii'ishinisha'ontc eshiayaanitc peshik kiiwaacihkwen ciawi​wiici'aatc Serahpat (Zarephath) ootenaank i'imaa pehsho kihciootenaank Saaitan (Sidon) kaaicikaatek.
42004027	Aahpici kaye kiipaahtiinowak awiyak wemikiiwaahpinewaatc mekwaa ahpii Kishemanitoo okanootamaaken Ilaaihshahoon (Elisha) kiiayaanitc. Kaawiin tahsh kanake peshik kiionci​pehki'aakaniwihsii i'iweni kaakii'inaahpinetc, mii ehta Neaman (Naaman), Siiriya (Syria) ahkiink kaaonciitc kaakii'antawi'intc," kii'ihkito.
42004028	Ikiweniwak itahsh i'imaa anami'ewikamikonk kaa-ayaawaatc ahpii e'noontamowaatc o'o, aahpiciko kahkina kii'nishkaatisiwak.
42004029	Miihsh kaa'ishi​pasikoncihsewaatc ekiihsaakici​wepinaawaatc Ciisahsoon i'imaa ootenaank, ekii'ishiwinaawaatc wakitatin i'imaa eshiayaanik otootenaamiwaa, ewiipiniwepinaawaatc kaashi​kiishkatinaanik.
42004030	Shaakooc itahsh Ciisahs kii'ani​shaaposhkaa mekweya'ii awiya' eshi​paahtiinonitc, ekii'ani​maacaatc.
42004031	Miitahsh Ciisahs kii'ishaa weti Kaparniyam (Capernaum) ootenaank, Kaalalii (Galilee) ahkiink, mii weti kaakiihtashi​kihkino'amawaatc pemaatisinitc e'Anwepiiwi​kiishikaninik.
42004032	Tepwe hsa kahkina awiya' okii'maamahkaasihtaakoo' i'iweni eshi​kihkino'amawaatc, aaniihsh i'i otihkitowin kii'inihtaakwanini ekii'miinikotc Kishemanitoon kashki'ewisiwin.
42004033	Peshik itahsh inini kii'ayaakopan i'imaa piintikamik anami'ewikamikonk, ekiih​kikishkaakotc maciahcaahkwan kaapehkentakosihsinik, enikohk ekii'noontaakosinitc ehshaakowenitc,
42004034	o'o e'ihkitonitc: "Aai! Aaniin waahtootawiyaank, Ciisahs Naasarit (Nazareth) kaaonciiyan? Kipianta​nihshiwanaaci'inaam ina? Kikihkenimin aweneniwiyan Kiin Kishemanitoo kaakiih​piicinisha'waatc Okwayahkwaatisiiman!" okii'ikoon.
42004035	Ciisahs tahsh okiih​kanoonaan iniweniwan maciahcaahkwan: "Kitoompiikihs, onci​saaka'an i'imaa a'a inini opimaatisiwinink," okii'inaan. Miitahsh a'a maciahcaahk kaaishi​ahpakinaatc ini ininiwan i'imaa mekwe eshiayaanitc pemaatisinitc, kaye ekii'nakanaatc. Kaawiin tahsh kekoon okiih​tootawaahsiin ini ininiwan.
42004036	Kahkina tahsh kii'maamahkaatentamook o'o ekii'ayitiwaatc: "Wekonen tahsh o'o tino kihkino'ikewin, e'ayaatc a'a inini kashki'ewisiwin, tako kaye mashkawisiiwin ekashki'maatc kaapehkisihsinik maciahcaahkwa', cisaaka'aminitc!" kii'ihkitowak.
42004037	Ciisahs tahsh otinaacimikoowin misiwehkamik kii'ani​kihkentaakwanini.
42004038	Miitahsh Ciisahs kaa'ishisaaka'ank i'imaa anami'ewikamikonk, Saaimanoon (Simon) eshitaanitc ekii'ishaatc. Saaiman tahsh osikohsan kii'aahkosiwan, aahpici ekiihkihci​kishisowaahpinenitc. Ciisahs itahsh kii'wiintamawaa aaniin eshi​ayaanitc ini ihkwewan.
42004039	Miitahsh Ciisahs kaaishianta​waapamaatc ihkwewan, ekii'niipawitc ciiki​nipewinink. Miitahsh kaaishi​kanootank i'iweni kishisowaahpinewin. Miitahsh a'a ihkwe kaakii'nakanikotc otaahkosiwin. Miihsh shemaak ekii'wanishkaatc ekiih​pami'aatc Ciisahsoon, i'i kaye kaakiiwiiciiwikonitc.
42004040	Ahpii e'ani​pankishimotc kiisihs, kahkina awiyak kaakiih​kanawenimaawaatc kaa-aahkosinitc pepahkaani​aahkosiwin enaahpinenitc okiih​piitamawaawaan Ciisahsoon. Kahkina tahsh okiih​saaminaani entahso​peshikonitc ekii'minoayaanitc.
42004041	Kiipaahtiinowa' kaye maciahcaahkwa' kaakii'nakanaanitc pemaatisinitc, "Kiin Kishemanitoo oKosihsan," ekii'ishi​shaakowaanikotc. Ciisahs tahsh okii'onci'aa' kekoon ci'ihkitohsinik, aaniihsh okiih​kihkenimikoo' ekii'onenimikotc Kishemanitoon ciPimaaci'iwewininiiwitc.
42004042	Ahpii e'ani​kiishikaninik Ciisahs i'imaa ootenaank kii'onci​maacaa ekii'ishaatc eshinihshihke​ayaanik. Awiya' itahsh okii'maaci​nanaantawaapamikoo'. Ahpii tahsh kaa'mihkaakotc otaanakiih​kakwe​kihciwimikoo' cimaacaahsik.
42004043	Miitahsh kaa'inaatc: "Ishihse kaye oncita kotak ini ootenawan ciwiintamaakeyaan i'iweni minwaacimowin Kishemanitoo kaawii'ishi​oshihsitootc oTipencikewin, mii 'i Kishemanitoo kaakiihonci​piicinisha'otc ci'ishihcikeyaan," kii'ihkito.
42004044	Miitahsh kaa'ishi​papaakakiihkwetc anami'ewikamikohkaank i'imaa Cootiiya (Judea) ahkiink.
42005001	Peshikwa Ciisahs mekwaa e'niipawitc i'imaa kohpaya'ii Kenehsarit (Gennesaret) Saaka'ikaniink, awiya' kaapaahtiinonitc okii'miiwishkaakoo' ehpisintaakotc ewiintamawaatc Kishemanitoon otihkitowinini. Ehkopiihkaanik kii'ishiniipawi.
42005002	Okii'waapantaanan niishin (2) ciimaanan ecehkihsininikin ciikipiik, opakitawaa' ekii'nakataminitc iinsan, ekii'anta​kisiihsipanaanitc otahsapiini.
42005003	Miitahsh kaa'ishi​poositc i'i peshik ciimaan, Saaimanoon (Simon) tepentaminitc. Miitahsh kaa'inaatc: "Niminaawepinan pankii." Ciisahs piintoonak kii'namatapi ekii​kihkino'amawaatc kaapaahtiinonitc pemaatisinitc.
42005004	Ahpii tahsh kaaishkwaa​kakitotc, mii 'i kaa'inaatc Saaimanoon: "Niminaaweya'ii kaa-ahkokiishkaayawaak, mii weti ishi​pahkopii'o kitahsapiim, cipita'anaayan kiikooyak."
42005005	Miitahsh kaa'ikotc: "Okihkino'amaake kapetipihk ohsha nintaanakiih​kihcianohkiimin ehpakita'waayaank. Kaawiin kekoon nintoonci​pita'anaahsiimin. Kiishpin tahsh wiin pakita'waan ishiyan, miinawaa ninka​pahkopii'waa nintahsapiim."
42005006	Miitahsh kaa'ishi​pakita'waawaatc. Niipiwa' kiikooya' ekiih​pita'anaawaatc, miihsh kaakii'maacii​piikoshkoosonitc otahsapiiwaa'.
42005007	Okii'waahta'amawaawaa' itahsh owiiciiwaakaniwaa' kotak ciimaanink metwe​ayaanitc cipiantawi​wiici'ikowaatc. Miitahsh kaa'ishi​piishaanitc ehpi​wiici'ikowaatc emaamawi​anohkiiwaatc ekii​mooshkina'aawaatc kiikooya' niishoonak. Miihsh kaakii'ani​konsaapiinikin ociimaaniwaan, kaa'ahpiihci​kihci​pita'anaawaatc.
42005008	Ahpii tahsh Saaiman Piitar (Simon Peter) kaa'waapantank aaniin kaa'ishihsenik kii'ociciinkwanapihtaa enaahsamiinitc Ciisahsoon. Miihsh kaa'inaatc: "Tepencikeyan niin hsa wiinke nimacipimaatis. Ishinaakwan hsa cinakashiyampan."
42005009	Aaniihsh wiinke kiikihci​maamahkaatentam, i'i kaye kahkina kaakiihpi​wiici'ikotc, aaniin minihk kaa'ahpiihci​kihci​pita'anaawaatc.
42005010	Miitahsh peshikwan iki kaa'inentamowaatc Ciimis (James), a'a kaye Cwaan (John) kaaokosihsimikowaatc Sepatiin (Zebedee). Miiwa' iitok o'o Saaiman (Simon) kaakii'wiici'ikotc. Miitahsh Ciisahs kaa'inaatc Saaimanoon: "Keko sekisihken, miitahsh noonkom cikaahcitinatwaa awiyak pemaatisiwaatc," okii'inaan.
42005011	Miitahsh kaaishi-ihkopitoowaatc ociimaaniwaa i'imaa mihtahkamik. Kahkina kekoon ekii'nakatamowaatc, ekiih​piminisha'waawaatc Ciisahsoon.
42005012	Peshikwaa tahsh Ciisahs e'ayayaatc peshik kihci​otenaank, kii'ayaawan i'imaa peshik ininiwan misiwe enihshimikiinitc. Ahpii ewaawaapamikotc mii 'i kaakiihpi​ahpakinitisonitc enaahsamiitc ehpakohsenimikotc ekii'ikotc: "Tepencikeyan, kiishpin inentaman kitaa​kashkihtoon cikiih​pehki'iyampan."
42005013	Miitahsh Ciisahs kaa'ishi​niiminihkenitc ehsaaminaatc ekii'inaatc: "Mii 'i tepwe enentamaan, kikapehki'ikoowis," okii'inaan. Miitahsh iko shemaak kaakii'nakanikonitc i'iweni eshi​omikiiwinihpan.
42005014	Miihsh Ciisahs kaa'ishi​onci'aatc ekii'inaatc: "Keko awiya wiintamawaahken o'o. Maacaan ishaan antawaapam anami'ewikimaa ciwaapamihk, cipakitinaahsoyan kaye ekiih​pehki'ikooyan. Ishihciken mayaa enahtenik Moosihs (Moses) kaakii'inahshowetc, cionci​kehcinaa'owaatc kahkina awiyak tepwe noonkom eminoayaayan," okii'inaan.
42005015	Shaakooc itahsh Ciisahs otipaacimikoowin aanciihke waahsa kiiani​ompweshkaamakanini. Niipiwa' kaye awiya' kiihpiishaawa' ehpianta​pisintaakotc, kaye tahsh ciminoayaa'aatc i'iweni otaahkosiwinini.
42005016	Ciisahs itahsh wiin ehta kii'nihtaaishaa i'imaa pikwatahkamik ekii'awi​anta-anami'aatc.
42005017	Peshikwaa ehkiishikaninik mekwaa Ciisahs ekihkino'amaaketc aaninta Perahsiwa' (Pharisees) kaye kaakihkino'amaakenitc Onahshowewin kii'namatapiwa' i'imaa kaakiihpi​onciinitc entahso-ootenaahkaank Kaalaliink (Galilee) kaye Cootiiya (Judea) kaye tahsh Ceroosalamink (Jerusalem). Omashkawisiiwinini kaaTipencikenitc hsa kii'miinaakaniwi Ciisahs cionci​minwaaci'imintc kaa-aahkosinitc.
42005018	Aaninta tahsh ininiwak kiihpiishawak ekii'ishi​pimiwinaawaatc onipewininiink ininiwan kaanipowaahpinenitc, ekiih​kocihtoowaatc cipiintikanaawaatc i'imaa waahkaa'ikanink, ewiih​pimihshimaawaatc i'imaa pehsho Ciisahsoon eshi​ayaanitc.
42005019	Onsaam tahsh epaahtiinonitc awiya' kaawiin okii'mihkansiinaawaa aanti keani-ishiwinaawaatc. Miitahsh wakitapahk enapakaanik waahkaa'ikan kaaishi-ishiwinaawaatc waapikani​apahkwaan ekiih​pakonepitoowaatc. Miihsh i'imaa kaaishi​pakitaapiikinaawaatc mekweya'ii eshi​paahtiinonaaniwaninik Ciisahsoon enaahsamikaapawinitc.
42005020	Ahpii tahsh Ciisahs e'waapamaatc ehpiihci​tepweyentaminitc, miihsh kaa'inaatc ini ininwan: "Niicii, kimacitootamowinan kipoonentamaakoo."
42005021	Kaakihkino'amaakewaatc Onahshowewin, iki kaye Perahsiik (Pharisees) o'o kii'ayihkitowak: "Awenen tahsh a'a inini Kishemanitoonk kaa'inakintisotc? Kaawiin awiya otaa​kashkihtoohsiin cipoonentamaaketc macitootamowinan, mii ehta ko a'a Kishemanitoo."
42005022	Ciisahs okiih​kihkenimaa' eshi​naanaakatawentaminitc, miihsh kaa'inaatc: "Wekonen itahsh i'i nahke wenci'ishi​naanaakatawentamek?
42005023	Nawac ina taawentan ci'ihkitoyaampaan: 'Kimacitootamowinan kipoonentamaakoo,' komaa kaye ci-ihkitoyaampaan: 'Pasikwiin cipimohseyan'?
42005024	Cikihkentamek itahsh Inini oKosihsan eyaatc kashki'ewisiwin o'omaa ahkiink cipoonentamaaketc macitootamowinan." Miitahsh kaaishi​kanoonaatc iniweniwan ininiwan kaanipowaahpinenitc "Miitahsh eninaan, pasikwiin, otaahpinan kitahpihshimon, miitahsh ishikiiwen," okii'inaan.
42005025	Miitahsh iko shemaak kaaishi​pasikwiinitc i'imaa kahkina enaahsamiiwaatc. Ekii'otaahpinaminitc otahpihshimonini eshi​pimihshininihpan, miihsh kaa'ani-ishikiiwenitc ekihci​nanaahkomaanitc Kishemanitoon.
42005026	Kahkina tahsh i'imaa kaakii'ayaawaatc okiihkihci​maamahkaatentaanaawaa o'oweni, kaye tahsh ekii'mooshkineshkaakowaatc sekisiwin. Miihsh kaa'ishi​kihci​nanaahkomaawaatc Kishemanitoon ekii'ihkitowaatc: "Tepwe hsa maamahkaac kekoonan kiwaapantaamin noonkom kaakiishikahk."
42005027	Ahpii tahsh o'o e'ishkwaahsek Ciisahs kiihsaaka'am, ekii'ani​maacaatc. Miihsh kaakii'waapamaatc ininiwan enamatapinitc i'imaa eshi​tipa'ikewintc kaamaawantoonaanitc taakihs (tax) tino shooniyaan Liipaai (Levi) eishinihkaasonitc. Miitahsh kaa'inaatc: "Piminisha'ohshin."
42005028	Miitahsh Liipaayan kaaishi​pasikwiinitc kahkina kekoon ekii'nakataminitc ekiih​piminisha'okotc.
42005029	Miitahsh Liipaai kaaishi​kihci​ahshanketc ekii'ahshamaatc Ciisahsoon i'imaa piintik owaahkaa'ikanink. Kiipaahtiinowak itahsh iki kaamaawantoonaawaatc taakihs​shooniyaan i'imaa ekii'ayaawaatc, iki kaye kotak awiyak ekii'wiitapimaawaatc.
42005030	Aaninta Perahsiwak (Pharisees), iki kaye kaakihkino'amaakewaatc Onahshowewin okii'onci​kihci​kanoonaani Ciisahsoon okihkino'amawaakanini: "Wekonen wenci​wiici​wiihsiniimekwaa, kaye tahsh wenci​wiici​minihkwemekwaa kaatipa'ike'iwewaatc, iki kaye awiyak omacitootamook?"
42005031	Miitahsh Ciisahs kaaishi​nahkwehtawaatc: "Awiyak kaaminoayaawaatc kaawiin onantawenimaahsiwaawaan mashkihkiiwininiwan, ikiweniwak ehta kaa-aahkosiwaatc.
42005032	Kaawiin wiin kaakii'onci​piishaayaan ciantomakwaa ikiweniwak kaakwayahkwaatisiwaatc, iki hsa piko omacitootamook cikwehkaatisiwaatc."
42005033	Aaninta awiyak okii'inaawaan Ciisahsoon: "Cwaan wiin okihkino'amawaakana' eshkam kaawiin onci​wiihsinihsiiwa', kaye tahsh e'anami'aanitc. Mii peshikwan Perahsiik (Pharisees) okihkino'amawaakaniwaa' eshihcikenitc. Kiin tahsh wiin iki kikihkino'amawaakanak wawiihsiniwak, tako kaye maminihkwewak."
42005034	Ciisahs tahsh kii'ishinahkwehtam: "Kitinentaam ina cikashki'ekwaapan ciwiihsinihsikwaapan ikiweniwak awiyak kaa-antomintwaa i'imaa kaashiwiitike​wiihsininaaniwank mekwaa wiiciiwaawaatc ini ininiwan kaaoshkiwiitikenitc? Kaawiin iitok.
42005035	Ninkotink hsa taishikiishikanini ahpii keotaahpinamawintwaa iniweniwan ininiwan kaaoshkiwiitikenitc. Miitahsh ahpii kewiinawaa ciwiihsinihsikwaa."
42005036	Ciisahs tahsh kii'wiintamaake ekii'ishi​awehciketc: "Kaawiin awiya otaaonci​pahkwepitoohsiin oshkikikishkikanink cipakwa'ank kehtekikishkikan. Kiishpin i'i tootank otaapiikopitoon i'iweni oshkikikishkikan, kaye tahsh i'iwe oshkipakwa'ikan kaawiin mihsawaa mayaa taishinaakwahsinoon kehtekikishkikanink.
42005037	"Kaawiin kaye awiya otaaishi​siikinansiin oshki​shoominaaponi i'imaa kehteshoominaapo​pashkwekinowashink. Kiishpin i'i tootank taatamakohseniwan iniweniwan pashkwekinowashan. Miihsh cisiikihsekipan oshkishoominaapo, kaye tahsh pashkwekinowashan tanihshiwanaatanoon.
42005038	Nawac oshkishoominaapo ishinaakwan ci'ishi​siikinikaatekipan oshkipashkwekinowashink.
42005039	Kaawiin kaye awiya onantawentansiin oshkishoominaapo kii'ishkwaa​minihkwaatank kehteshoominaapo. Kehteya'ii nawac minohpokwan taihkito," okii'inaa'.
42006001	Ciisahs ehpimohsekopanen i'imaa pahkweshikaniwi​kihtikewinink, mekwaa e'Anwepiiwi​kiishikaninik, okihkino'amawaakana' itahsh okiih​ciihshipinaani kaaishi​ohtikwaaniwaninikin ini pahkweshikaniwi​kihtikaanan, miitahsh kaa'ishi​shikonaminitc oninciiniink ekii'miicinitc.
42006002	Aaninta tahsh Perahsiwak (Pharisees) kii'ihkitowak: "Aaniin wenci-ishihcikehsiwek kaainahtek i'i Inaahkonikewin kekiihtootamekipan e'anwepiiwi​kiishikahk?"
42006003	Ciisahs itahsh okii'ishi​nahkwehtawaa': "Kaawiin ina kikihkentansiinaawaa eshipii'ikaatek aaniin Tepit (David) kaa'ishihciketc ahpii kiinoonteskatetc, i'i kaye owiiciiwaakana'?
42006004	Ekiihpiintiketc kihcipakwaanekamikonk Kishemanitoon kaaishianami'ehtawimintc ekii'otaahpinaatc pahkweshikanan ekii'amwaatc, ekii'ahshamaatc kaye kaawiiciiwikotc kaapakitinamawimintc Kishemanitoon. Kaawiin iitok Inaahkonikewin ihkitoomakahsinoon i'iwe cikii'ishihcikehpan. Anami'ewikimaak iitok ehta cikii'amwaawaahpan ini pahkweshikanan," okii'inaa'.
42006005	Miitahsh eni'inaatc: " Inini oKosihsan ohsha otipentaan kaa-Anwepiiwi​kiishikaninik."
42006006	Miinawaa kotak e'Anwepiiwi​kiishikaninik Ciisahs kiihpiintike anami'ewikamikonk ehkihkino'amaaketc. Kii'ayaawan hsa i'imaa ininiwan okihcininciini ekii'mamaancikoshkaanitc.
42006007	Iki tahsh kaakihkino'amaakewaatc Onahshowewin iki kaye Perahsiik (Pharisees) okiihkakwe​kaahcici'aawaan Ciisahsoon taka ciminoayaa'iwenitc Anwepiiwi​kiishikaninik. Okiihkakwe​mihkaanaawaa kekoon keonci​anaamimaawaatc.
42006008	Ciisahs itahsh okiih​kihkenimaa' i'i kaa'ishi​naanaakatawentaminitc. Miihsh kaakiih​kanoonaatc ini ininiwan kaamamaancikoshkaanik oninciini: "Pasikwiin, piishaan o'omaa niikaanaya'ii," okii'inaan. Miitahsh kaaishi​pasikwiinitc ekiihpi​niipawinitc.
42006009	Miitahsh kaaishi​kanoonaatc kaakihkino'amaakenitc Onahshowewin i'i kaye Perahsii': "Miitahsh eshi​kakweciminakook, aaniin enahtek Inaahkonikewin keishihcikenaaniwankipan Anwepiiwi​kiishikahk? Awiya ciminotootawintipan, komaa kaye cimaanshi​tootawintipan. Cipimaacihcikaatekipan pimaatisiwin, komaa kaye cinihshiwanaacihcikaatenik?" okii'inaa'.
42006010	Miitahsh misiwe kaakii'ayinaapitc kahkina ekiih​kanawaapamaatc i'imaa kaa-ayaanitc miihsh kaa'inaatc ini ininiwan: "Niiminihkenin." Miitahsh kaa'ishi​niiminihkeninitc, wiinke ekii'minoayaanik oninciini.
42006011	Miitahsh kaaishi​mooshkineshkaakonitc kihci​nishkaatisiwin ekii'ani​maacii​tashintaminitc aaniin kekiih​tootawaawaahpan Ciisahsoon.
42006012	Mii 'iwe ahpii Ciisahs kaakii'ishaatc wakitatin ekii'antawi​anami'aatc. Kapetipihk tahsh weti kii'ayaa ekii'anami'ehtawaatc Kishemanitoon.
42006013	Ahpii tahsh e'ani​kiishikaninik okii'antomaa' pehshoo cipiishaanitc okihkino'amawaakana'. Mitaahshiniishin (12) ekii'otaahpinaatc ishinisha'waakanak kaakii'ishinihkaanaatc.
42006014	Miitahsh o'o kaa'ishi​nihkaasowaatc kaakii'onenimintwaa. Saaiman (Simon) mii 'awe Piitar (Peter) kaakii'ishinihkaanikotc Ciisahsoon. Ini tahsh kaye Saaiman wiicihkiwensiwan Entaroo (Andrew). A'a kaye Ciimis (James), Cwaan (John) kaye, Pilap (Philip) kaye, a'a kaye Paarhtaalamiyo (Bartholomew).
42006015	Maahtiyo (Matthew) tahsh, a'a kaye Twaamahs (Thomas), Ciimis (James) wetetetc Aalipiyahsan (Alphaeus), a'a kaye Saaiman (Simon) kaakiih​takoinintc kaawiihkakwe​aancihsehtootc okimaawiwin.
42006016	A'a kaye Cootahs (Judas) wetetetc Ciimisan (James). A'a kaye kotak Cootahs Iskaariyat (Judas Iscariot) kaakii'mamishimaatc Ciisahsoon.
42006017	Ahpii tahsh Ciisahs ehpi​niihsaamaciwe​wiiciiwaatc otishinisha'waakana', mii 'i kaa'ani-ishi​kipihcikaapawitc eshi​tahtakwaanik. Miitahsh i'imaa aahpici kiihpaahtiinowa' kotak okihkino'amawaakana'. Aahpici kaye ehpaahtiinonitc awiya' i'imaa ekii'ayaanitc misiwe Cootiiya (Judea) ekiih​pionciinitc, kaye tahsh Ceroosalamink (Jerusalem). Weti kaye kiihpionciiwa' naanew kihcikamiink ootenawan eyaanikin eshinihkaatenikin Tayar (Tyre), i'i kaye Saaitan (Sidon).
42006018	Okiihpi​anta​pisintawaawaan (Ciisahsoon), kaye tahsh ciminwaaci'intwaa aaniin kaa'ishi​aahkosiwaatc. Miihsh kaye ikiweniwak kaamacitootaakowaatc maciahcaahkwa' kewiinawaa kii'minwaaci'aawak.
42006019	Kahkina tahsh awiyak okiih​kakwe​saaminaawaan Ciisahsoon. Aaniihsh esaaminaawaatc mii 'imaa kaa'onciimakaninik mashkawisiiwin kaakii'antawi'ikowaatc.
42006020	Miitahsh Ciisahs kaa'ihkitotc ehkanawaapamaatc okihkino'amawaakana': "Kishawentaakosim kiinawaa kaakitimaakentamek kiinawaa kitipinawewisim Kishemanitoo otookimaawiwin.
42006021	"Kishawentaakosim kiinawaa noonkom kaanoonteskateyek, piciinak kikatewiihsinim. "Kishawentaakosim kiinawaa noonkom kaamawiyek, piciinak kikapaahpim.
42006022	"Kishawentaakosim ahpii awiyak kiishiinkeniminekwaa, kaye tahsh kiiwiiciiwihsinowinekwaa, kiimaci-ininekwaa kaye, noociko kaye kii-itamowaatc kiwiinsowiniwaa ini onci Inini Okosihsan.
42006023	Minwentamok ahpii o'owe ishihseyek, kaye tahsh ciniimiyek keahpiihci​ciihkentamek aaniihsh kihci​ontisiwin kikanawentamaakoom kihcikiishikonk. Aaniihsh mii'iwe peshikwan kaahpi​tootawintwaa okehte​kihciaya'aamiwaapanii' ikiweniwak kaakiih​kanootamawaanitc Kishemanitoon.
42006024	"Aaniin iitok keahpiihci​kakwaatakentaakosiyek, kiinawaa noonkom kaawenootisiyek; aasha kaawentahk pimaatisiwin ekiihpi​ayaayek.
42006025	"Aaniin iitok keahpiihci​kakwaatakentaakosiyek kiinawaa noonkom kaatewiihsiniyek: piciinak ahpii kikanoonteskatem. "Aaniin iitok keahpiihci​kakwaatakentaakosiyek kiinawaa noonkom kaapaahpiyek: piciinak ohsha kikamoohkonem, kikamawim kaye.
42006026	"Aaniin iitok kiinawaa keahpiihci​kakwaatakentaakosiyek kahkina awiyak minotashiminekwaa. Mii 'i iitok peshikwan kaa'inaawaatc okehte​kihciaya'aamiwaa' kaakii'inwaasonitc ehkanootamawaanitc Kishemanitoon."
42006027	"Miitahsh eninakook kaapisintawiyek: saaki'ihkwak iki kaashiinkeniminekwaa, minotootawihkwak kaye iki kaanishkeniminekwaa.
42006028	Kiishpin awiya inihk: 'Kinantawenimin cimacihseyan,' kiin tahsh kikainaa: 'Kinantawenimin Kishemanitoo cishawenimihk.' Anami'ehtamawihkwak iki kaamacitootawinekwaa.
42006029	Kiishpin awiya pahsiinkwekanaamihk pakitinamaw pisaan kaye kwehkinahke ci-ishi​pahsiinkwekanaamihk. Kiishpin awiya mahkamihk kipinsihkawaakan, pisaan kaye kikamiinaa kipapakiwayaan.
42006030	Miish kahkina awiya kekoon kakwecimihk. Kiishpin awiya mahkamihk kekoon kaatipentaman keko kiiwe​antotamawaahken.
42006031	Ishitootamawihkwak kotak awiyak kaaishi​antawenimekwaa citootawinekwaa.
42006032	"Kiishpin ehta ehsaaki'ekwaa ikiweniwak kaasaaki'inekwaa, wekonen tahsh keonci​shawentaakosiyekipan? Inashke kewiinawaa kaamacitootamowaatc osaaki'aawaan ini kaasaaki'ikowaatc.
42006033	Kiishpin kaye minotootawekwaa ehta ikiweniwak kaaminotootawinekwaa wekonen tahsh keonci​shawentaakosiyekipan? Mii hsa kewiinawaa peshikwan kaamacitootamowaatc eshihcikewaatc.
42006034	Kiishpin kaye awi'ekwaa ehta ikiweniwak kaatanenimekwaa cikiiwenamawinekwaa, wekonen tahsh keonci​shawentaakosiyekipan. Miihsh kewiinawaa kaamacitootamowaatc eshi​awi'aawaatc kotak kaamacitootaminitc peshikwan ci'ishi​kiiwe​miinintwaa minihk kaakii'awi'iwewaatc.
42006035	Saaki'ihkwak itahsh iki kaashiinkeniminekwaa, minotootaakek kaye. Pisaan kaye awi'iwek, keko kekoon kiiwe​antawentankek. I'i tahsh kitipa'amaakoowiniwaa takihci​wenootan. Miihsh keikooyek e'oniicaanihsiminek Maawac kaaIshpentaakositc Kishemanitoo. Wiin iitok kaye kaaminotootawaatc awiya' kaatepinawewisihsinik, i'i kaye kaamaci-ishiwepisinitc.
42006036	Koohpaatenimiwe Koohsiwaa, miitahsh kekiinawaa ishi​koohpaatenimiwek."
42006037	"Keko onahkonaahkekwaanik awiyak, kaawiin itahsh Kishemanitoo kikaonaahkonikohsiiwaa. Keko kaye inaahkekwaanik awiyak Kishemanitoon cinipoomikowaatc, kaawiin itahsh kekiin Kishemanitoo kikanipoomikohsii. Poonentamaw kotak awiyak, miitahsh kekiin cipoonentamawihk Kishemanitoo.
42006038	Miikiwek, miitahsh cikiiwe​miinikoowisiyek. Tamino​mooshkine i'i kemiinikooyek, cikinikawi​wepinikaatek, kaye tahsh cimaamaakonikaatek, cionsaamashkinek i'iwe kaashina'inikeyek. Aaniihsh minihk iko awiyak kaatootamawekwaa mii 'iwe kewiin minihk Kishemanitoo ketootamawinek."
42006039	Miitahsh Ciisahs okii​wiintamawaa' o'owe awehcikewin: "Otaa​kashkihtoon ina awiya kaawaapihsik ciniikaaniihtamawaahpan kotak ini kaawaapihsinik? Minciniish iitok taapiintaanihkaanehsewak.
42006040	Kihkino'amawaakan kaawiin nawac kihkentaasohsii ahpiihc wiin ini kaakihkino'amaakotc. Shaakooc tahsh wiin a'a kaakihkino'amawintc ahpii tekiishihtootc okihkino'amaakoowin, miihsh peshikwan kewiin keahpiihci​kihkentaasotc taapishkoo ini kaakihkino'amaakotc.
42006041	"Wekonen wenci​kanawaapantamowatc kaapisinitc kiicihkiwensi oshkiinshikonk, kiin itahsh wiin ekihkentansiwan kihcimihtik e'ayaak kishkiinshikonk?
42006042	Aaniin tahsh wenci​kashkihtooyan e'inatc kiicihkiwensi: 'Niicihkiwensi pakitinihshin ciotaahpinamaan i'iwe kaapisiniyan,' kiin itahsh e'waapantansiwan i'i kihcimihtik kishkiinshikonk kaa'ayaak? Kiin kaaminwaatisiihkaasoyan pinamaa otaahpinan i'i mihtik kishkiinshikonk kaa'ayaak, miihsh payesh ciwaapiyan ciotaahpinamowatc kaapisinitc kiicihkiwensi oshkiinshikonk."
42006043	"Kaaminonihtaawikitc mihtik kaawiin macimiiniwihsii. Kaamacinihtaawikitc mihtik kaawiin onihtaawikihtoohsiinan minomiinan.
42006044	Entahshitc mihtik onci​kihkenimaakaniwi aaniin eshinaakwaninik omiiniman kaanihtaawikihtootc. Kaawiin pemaatisiwaatc otoontinansiinaawaan pik tinowiminan i'imaa kawiminakishiiwaahtikonk, komaa kaye shoominaahtikonk.
42006045	Minokekoon onciimakanini i'imaa opimaatisiwinink a'awe inini kaamino​pimaatisitc aaniihsh kaaishi​mooshkineshkaakotc mino​kekoon ote'ink naakwanini. Miinawaa maci​kekoon tahsh wiin onciimakanini i'imaa awiya kaamaci​pimaatisitc aaniihsh kaaishi​mooshkineshkaakotc maci​kekoonan ote'ink kaanaakwaninik aniihsh inini ihkitoomakanini otoon kaaishi​mooshkinenik ote'ink."
42006046	"Wekonen wenci-ishinihkaashiyek 'Tepencikeyan, Tepencikeyan!' e'ishihcikehsiwek itahsh kaaininakook?
42006047	Awenen hsa piko kaapinaasihkawitc, kaa'ishihciketc itahsh aaniin eshi​noontank nintihkitowinan, miihsh o'o eshinaakositc.
42006048	Taapishkoo inini kaaoshihtootc waahkaa'ikan, anaamink kaainaanihketc eshi​ahsiniihkaanik. Miihsh i'imaa kihtahsiniink eshi​onaahkosiciketc. Ahpii tahsh siipi kiimooshka'ank, kaawiin ciwahkawisek i'i waahkaa'ikan ahpii aanakiiocihcipiik aaniihsh kwayahk kii'onahkicikaate.
42006049	A'a tahsh wiin kaanoontank nintihkitowinan kaa'ishihcikehsik itahsh ehkitowak, mii 'i eshinaakositc taapishkoo inini kaaonaahkohsitootc waahkaa'ikan eshi​ahsiniihkaahsininik. Ahpii tahsh kiinihkipiik, kiiani​ocihcipiik i'iwe waahkaa'ikan shemaak iko takawihse cipiisihsek."
42007001	Ahpii Ciisahs kaakii'ishkwaa​wiintamawaatc kahkina onoweniwa' pemaatisinitc kii'ishaa Kaparniyamink (Capernaum) ootenaank.
42007002	Kii'ayaakopan peshik shimaakanihshiiwikimaa ekii'ayaawaatc anohkii'aakanan wiinke ekiihkihci​saaki'aatc, wiinke tahsh ekii'aahkosinitc aasha kekaa ciniponitc.
42007003	Ahpii shimaakanihshiiwikimaa enoontank pehsho ehtanaacimimintc Ciisahsoon okii'ishinisha'waa' aaninta kaaniikaanentaakosinitc Coowa' cikakwecimaanitc Ciisahsoon cipiishaanitc cipiminwaaci'aanitc otanohkii'aakanan.
42007004	Ekiihpi​naasihkawaawaatc Ciisahsoon enikohk okiih​pakohsenimaawaan: "Tepwe teahpiihtentaakosi o'o ci'ishihcikehtamawatc.
42007005	Aaniihsh wiin nisaaki'ikonaan kaaCoowiwiyaank, wiin kaye kaakii'oshihtamawiyamintc anami'ewikamikoni," okii'inaawaan.
42007006	Miitahsh Ciisahs kaakii'ani​wiiciiwaatc aasha pehsho e'ani​otihtaminitc waahkaa'ikanini. Miihsh shimaakanihshiiwikimaa kaakii'ishinisha'waatc seyaaki​wiiciiwaatc o'o ci'awi-inaanitc: "Tepencikeyan, keko wiin keyaapi mikoshkaaci'itisohken. Kaawiin iitok nintepakentaakosihsii cikii​piintikeyan o'omaa niwaahkaa'ikanink.
42007007	Kaawiin kaye nintinenitisohsii ehtepakentaakosiyaan cikiihpi​naasihkawinaan. Mihci-ihkiton ehta, miihsh ciminoayaatc nintanohkii'aakan.
42007008	Mii 'i keniin eshinaakosiyaan inini ekii'miishitc tipencikewin nintookimaamak itahsh ninkanawaapamikook. Nintayaawak kaye shimaakanihshak kaakanawaapamakwaa. O'o peshik kii'inak: 'Maacaan,' mii 'i eshimaacaatc. Miinawaa kotak kii'inak: 'Piishaan,' mii 'i eshi​piishaatc. Nintanohkii'aakan kaye kii'inak: 'O'o ishihciken,' mii piko 'i entootank."
42007009	Ciisahs tahsh kii'maamahkaatentam ahpii kaa'noontank o'oweni. Okiih​kwehkikaapawihtawaa' ekii'inaatc kaapaahtiinonitc kaapiminisha'okotc: "Kiwiintamawininim, kaawiin wiihkaa awiya nimpimihkawaahsii o'o nahke cishi​tepweyentank o'omaa Isriyal ahkiink."
42007010	I'i tahsh kaakiih​piicinisha'ontwaapan ahpii ehkiiwewaatc owaahkaa'ikaniniink shimaakanihshiiwikimaan, miihsh kaakii'mihkawaawaatc ini anohkii'aakanan eminoayaanitc.
42007011	Wiipa naake Ciisahs kii'ishaa ootenaank Nen (Nain) eshinihkaatenik ewiiciiwikotc okihkino'amawaakana' i'i kaye kaapaahtiinonitc pemaatisinitc.
42007012	Aasha tahsh e'ani​otihtank eshi-ishkwaantemiwaninik i'i ootena, na'itaak okii'mekwaashkaan ena'inikewintc. A'a hsa tahsh inini kaakii'nipotc iinsan kii'mihci​peshiko e'okosihsimikotc kiiwaacihkwewan. Kiihpaahtiinowa' awiya' e'wiiciiwikonitc ootenaank wenciinitc.
42007013	Ahpii tahsh kaaTipenciketc ewaapamaatc ini ihkwewan aahpici okiih​koohpaasinawaan, miihsh kaa'inaatc: "Keko mawihken."
42007014	Miitahsh pehsho kaakii'ishaatc, ekiih​saaminank pimaahkwa'ikan. Miihsh kaakiih​kipihciinitc i'i kaapimiwitoonitc pimaahkwa'ikan. Ciisahs tahsh kii'ihkito: "Oshkiniiki, wanishkaan kitinin."
42007015	Miitahsh ini kaakii'niponihpan kiionci​mayaawapiwan, kaye tahsh ekii'maacii​kakitonitc. Ciisahs tahsh okii'ishi​pakitinaan ini ininiwan eshi​ayaanitc omaamaani.
42007016	Kahkina tahsh okii'mooshkineshkaakonaawaa kohtaanentamowin, ekii'nanaahkomaawaatc Kishemanitoon ekii-ihkitowaatc: "Kishemanitoo kimiinikonaan kehci-inentaakosintc kenootamaakotc eshi​ayaawank," miihsh kaye kaaihkitowaatc: "Kishemanitoo kiihpiishaa ewiih​pimaaci'aatc opimaatisiima'."
42007017	I'i hsa tahsh Ciisahs enaacimintc kii'noontaakaaniwanini misiwe Cootiiya (Judea) ahkiink, misiwe kaye waahkaaya'ii i'imaa ahkiink.
42007018	Okihkino'amawaakana' itahsh Cwaan (John) okii'wiintamaakoo' kahkina onoweniwan.
42007019	Miihsh kaakii'antomaatc niishin (2) okihkino'amawaakana' ekii'ishinisha'waatc ciawi​kakwecimaanitc kaaTipencikenitc: "Kiin ina a'a kaaikooyan kaawiihpi​takohshink, komaa kaye kotak awiya cipii'intipan?"
42007020	Ahpii ehpi​naasihkawaawaatc Ciisahsoon kii'ihkitowak: "Cwaan Siika'antaakewinini ninkiih​piicinisha'okonaan cikakwecimikooyan kiishpin kiin a'a kaaikooyan kaawiihpi​takohshink komaa kaye kotak awiya cipii'intipan?"
42007021	Mii'iwe ahpii Ciisahs kaakii'minwaaci'aatc niipiwa' pemaatisinitc entahso​inaahpinenitc, aaniin kaye eshi​aahkosinitc. I'i kaye kekishkaakonitc maciahcaahkwa'. Kaye tahsh ekii'waapi'aatc niipiwa' awiya' kaawaapihsinik.
42007022	Okii'aashitemaa' Cwaanan kaakiih​piicinisha'waanitc: "Kiiwek, wiintamawihk Cwaan wekonen kaakii'waapantamek, kaakii'noontamek kaye. Ewaapi'intwaa iki kaawaapihsikwaa, iki kaye ehpimohse'intwaa kaapimohsehsikwaa, iki tahsh kaye wemikiiwaahpinewaatc epehki'intwaa. Ehkiiwe​pimaatisii'intwaa kaye kaanipowaatc, iki kaye ketimaakisiwaatc e'wiintamawintwaa minwaacimowin.
42007023	Aaniin keahpiihci​minwentamowaatc ikiweniwak kaa-aanwehtansikwaa ehtashimikoowak."
42007024	Ahpii tahsh Cwaanan kaakiih​piicinisha'waatc ekii'maacaanitc Ciisahs okii'maacii​wiintamawaa' kaapaahtiinonitc awiya' ehtashimaatc Cwaanan: "Ahpii kaakii'ishaayek Cwaan kaashi​ayaatc pikwatahkiink wekonen kaa'inentamek ciwaapantamek, cipeshikwahkitek ina mashkohsi ewahkawaahsink?
42007025	Wekonen tahsh kaa'anta​waapantamek kii-ishaayek? A'a ina inini wenishihshininikin okikishkikanan? Miiwak iitok iki tino kaakihci​minohkonayewaatc kaawenooci​pimaatisiwaatc eshitaawaatc okimaawikamikonk.
42007026	Wiintamawihshik, wekonen kaa'anta​waapantamek weti kii-ishaayek? Awiya na kaakanootamawaatc Kishemanitoon? Miitahsh eshi​wiintamawinakook, kikii'waapamaawaa iitok awiya nawac kehci-inentaakositc ahpiihc wiin iki kenootamawaawaatc Kishemanitoon.
42007027	Cwaan ohsha kaatashimintc aaniin Kihcimasina'ikan kaaihkitoomakahk: 'Kishemanitoo ihkito, ninkaishinisha'waa ninkanoocikehtamaake ciniikaaniitc ciahpiihci​oshihtamawihk keani-ishaawatc,' ihkitoomakan.
42007028	Kiwiintamawininim tahsh Cwaan maawac kihci-inentaakosi ahpiihc kotak ininiwak kaakiihpi​pimaatisiwaatc. Shaakooc tahsh a'a maawac pankii kaainentaakositc Kishemanitoo otipencikewinink nawac kihci-inentaakosi ahpiihc wiin ini Cwaanan," kii'ihkito.
42007029	Ahpii tahsh iki pemaatisiwaatc, iki kaye kaamaawantoonaawaatc tipa'ikewishooniyaan (tax) o'o enoontamowaatc, mii 'i kaakiih​kihkentamowaatc Kishemanitoon kwayahk e'inaahkoniwenitc, ekiih​siika'antaakowaatc Cwaanan.
42007030	Iki tahsh Perahsiik (Pharisees) iki kaye kaamisiwe​kihkentamowaatc Onahshowewin okii'aanwehtawaawaan Kishemanitoon eshi​antawentaminitc, kaawiin kaye kii'inentansiiwak cisiika'antaakowaatc Cwaanan.
42007031	Ciisahs kii'ani​'ihkito: "Aaniin itahsh keihkitoyaampaan iinsan e'ishinaakosiwaatc oko ininiwak noonkom kaapimaatisiwaatc? Aaniin tahsh enentaakosiwaatc?
42007032	Miihsh enentaakosiwaatc taapishkoo apinoonciishak kaa-apiwaatc kaashi​ataawaaniwaninik. Miihsh o'o eshi​shaahshaakowaanitiwaatc: 'Kikiih​kitohcikehtamaakoom wiitikewi​kitohcikewin kaawiin cikii'onci​niimiyek, kaye tahsh ninkii'nikamomin na'inikewi​nikamowinan kaawiin tahsh cikiiwii'mawiyek,' ihkitowak.
42007033	Inashke Cwaan Siika'antaakewinini kiihpiishaatc kaawiin kii'onci​wiihsinihsii, kaawiin kaye kii'onci​minihkwehsii shoominaapo. Miitahsh kaakii'inek: 'Okikishkaakoon maciahcaahkwan.'
42007034	Ini tahsh wiin Inini oKosihsan kiihpiishaawan ehpi​wiihsininitc, kaye tahsh ehpi​minihkwenitc. Miihsh enimek: 'Kanawaapamihk a'a maawac enihtaa​wiihsinitc, kaye enihtaa​minihkwetc, ehsaaki​wiiciiwaatc kaamaawantoonaanitc tipa'ikewishooniyaan, i'i kaye omacitootamoo',' mii'i enek.
42007035	Ikiweniwak tahsh kaaotaahpinamowaatc Kishemanitoon okakiihtaawentamowinini, miiwak iki kaanaakohtoowaatc ehkwayahkwaanik," okii'inaa'.
42007036	Peshik tahsh Perahsiin (Pharisee) okii'antomikoon ci'antawi​wiici​wiihsiniimaatc. Miihsh Ciisahs kaakiih​piintiketc Perahsiin owaahkaa'ikaniniink ekii'wiici​wiihsiniimaatc, ekii'ohpimehshink tapahsi​toopowinaahkonk.
42007037	I'imaa tahsh ootenaank kii'ayaa ihkwe maci-ishiwepisiwinink eshi​pimaatisitc. Kii'noontam iinsan a'a ihkwe Ciisahsoon ewiihsininitc i'imaa Perahsiin owaahka'ikaniniink. Miihsh kaakiih​piitootc minaako'on ahsiniiwi​waapaapihko-omootayaapihkonk emoshkinenik.
42007038	Kiihpiishaa, otaanaank inahke ekii'ishi​niipawitc Ciisahsoon eshi​sitehshininitc. Kii'mawi, otooncikawaapiwinan ekii'aapacihtootc ehkisiipiikisitenaatc. Wiinisihsan itahsh okii'aapacihtoonan ehpaankwa'ank ositini. Miihsh kaa'ishi​ociimaatc ositiniink, ekiih​siikinank kaye minaako'on ositiniink.
42007039	Iniweniwan itahsh Perahsiin Ciisahs kaakii'antomikotc ciwiici​wiihsiniimaatc ahpii ewaapamaanitc ihkwewan eshihcikenitc kii'inentamoon: "Kiishpin wa'a inini tinowihpan Kishemanitoon kaakanootamawaatc otaa​kihkenimaan aweneniwinitc ini ihkwewan kaasaaminikotc. Otaa​kihkenimaan iitok e'maci-ishi​wepisinitc."
42007040	Miitahsh Ciisahs o'o kaa'inaatc: "Saaiman (Simon) kekoon kiwii'inin," okii'inaan. "Haw, wiintamawihshin waa'ishiyan," okii'ikoon.
42007041	Miihsh kaa'inaatc: "Kii'ayaawak iinsan niishin (2) ininiwak ekii'masina'amawaawaatc kaamasina'ike'iwenitc shooniyaan. A'a peshik okii'masina'amawaan minihk naanwaahk (500) waapaapihko​shooniyaanhsa', a'a tahsh kotak naanimitana (50) ehta.
42007042	Kaawiin tahsh okiih​kashkihtoohsiinaawaa cikiiwe​tipa'amawaawaatc. Miihsh kaamasina'ike'iwenitc kaakiih​kisii'amaakowaatc ehpoonentamaakowaatc omasina'ikewiniwaan. Awenen itahsh enentaman maawac kesaaki'aatc," okii'inaan.
42007043	Miitahsh kaa'ikotc: "Mii 'i enentamaan, a'a maawiin peshik niipiwa' kaakiih​poonentamawintc." "Kitepwe," kii'ihkito Ciisahs.
42007044	Miitahsh kaa'ishi​kwehkihkwenitc ekiih​kanawaapamaatc ini ihkwewan. Miihsh kaa'inaatc Saaimanoon: "Kiwaapamaa na wa'a ihkwe? Ninkiihpi​piintike kiwaahkaa'ikanink kaawiin tahsh kitoonci​miishihsii nipi cikisiipiikisiteyaan. Wa'a tahsh wiin ihkwe okisiihsipatoonan ninsitan osipiinkwaanan eaapacihtootc, wiinisihsan kaye ehpaankwa'ikaaketc.
42007045	Kaawiin kaye kikii'onci​ociimihsii ahpii kaapiintikeyaan. Wa'a tahsh wiin ihkwe kaawiin onci​kipihciihsii e'ayociintank nisitinan ahpii kaahpiintikewak.
42007046	Kaawiin kanake kikiihsiikinansiin Aalip (Olive) tino pimite nihtikwaanink. Wa'a tahsh wiin ihkwe okiih​siikinaan minaako'on nisitink.
42007047	Kiwiintamawin tahsh i'iweni okihci​saaki'iwewin mii 'imaa wenci​kihkentaakwaninik ekiih​poonentamawintc niipiwa' omacitootamowinan. Awiya tahsh wiin pankii ehta kaapoonentamawintc, pankii ehta onaakohtoon saaki'iwewin," kii'ihkito.
42007048	Miihsh kaa'inaatc ini ihkwewan: "Kimacitootamowinan kipoonentamaakoo."
42007049	Kotak tahsh iki kaakii'apiwaatc toohpowinaahkonk kii'ayitiwak: "Awenen itahsh wa'a kaapoonentamaaketc macitootamowinan?" kii'ihkitowak.
42007050	Miitahsh Ciisahs kaa'inaatc ini ihkwewan: "Kitepwewakentamowin kipimaaci'ikon. Mii 'i pisaan anishi​maacaan," okii'inaan.
42008001	Naanaake tahsh e'ani-ishihsenik, Ciisahs kiihpapaa​ishaa otenaahkaank, eshi​kakapehshiwintc kaye. Kiihpapaa​wiintamaake minwaacimowin, i'iweni kaye Kishemanitoon oTipencikewinini, ekii'wiiciiwikotc mitaahshiniishin (12) okihkino'amawaakana'.
42008002	I'i kaye aaninta ihkwewa' okiih​piminisha'okoo' kaakiihpi​minwaaci'aatc aahkosiwinink, aaninta kaye maciahcaahkwa' kaakiih​saakicinisha'amawaatc. Mii 'awe peshik Meri Maakatalawihkwe (Mary Magdalene) kaaishinihkaanintc mii 'awe niishwaahso (7) maciahcaahkwa' kaakiih​saakicinisha'amawintc.
42008003	A'a tahsh peshik Coaana (Joanna) kii'ishinihkaaso, onaapeman Koosa (Chuza) kii'ishinihkaasowan kaakii'okimaahkantaminitc Heratan (Herod) otayaawinini, a'a tahsh kaye Sosaana (Susanna) eshinihkaasotc. Iki tahsh kaye kotak ihkwewak kaakii'aapacihtoowaatc otaya'iimiwaan ewiici'aawaatc Ciisahsoon, i'i kaye okihkino'amawaakanini.
42008004	Wiinke tahsh kiihpaahtiinowak pemaatisiwaatc ekii'ohkwiino'itiwaatc ekiihpi​anta​waapamaawaatc Ciisahsoon. Pepahkaan ootenaank ekiihpi​ayonciinitc. Miihsh Ciisahs kaakii'wiintamawaatc o'o awehcikewin:
42008005	"Kii'ayaa hsa inini ekiih​kihtikaatank kihtikaanenhsan. Mekwaa tahsh e'ohswe​wepinank kihtikaanenhsan, aaninta miihkanaank kii'ishi​pankihsininiwan. Miiwan tahsh ini kaakiitahtahkohkaatekin, pinehshiinshak kaye okiih​kitaanaawaan.
42008006	Aaninta tahsh kihtikaanenhsan, eshi​ahsiniihkaak kaa'ishi​tapahsahkamikaak kii'ishi​pankihsinoon. Wiipa tahsh kii'nihtaawikinoon kihtikaanan. Miihsh kaa'ani-ishi​paahtekin kaawiin aaniihsh kii'nipiiwansinoonan.
42008007	Aaninta tahsh kihtikaanenhsan okaawiminakashiihkaank kii'ishi​pankihsinoon. Okaawiminakashiin tahsh e'ompikihkin okiih​kipishkaanaawaan ini kihtikaanenhsan, miihsh kaa'ishi​nipoomakaninikin.
42008008	Aaninta tahsh kihtikaanenhsan, maawac iko eshi​minohkamikaak kii'ishi​pankihsinoon. Wiinke tahsh kii'minokinoon ini kihtikaanan. Ninkotwaahk (100) tahsink kii'ontinikaatewan minihk kaakiikihtikaatekopanen ini kihtikaanan." Miihsh kaa'ani-ihkitotc: "Awenen hsa piko wenoontamaawinitc taka tapisintam," kii'ihkito.
42008009	Miitahsh okihkino'amawaakana' kaakiih​kakwecimikotc aaniin ehkitoomakaninik i'iweni awehcikewin.
42008010	Miihsh Ciisahs kaa'ishi​nahkwehtawaatc: "Kiinawaa ohsha kipakitinamaakoom cikihkentamek ini kaakiih​kihkencikaatehsinokin kekoonan Kishemanitoo oTipencikewin kaatashintekin. Wiinawaa tahsh wiin awehcikewinan nintaapacihtaawaanan ehkanoonakwaa: mihsawaa aana inaapiwaatc, kaawiin waapihsiiwak; mihsawaa aana noontamowaatc, kaawiin nihsitohtansiiwak."
42008011	"Mii'owe ehkitoomakahk o'o awehcikan, i'i hsa kihtikaanenhs, mii 'iweni Kishemanitoo otihkitowin.
42008012	Awiya kaanoontank ehtipaatotenik Kishemanitoon oTipencikewinini, e'nihsitohtansik itahsh, mii taapishkoo eshinaakositc ini kaakiih​pankihsinkin kihtikaanenhsan i'imaa miihkanaank. Maciaya'aa pitakohshin e'otaahpinank ini aasha kaakiih​kihtikaatenikin ote'imaank awiyan citepwehtansinik, kaye tahsh cipimaaci'aahsiwimintc.
42008013	Ini tahsh kaakiih​pankihsinkin kihtikaanenhsan kaashi​ahsiniihkaak, mii 'i eshinaakositc a'a shemaak kaaotaahpinank Kishemanitoo otipaacimowin ahpii e'noontank, aahpici e'minwentank. Kaawiin itahsh waahsa cikotaawikiink. Aahpici tahsh acina ehta tepwehtam. Ahpii tahsh koci'ikoowisiwin e'otihsikotc, mii 'i eshi​pakiciitc.
42008014	Ini tahsh kaakiih​pankihsinkin kihtikaanenhsan kaashi​okaawiminakashiihkaak, mii 'i eshinaakositc a'a kaanoontank Kishemanitoo otipaacimowin. E'ani​pimaatisitc itahsh onsaam e'ocaanimentank, onsaam kaye ehsaakihtootc wenootisiwin, i'iweni kaye ahkiiwi​ciihkentamowin, mii 'i kaawiin cini​kiishikitc.
42008015	Ini tahsh kaakiih​pankihsinkin kihtikaanenhsan i'imaa kaashi​minohkamikaak mii 'i eshinaakositc awiya kaanoontank Kishemanitoo otipaacimowin. Miiwak iki weweni kaakihciwentamowaatc, kaamino​kanawentamowaatc kaye ote'iwaank. Ehshashiipentamowaatc itahsh, mii 'i kaaonci​nihtaawikihtoowaatc shiiwimiicim."
42008016	Miitahsh o'o Ciisahs kaa'ani-ihkitotc: "Kaawiin awiya otahtoohsiin waahsahkonencikan anaami​ahkihkonk, komaa kaye anaami​nipewinaahkonk. Wakici​waahsahkonencikanaahkonk ohsha ishi​pakitinikaate i'i waahsahkonencikan, iki kaapiishaawaatc ciwaapantamowaatc e'waahsahkonenik.
42008017	Kahkina kekoon kaakaacikaatek, mii 'iwe piciinak cimohsheyaapancikaatek. Kiishpin kaye aanakii'akwana'ikaatekipan kekoon, mihsawaa tanaakwan waahseyaank.
42008018	Ayaankwaamisik itahsh aaniin eshi​pisintamek. Awiya hsa kekoonini kaa-ayaatc, tamiinaa kekoon awahshime. A'a tahsh wiin kekoonini kaa-ayaahsik, mihsawaa ko pankii kekoonenhsini eyaatc taotaahpinamawaa."
42008019	Ciisahs tahsh omaamaan, wiicihkiweya' kaye kiihpi​takohshinoo' ewii'waapamikotc, kaawiin kiikashki'ohsiiwa' onsaam aaniihsh kiihpaahtiinowa' awiya'.
42008020	Peshik itahsh awiyan okii'ikoon: "Taka pinamaa, kimaamaa, kiicihkiweyak kaye akwaciink niipawiwak ewii'waapamihkwaa," okii'ikoon.
42008021	O'o tahsh Ciisahs kii'ishinahkwehtam: "Miiwak ohsha oko nimaamaa, niicihkiweyak kaye kaaishihcikewaatc aaniin eshinoontamowaatc Kishemanitoon ehkitonitc. Iki ohsha kaana'ihtawaawaatc kaaishihcikewaatc kaye ehkitonitc Kishemanitoon, mii ohsha 'awe nimaamaa, niicihkiweyak kaye."
42008022	Aapintink tahsh ehkiishikaninik Ciisahs kiihpoosi ciimaan ekii'wiiciiwikotc okihkino'amawaakana'. Miihsh kaa'inaatc: "Haw, taka ishaataa weti akaamink," okii'inaa'. Miihsh kaa'ishi​aashawa'amowaatc.
42008023	Mekwaa tahsh ehpimaashiwaatc Ciisahs kii'nipaa piintoonak. Miitahsh ketahto kiihkihci​pakamaaniman ekiihkihci​mamaankaashkaanik. Kiihsaahsiika'okowak ekii'ani​mooshkinepiik i'i ciimaan. Kahkina kii'naniisaanisiwak.
42008024	Kii'ishaawak tahsh eshi​nipaanitc Ciisahsoon ekii'amaci'aawaatc e'inaawaatc: "Okihkino'amaake aasha kekaa ninka​nihsaapaawemin," okii'inaawaan. Ciisahs tahsh kiihpasikwii ekiih​kanootank kihci​noontin, nipiini kaye kehci​mamaankaashkaanik. Miitahsh kaa'ani-ishi​anwaanoowenik, wiinke tahsh kii'anwaahtin.
42008025	Miihsh kaa'inaatc okihkino'amawaakana': "Aanti tahsh i'i kitepwehtamowiniwaa?" Wiinke tahsh kii'maamahkaatentamoo', ekiih​sekisinitc ekii'ayitinitc: "Kaanaka awenen tenowikwen wa'a inini. Ehkanootank kihci​nootin, kaamamaankaashkaanik kaye, miihsh eshi​na'ihtaakotc!"
42008026	Miitahsh kaa'ishi​aashawa'amowaatc i'i Kaalaliiwi Saaka'ikan, ekii'ishi​mishakaawaatc i'imaa Kerahsaawahkiink (Gerasenes).
42008027	Ciisahs tahsh ehpi​kapaatc, okiihpi​anta​nakishkaakoon peshik ininiwan ehkikishkaakonitc maciahcaahkwan i'imaa ootenaank e'onciinitc. Aasha kinwesh ekiihpi​onci​kikihkonayehsinik, kaawiin kaye waahkaa'ikanink kii'ishitaahsiiwan. Ciipekamikonk kii'ishitaawan, eshi​na'inimintc kaaniponitc kii'ishitaa.
42008028	Ahpii tahsh a'a ini ewaapamaatc Ciisahsoon ehpiihtowetc kii'ishi​shaakowe: "Kiin Ciisahs weKosihsimihk Kishemanitoo maawac kaaishpentaakositc. Aaniin waahtootawiyan? Kipakohsenimin cikakwaataki'ihsiwan," okii'ikoon.
42008029	Ciisahs iitok okiih​kanoonaan ini maciahcaahkwan cisaakici​nakanaanitc ini ininiwan. Mooshak ekii'otihtinikonitc, mooshak kaye ekiih​kanawencikaniwinitc. Kaye tahsh ekii'mamaancikwahpinimintc sakaapaanan e'aapataninikin, ekiih​kihciosite'omintc kaye mihtikonk. Mooshak itahsh okiih​piikopitooni. Maciahcaahkwan ekii'ishi​wiihkoshkaa'ikonitc pikwacaya'iink.
42008030	Ciisahs tahsh okii'ishi​kakwecimaan: "Aaniin eshinihkaasoyan?" Miihsh kaa'ikotc: "Opaahtiino nintishinihkaas, aaniihsh nimpaahtiinomin," okii'ikoon.
42008031	Ciisahs tahsh okiih​pakohsenimikoo' ci-ishinisha'waahsik kaashi​wiimpaanik kaashi​mishahkiiyaahsininik.
42008032	I'imaa tahsh newatatin kiihpaahtiinowak koohkoohshak ekii'ontancikewaatc. Okiih​pakohsenimikoo' itahsh Ciisahs cipakitinaatc i'i maciahcaahkwa' i'imaa koohkoohshink cishi​piintikeshkaanitc. Miihsh kaakiih​pakitinaatc.
42008033	Miitahsh kaa'ishi​nakanaanitc ini ininiwan, ekii'ani-ishi​piintikeshkawaanitc i'i koohkoohsha'. Miitahsh kahkina koohkoohshak i'imaa kaa'ishi​naasipiipa'itiwaatc eshi​kiishkaamatinaanik ekiih​pahkopiipa'itiwaatc saaka'ikaniink. Kahkina tahsh kii'nihsaapaawewak.
42008034	Ikiweniwak itahsh kenawenimaawaatc koohkoohsha' e'waapantamowaatc o'o, kii'maaciipa'itiwak ekii'awi​papaa​tipaacimowaatc, ootenaahkank, i'imaa kaye waahkaaya'ii ahkiink.
42008035	Pemaatisiwaatc tahsh kii'ishaawak ekii'anta​waapantamowaatc aaniin kaa'inahkamikaninik. Okiihpi​naasihkawaawaan Ciisahsoon, okii'waapamaawaan kaye ini ininiwan kaakiih​kikishkawaanihpan ini maciahcaahkwa' e'namatapinitc eshi​sitekaapawinitc Ciisahsoon. Kiihkikihkonayewan, kwayahk ekii'inentaminitc. Miihsh kahkina kaakiih​sekisiwaatc.
42008036	Miitahsh iki kaakii'waapantamowaatc o'o e'inahkamikaninik okiih​tipaacimaawaan ini ininiwan kaakiih​kikishkawaanihpan maciahcaahkwan aaniin kaye kaa'ishi​pimaaci'imintc.
42008037	Miitahsh kahkina i'imaa kaakii'ayaanitc Kerahsaa (Gerasenes) ahkiink kaakiihpi​kanoonikotc ciani​maacaatc, onsaam aaniihsh kiikihci​sekisiwa'. Miitahsh Ciisahs kaa'ishi​poositc ciimaan ekii'ani​maacaatc.
42008038	Ciisahs tahsh okiihpi​pakohsenimikoon ini ininiwan maciahcaahkwa' kaakii'onci​saakicinisha'omintc opimaatisiwininiink ekii'ikotc: "Taka pakitinihshin ciwiiciiwinaan," okii'ikoon. Ciisahs tahsh okii'maacinisha'waan ekii'inaatc:
42008039	"Maacaan anikiiwen, cini​wiintamaakeyan aaniin Kishemanitoo kaa'ishihcikehtamawihk," okii'inaan. Miitahsh kaa'ani-ishi​maacaanitc ini ininiwan ekiih​papaa​tipaacimotc i'imaa misiwe ootenaank aaniin kaa'ishihcikehtamaakonitc Ciisahsoon.
42008040	Ahpii kaahpikiiwe​aashawa'ank i'i saaka'ikan, kiihpaahtiinowa' pemaatisinitc menwentaminitc e'mishakaatc, aaniihsh kahkina okiih​pii'ikoo'.
42008041	Peshik itahsh kiihpi​takohshinoon ininiwan kaaniikaaniskaminitc i'i Coowa' otanami'ewikamikoni, Ceirahs (Jairus) eshinihkaasonitc. Eshi​sitekaapawitc inahke ekii'ahpakisonitc ehpakohsenimikotc ci'ishaatc otaawininiink.
42008042	Kii'mihci​peshikowan iitok otaanihsan a'a inini ekii'mitaahshiniisho​pipoonwenitc (12), ewii'ani​niponitc. Ciisahs tahsh e'ani​pimi​ayaatc, wiinke okiih​siincishkaakoo' kaakiih​paahtiinonitc awiya'.
42008043	Peshik itahsh ihkwe i'imaa mekweya'ii kii'ayaa mitaahshiniisho​pipoon (12) ekii'wiihsakentank emiskwiiwaahpinetc. Aanciko tahsh kii'wiihsakaahpine aanakii'antawi'ikotc mashkihkiiwininiwa', ekiih​caakinaatc kaye oshooniyaaman minihk eyaawaakopanen. Kaawiin awiyan okii​kashki'ikohsiin ciminoayaatc.
42008044	Wa'a tahsh ihkwe otaanaank inahke okii'ishi​naasihkawaan Ciisahsoon ekii​saaminank wanahkweyiik owakici​kashkiikiiwinini. Miitahsh iko shemaak kaakiihpooni​miskwiiwitc.
42008045	Miihsh Ciisahs kaa'ishi​kakwetwetc: "Awenen kaahsaaminitc?" Kahkina awiya' okii'aanwehtaakoo'. Piitaroon (Peter) tahsh okii'ikoon: "Okihkino'amaake, kiwaapamaak iitok ehpaahtiinowaatc awiyak waahkaaya'ii kaasiincishkawihkwaa," okii'ikoon.
42008046	Miihsh Ciisahs kaa'ihkitotc: "Awiya ohsha ninkiih​saaminik; ninkihkentaan nimashkawisiiwin ehsaaka'amoomakahk," kii'ihkito.
42008047	Wa'a tahsh ihkwe okiih​kihkentaan awahshime ehkaaci​ayaahsik, miihsh kaakiih​piishaatc ehsekisitc ekii'ahpakisotc enaahsamiinitc. Kiihtipaacimo kahkina awiya' enaahsamiinitc wekonen kaa'onci​saaminaatc Ciisahsoon, aaniin kaye shemaak kaa'ishi​minoayaatc.
42008048	Miitahsh Ciisahs kaa'inaatc ini ihkwewan: "Nintaanihs, kitepwehtamowinink kitoonci​minoayaa, mii 'i pisaan anishi​maacaan."
42008049	Mekwaa tahsh Ciisahs ehtanwewehtootc, awiyan kiihpionci​takohshinoon eshitaanitc ini ininiwan kaaniikaanishkaminitc i'i anami'ewikamik ekii'ihkitonitc: "Aasha kii'nipo kitaanihs. Keko awahshime ontami'aahken a'a okihkino'amaake," kii'ihkitowan.
42008050	Ciisahs tahsh e'noontank o'o, okii'inaan ini Ceirahsan: "Keko sekisihken, mihci​tepwehtan, miihsh ciminoayaatc," okii'inaan.
42008051	Ahpii tahsh ehtakohshinowaatc owaahkaa'ikaniniink, kaawiin awiyan okiih​pakitinaahsiin ciwiici​piintikemikotc, mii ehta Piitaroon (Peter), Cwaanan (John), Ciimisan (James) kaye. Okiih​pakitinaan kaye ini otetemaan, ini kaye omaamaamaan wetaanihsinitc ini ihkwesenhsan.
42008052	Kahkina i'imaa kaakii'ayaawaatc okii'mawimaawaan ekii'onci​mincinawesiwaatc ini ihkwesenhsan. Miihsh Ciisahs kaa'inaatc: "Keko mawihkek, kaawiin ohsha nipohsii, mihci​nipaa iitok," ekii'inaatc.
42008053	Kahkina tahsh okiih​paahpinotaakoo' aaniihsh okii​kihkenimaani ekii'niponitc ini ihkwehsenhsan.
42008054	Miitahsh Ciisahs kaakiih​sakinihkenaatc ihkwesenhsan ekii'inaatc: "Ihkwesenhs, wanishkaan," ekii'inaatc.
42008055	Shemaak tahsh kiihkiiwe​pimaatisiwan ekii'wanishkaanitc. Ciisahs tahsh okii'anoonaa' i'imaa eyaanitc ciahshamaanitc ini ihkwesenhsan.
42008056	Oniiki'ikomaa' itahsh kiikihci​maamahkaatentamoo'. Ciisahs itahsh okiih​kanoonaa' awiyan ciwiintamawaahsinik o'o kaakii'ishihsenik.
42009001	Ciisahs tahsh okii'antomaa' mitaahshiniishin (12) okihkino'amawaakana' ekii'miinaatc mashkawisiiwin, kashki'ewisiwin kaye cisaakicinisha'waanitc maciahcaahkwa', cikashkihtoonitc kaye ciminoayaa'iwenitc.
42009002	Miitahsh kaakii'ishi​maacinisha'waatc cipapaawiintamaakenitc i'i Kishemanitoon ewii'oshihsitoonitc oTipencikewinini, kaye tahsh ciminwaaci'aanitc kaa-aahkosinitc.
42009003	Miitahsh Ciisahs kaa'inaatc: "Keko kekoon maaciitoohkek ahpii ani​maacaayek, sahka'onaahtik, pashkwewash, kemiiciyek, shooniyaa, kekoon kaye kemeshkocishkamek.
42009004	Piko aanti keshi​antomikooyek cipiintikeyek, mii 'imaa ishi​kapehshik, miihsh i'imaa kenionci​maacaayek.
42009005	Aaniinti tahsh iko keshi​piintike​antomikoohsiwek, ahpii tahsh ani​nakatamek i'i ootena, miihsh ishi​paahpawisitehshimoonok cionci​kihkentamowaatc e'wanitootamowaatc."
42009006	Miitahsh okihkino'amawaakana' kaaishi​maacaanitc ekii'ishaanitc misiwe eshi​ayishitaaniwaninik ewiintamaakenitc minwaacimowin, kaye tahsh eminwaaci'aanitc awiya' piko aanti eyaanitc.
42009007	Ahpii Herat (Herod) kaakihciokimaawitc Kaalaliink (Galilee) enoontank kahkina kekoon kaa'ayishihsenik kii'onci​wawaanentam i'iwe aaninta awiya' kaakii'ihkitonitc. Ekii'ihkitonaaniwaninik iinsan Cwaanan (John) Siika'antaakewininiwan ekiih​pikiiwe​pimaatisinitc.
42009008	Kotak tahsh ekii'ihkitonitc: "Ilaaica (Elijah) kii'naakosi," aaninta tahsh ekii'ihkitonitc mii hsa 'awe peshik ekiihkiiwe​pimaatisitc mewisha kaakiih​kanootamawaatc Kishemanitoon.
42009009	Miitahsh Herat kaa'ihkitotc: "Cwaan wiin ninkiih​kiishkikweta'waa, awenen tahsh a'a tino inini kaanaanoontamaan." Miitahsh mooshak kaakiihkakwe​waapamaatc Ciisahsoon.
42009010	Ishinisha'waakanak tahsh ekiih​pikiiwewaatc, okii'wiintamawaawaan Ciisahsoon kahkina kekoon kaakii'ayishihcikewaatc. Miitahsh kaa'ishi​maacii​wiiciiwaatc otishinisha'waakana' wiinehtawaa ko ekii'ishaawaatc ootenaank Pehseta (Bethsaida) eshinihkaatenik.
42009011	Okiih​kihkenimikoo' tahsh kaapaahtiinonitc pemaatisinitc weti ekii'ishaatc, miihsh kaa'ishi​piminisha'okotc. Miitahsh Ciisahs kaakii'inaatc e'minwentank ehpiishaanitc, ekiih​tashintamawaatc kaye Kishemanitoon oTipencikewinini, kaye tahsh ekii'minwaaci'aatc iniweniwa' kaakiih​kakwecimikotc ciminoayaanitc.
42009012	Ahpii tahsh e'ani​onaakohshininik, okiihpi​naasihkaakoo' i'i kaamitaahshiniishinitc (12) okihkino'amawaakana' ekii'ikotc: "Kanoosh pemaatisiwaatc cimaacaawaatc ci-ishaawaatc eshi​ootenaahsiwaninik, kaashi​ayaaniwaninik kaye, ciawi​nanaanta​waapantamowaatc miicim, aaniinti kaye keshi​nipaawaatc. Pikwacaya'ii iitok kitayaamin," ekii'ikotc.
42009013	Miihsh Ciisahs kaa'inaatc: "Kiinawaa miinihkwak kekoonini kemiiciwaatc." Miihsh kaa'ikotc: "Naanan ehta pahkweshikanihkaanenhsak nintayaawaanaanik, niishin kiikoyak. Kinantawenimihshinaam ina ciawi​ataaweyaank miicim citepihsek kahkina oko ciwiihsiniwaatc?"
42009014	Ninkociko naanan mitaahswaahk (5,000) kiihtahshiwa' ininiwa' i'imaa. Miihsh Ciisahs kaa'inaatc okihkino'amawaakana': "Nenaanimitana (50) ishi​ayoohkwapi'ihkwak," okii'inaa'.
42009015	Miitahsh o'o kaahtootaminitc. Kahkina tahsh kii'onapiwa' i'imaa kaakii'ayaanitc.
42009016	Miitahsh Ciisahs kaakii'otaahpinaatc ini naanan pahkweshikanihkaanenhsa', ini kaye niishin kiikooya' kihcikiishikonk ekii'inaapitc ekii'nanaahkomaatc Kishemanitoon iniweniwa' onci. Miihsh kaa'ishi​pahkwepinaatc, ekii'miinaatc okihkino'amawaakana', cimaamaata'oonaanitc ini i'imaa kaakii'ayaanitc.
42009017	Kahkina hsa kiihtewiihsiniwak. Kihkino'amawaakanak tahsh okii'maawantoonaanaawaa i'i miicim kaakii'ishkohsenik mitaahshiniishin (12) mashkohsiiwi​miicimiwashan, ekii'mooshkinekin.
42009018	Aapintink itahsh Ciisahs wiin ehta e'anami'aatc, ewiiciiwikotc okihkino'amawaakana', miihsh kaa'ishikakwecimaatc: "Awenenan ehkitowaatc awiyak ehtinowiwak?"
42009019	Miihsh o'o tahsh kaa'ikotc: "Aaninta kitikook, Cwaan (John) Siika'antaakewinini. Kotak kitikook Ilaaica (Elijah). Kotak kitikook Cerimaaya (Jeremiah), komaa kaye peshik kiihkiiwe​pimaatisiiwitok kaakiih​kanootamawaakopanen Kishemanitoon kitikoo," okii'ikoo'.
42009020	Ciisahs itahsh okii'inaa': "Awenen tahsh kiinawaa ehkitoyek ehtinowiyaan?" Saaiman Piitar (Simon Peter) tahsh okii'inaan: "Kiin ihsa a'a Kishemanitoon kaakiih​kiishaaci​onenimikotc ciPimaaci'iwetc."
42009021	Ciisahs tahsh okiih​kanoonaa' okii'aayicikanoonaa' ciwiintamawaahsinik o'oweni awiyan.
42009022	Miitahsh kaye kaa'inaatc: "Oncita piko Inini oKosihsan takihcikakwaatakihtoowan, oka-aanawenimikoo' kaye kaaniikaanisinitc, i'i kaye anami'ewikimaa', i'i kaye onahshowewiniwaa' kaakihkino'amaakenitc onahshowewin. Miihsh cinihsimintc. Nihsokiishik tahsh ishihsenik takiiwe​pimaatisi'aawan."
42009023	Miitahsh o'o kahkina kaa'inaatc: "Kiishpin awiya wiihpiminisha'otc, taka ta-aanawenintiso, oka​otaahpinaan otaashiteyaahtikoman kepimiwinaatc entahsokiishik cipiminisha'otc.
42009024	A'a tahsh kemanaa​wanihtootc opimaatisiwin, aanciko kaawiin tatepinamaasohsii tepwe keonci​pimaatisitc. A'a tahsh kepakitinank opimaatisiwin niin onci, tatepinamaaso tepwe keonci​pimaatisitc.
42009025	Wekonen kekashkihtamaasohpan awiya kiishpin aanatepinamaasotc kahkina kekoon o'omaa ahkiink, wiin itahsh iko nihshiwanaaci'itisotc, kaye tahsh onci​kakwaatakihtootc?
42009026	Awenen hsa piko keonci​akacitc niin onci, ini kaye ninkihkino'amaakewinan, miihsa'we keakaciihtaakotc kehci-inentaakosinitc Inini oKosihsini ahpii pitakohshininitc, kaye tahsh okihci-inentaakosiwininiink Weyoohsimimintc, i'i kaye kehtentaakosinitc encala'.
42009027	Tepwe tahsh o'o kaaininakook. Aaninta hsa o'omaa kaaniipawiwaatc kaawiin tanipohsiiwak paanimaa kii'waapantamowaatc i'i Kishemanitoon otookimaawiwinini."
42009028	Nihshwaahsokiishik (8) tahsh e'ishihsenik Ciisahs okii'maaciinaan Piitaroon (Peter), Ciimisan (James), ini kaye Cwaanan (John). Kii'ishaawak eshi-ishpatinaanik ekii'awi​anami'aawaatc.
42009029	Mekwaa tahsh e'anami'aatc pahkaan kii'ani-ishinaakosi owiinkwaank, okikishkikanan wiinke kii'waapishkiwaahsenaakwaniniwan.
42009030	Miitahsh kihkino'amawaakanak kaakii'waapamaawaatc niishin ininiwa' ehkakanoonikonitc. Moosihsoon (Moses) ini kaye Ilaaicawan (Elijah).
42009031	Wiinke kiikihci​waahsenaakosiwa', ekiih​tashintaminitc aaniin keshi​nihsimintc Ciisahsoon aasha kekaa kaawii'ishihsenik i'imaa Ceroosalamink (Jerusalem).
42009032	Piitar tahsh i'i kaye kaakii'wiiciiwikotc kiikihpakinkwashiwak. Ahpii tahsh ekoshkosiwaatc okii'waapamaawaan Ciisahsoon eshikihci-inentaakosinitc, i'i kaye niishin kaakii'wiici​kapawihtaakonitc.
42009033	Aasha tahsh kekaa ewii'ani​nakanikonitc, Piitar o'o okii'inaan Ciisahsoon: "Tepencikeyan, aahpici hsa mii 'i kwayahk o'omaa kaa-ayaayank, kiishpin ishimihsawentaman, nihsin akawaahte'ikanan ninka​patahkitoomin, kiin peshik ciayaayan, Moosihs kaye peshik, Ilaaica kaye peshik," kii'ihkito. (Kaawiin iitok okii​kihkentansiin aaniin kaa'ihkitotc.)
42009034	Mekwaa tahsh ehkakitotc, wahkwiini okii'akawaahteshkaakonaawaa. Kihkino'amawaakanak itahsh kiihsekisiwak ekii'aakawishkaakowaatc wahkwiini.
42009035	Miitahsh kaakii'noontawaawaatc awiyan wahkwiink e'onci​kiikitonitc: "Mii ohsha wa'a Ninkosihs, kaakii'onaapamak; pisintawihk."
42009036	Ahpii tahsh awiyan kaa'ishkwaa​kiikitonitc, Ciisahsoon ehta imaa kii'ayaawan. Kihkino'amawaakanak kaawiin kii'noontaatihsiiwak. Kaawiin kaye awiyan okii'wiintamawaahsiwaawaan o'o kaakii'inaapihshinowaatc.
42009037	Miitahsh o'o kaa'ishihsenik e'aniwaapaninik ahpii Ciisahs, i'i kaye nihsin okihkino'amawaakana' ishpatinaank ehpionci​niihsaciwewaatc. Kiihpaahtiinowa' pemaatisinitc kaakii'nakishkaakowaatc.
42009038	Peshik tahsh ininiwan i'imaa mekweya'ii eshi​paahtiinonaaniwaninik kii'onci​kishiiwe​kiikitowan ekii'ihkitonitc: "Okihkino'amaake, kipakohsenimin cikanawaapamatc ninkosihs, mii ehta 'awe niniicaanihs.
42009039	Ketahto onihtaa​otihtinikoon ini maciahcaahkwan, miihsh eshishaakowetc. Ocipiniko kaye piinihsh ehpiihtewaninik otoon. Owiihsakentami'ikoon kaye, kaawiin nanaash cipooni'ikotc.
42009040	Nintaanakiihpakohsenimaak kikihkino'amawaakanak cisaakicinisha'waawaatc ini maciahcaahkwan, kaawiin tahsh okiih​kashki'aahsiwaawaan," okii'ikoon.
42009041	Ciisahs tahsh kii'ihkito: "Etatawe kaawiin kitepwehtansiim, kaawiin kaye kwayahk kitishiayaahsiim! Kaanaka naa minihk kewiiciiwinakookipan? Kaanaka naa miina kitaashashiipenimininim?" Miitahsh Ciisahs kaa'inaatc ini ininiwan: "Piitamawihshin o'omaa a'a kwiiwisenhs."
42009042	Miitahsh kaakiih​piishaanitc ini kwiiwisenhsan. Miihsh kaakii'otihtinikonitc maciahcaahkwan mitahkamik ekii'ishi​kawiwepinikonitc, tako kaye ekii'ocipinikonitc. Ciisahs tahsh okiih​kanoonaan ini maciahcaahkwan. Miitahsh shemaak kaa'ishi​saaka'aminitc. Shemaak tahsh kii'minoayaawan ini kwiiwisenhsan. Miihsh kaa'ishimiinaanitc ini oteteni.
42009043	Kahkina tahsh i'imaa kaakii'ayaawaatc kii'maamahkaatentamook aaniin ehpiihci​kihci-inentaakosinitc Kishemanitoon. Mekwaa tahsh awiya' emaamahkaatentaminitc o'o kahkina Ciisahs kaakii'ishihciketc, miihsh o'o kaa'inaatc okihkino'amawaakana'.
42009044	"Weweni pisintawihshik o'o kaawii'ininakook, Inini oKosihsan ohsha tashi​pakitinikaasowan ininiihkaank," okii'inaa'.
42009045	Kihkino'amawaakanak itahsh kaawiin okii'nihsitohtansiinaawaa o'o ihkitowin, kaawiin aaniihsh o'o kii'ishi​miinikoowisihsiiwak cinihsitohtamowaatc o'oweni. Kiihshaakwenimowak kaye cikakwecimaawaatc o'oweni.
42009046	Kihkino'amawakanak itahsh kii'maacii​kihcikakanoonitiwak awenen a'a mayaa kehci-inentaakositc.
42009047	Ciisahs tahsh okiih​kihkentaan aaniin enentaminitc. Miitahsh kaakii'otaahpinaatc apinoonciishan ekii'niipawi'aatc ciwiicikaapawihtaakotc.
42009048	Miitahsh o'o kaa'inaatc: "Awenen iko kewiici'aatc peshik o'o apinoonciisha', niin onci e'onci-ishihciketc, mii peshikwan keniin e'ishiwiici'itc. Awenen ihsa waaci'ikwen, kaawiin niinehta niwiici'ikohsii, iniweniwan ihsa owiici'aan Kishemanitoon, miiwan ini kaapi-ishinisha'omitc. Awenen hsako maawac pankii enentaakosikwen kaatahshiyek, mii hsa 'awe kehci-inentaakositc," okii'inaa'.
42009049	Miitahsh kaa'ishi​kanoonikotc ini Cwaanan (John): "Okihkino'amaake, ninkii'waapamaanaan peshik inini ehsaakicinisha'amawaatc maciahcaahkwa' e'ahpimotc kitishinihkaasowin. Intawaa tahsh ninkii'onci'aanaan, aaniihsh kaawiin kipapaawiiciiwikohsiinaan," okii'ikoon.
42009050	Ciisahs itahsh o'owe okii'inaan: "Keko onci'aahkek. Awiya kaanakaashkawihsinowinankitc ohsha kiwiici'ikonaan," okii'inaan.
42009051	Aasha tahsh kekaa e'ocihcihsenik Ciisahs ci-ishiwinintc kihcikiishikonk, kii'inentam ewii'ishaatc Ceroosalamink (Jerusalem).
42009052	Okii'niikaaninisha'waa' tahsh keniniikaanaacimonitc kaawii'ani-ishaatc ci-ishaanitc Sameriya (Samaria) ahkiink cikwayaancihtamaakotc kahkina kekoon.
42009053	I'i tahsh pemaatisinitc i'imaa eyaanitc kaawiin okii'minwaapamikohsii', aaniihsh kii'mihci​pimiayaa i'imaa ekii'ishaatc Ceroosalamink.
42009054	Ahpii tahsh kihkino'amawaakanak Ciimis (James) a'a kaye Cwaan (John) ewaawaapantamowaatc o'o mii 'i kaa'ihkitowaatc: "Tepencikeyan, kinantawenimihshinaam ina cikanootamaank ishkote cipioncinaashiimakahk kihcikiishikonk kenihshiwanaaci'ikowaatc?"
42009055	Ciisahs tahsh kiihkwehkihtaa ekiihkishii​kanoonaatc, [ekii'inaatc: "Kaawiin kikihkenimaahsiwaawaa eshiayaanitc Kishemanitoo otAhcaahkwan wenci​tipentaakosiyek, aaniihsh niin Inini oKosihsan kiihpiishaawan cipi​pimaaci'iwenitc, kaawiin wiin cinihshiwanaaci'iwenitc," okii'inaa'.]
42009056	Miitahsh pahkaan eyaawinik kaakii'ishaawaatc.
42009057	E'anipimiayaawaatc itahsh miihkanaank, peshik ininiwan okii'ikoon: "Kihkino'amaake, kikawiiciiwin aanti piko keishaayan."
42009058	Miitahsh o'o Ciisahs kaa'ishinahkwehtawaatc: "Iki waakohshak owaashiwak, iki kaye pinehshiinshak owasihswaniwak. Niin tahsh Inini oKosihsan kaawiin nintayaahsiin aanti keshi​pimihshinaan cianwehshinaan," kii'ihkito.
42009059	Ciisahs tahsh kotak ininiwan okii'inaan: "Piminisha'ohshin." Miihsh kaa'ishi​nahkwehtaakotc: "Pakitinihshin pinamaa cikiiweyaan ciantawi​na'inak nintete."
42009060	Miihsh o'o Ciisahs kaa'ishi​nahkwehtawaatc: "Taka wiinawaa piko okatashiihkaanaawaa cina'inaawaatc otinawemaakaniwaa' kaawii'niponitc, kiin itahsh wiin maacaan cipapaawiintamaakewatc Kishemanitoo otookimaawiwin," okii'inaan.
42009061	Miinawaa tahsh awiyan okii'ikoon: "Tepencikeyan, kikapiminisha'on. Pinamaa tahsh nihtam pakitinihshin cikiiweyaan ciawi​pooshoo'akwaa nintaawinink eyaawaatc," okii'ikoon.
42009062	Miihsh Ciisahs kaa'ihkitotc: "Piko awiya kaamaacii​ompwehkamikipiciketc kiishpin itahsh ishi​aapanaapitc kaawiin tateahpiihtentaakosihsii Kishemanitoon oTipencikewininiink cishi​aapatisitc."
42010001	Ahpii kaaTipenciketc kaa'ishkwaa​kakanoonaatc, miihsh kaakii'onakimaatc niishwaahsimitanashiniishin (72) ininiwa' cineniishinitc cikii​niikaani​ayishaanitc misiwe ootenaahkaank, ayaawinink kaye wiin iko waa'ani-ishaatc.
42010002	O'o ekii'inaatc: "Paahtiinat kemanishikaatekipan, aahpici tahsh akaahsiinowak otanohkiik. Kakwecimihk Kishemanitoo kaatipentank manishikewin ci-ishinisha'waatc otanohkii' cimaamooshakinikenitc okihtikewinink.
42010003	Miitahsh ishi​maacaak. Mii 'i eshinaakosiyek taapishkoo maanahcaanihshak kaaishaawaatc mekwe ma'iinkanihkaank.
42010004	Keko maaciitoohkek kishooniyaawashiwaan, kipiina'ikaniwashiwaan kaye, kaakikishkamek ehta kimahkisiniwaan kikamaaciitoom. Keko kipihciihkek ciontamwewehtooyek kiishpin awiya nakishkawek.
42010005	Aanti tahsh iko keshi​piintikeyek waahkaa'ikanink, mii 'owe nihtam keihkitoyek: 'Kikashawentaakosim o'omaa waahkaa'ikanink eyaayek.'
42010006	Kiishpin tahsh minowiiciiwinekwaa i'imaa kaa-ayaawaatc waahkaa'ikanink, i'imaa ishinakatamok i'iwe kaakii'ihkitoyek kiipipiintikeyek: 'Pisaan pimaatisik.' Kiishpin tahsh inaatisihsikwaa i'imaa waahkaa'ikanink, kiiwe​otaahpinamok i'iwe kaakii'ihkitoyekipan.
42010007	Miihsh i'imaa kaakii'ishi​piintikanikooyek keshi​ayaayek, pisaan iko inancikek, ishiminihkwek kaye aaniin iko enahshamikooyek, aniihsh citipa'amawintipan awiya kaa-anohkiitc. Keko wiin paapiintikehkek pepahkaan waahkaa'ikanihkaank.
42010008	Aanti piko ootenaahkaank eshi​piintikeshkaayek, kiishpin tahsh iki pemaatisiwaatc ineniminekwaa pisaan cipiishaayek, pisaan iko miicik kekoon keahshamikooyek.
42010009	Minwaaci'ihkwak kaa-aahkosiwaatc i'imaa ootenaank kaa-ayaawaatc o'o cishi​wiintamawekwaa: 'Aasha kipehshwaapantamowaam Kishemanitoo citipeniminek.'
42010010	Ahpii tahsh anipiintikeshkaayek ootenaank, awiyak tahsh inentansikwaa i'imaa cipiishaayek, miihkanaank ishaak o'o ci-ihkitoyek:
42010011	'I'i hsa kaapaashkinehsek kitootenaamiwaank kaa-akohkek nisitinaank nintooci​paahpaawisitehshimoonomin cionci​kihkinawaacinaakohtooyaank enaatisiyek. Keko tahsh waniihkehkek aasha ehpehshwaapantamowek Kishemanitoo citipeniminek.'
42010012	Kiwiintamawininim ahpii tipaahkonikewikiishikahk Kishemanitoo nawac okakoohpaasinaan i'i Swaatam (Sodom) ahpiihc wiin i'i ootenaani."
42010013	"Kiinawaa Kwaraasin (Chorazin) kaa-ayaayek kikaocaanimisim. Kekiinawaa kikaocaanimisim Pehseta (Bethsaida) kaa-ayaayek. Kiishpin ini kaawaapantamek maamahkaacihcikewinan kiinaakohcikaatekopanenan i'imaa ootenaank Tayarink (Tyre), Saaitanink (Sidon) kaye, aasha mewisha otaakiih​pihsihkaanaawaan kaa-ahsapiiwekaninikin kaye mewisha otaakiih​piiwiwepinaanaawaa piinkwiini ohtikwaaniwaank cinaakohtoowaatc kaakiih​kwehkaatisiwaatc.
42010014	Maamihkawik itahsh o'o: Ahpii tipaahkonikewi​kiishikahk, Kishemanitoo nawac oka​koohpaasinawaa' i'i Tayarink, Saaitanink kaye kaaishi​ayaanitc ahpiihc kiinawaa.
42010015	Kiinawaa tahsh Kaparniyamink (Capernaum) kaa-ayaayek; kikii'inentaam ina ewii'ishpenintisoyek kihcikiishikonk inahke maawac cikihci-inentaakwahk kitootenaamiwaa? Weti onipook kaashi​ayaawaatc kikaishi​wepinikoom."
42010016	Miihsh Ciisahs kaa'inaatc okihkino'amawaakana': "Awenen iko kepisintawinek, niin kaapisintawitc. Awenen iko kaa-aanaweniminek, niin ohsha kaa-aanawenimitc. Awenen itahsh iko kaa-aanawenimitc otaanawenimaan iniweniwan kaapiicinisha'omitc," kii'ihkito.
42010017	Iki tahsh niishwaahsimitanahshiniishin ininiwak kaahpikiiwewaatc wiinke kiihpi​ciihkentamook ekii'ihkitowaatc: "Tepencikeyan, maciahcaahkwak hsa kiihpatapiiwak cisaaka'amowaatc ahpii kiikanoonankitwaa kiwiinsowinink onci," kii'ihkitowak.
42010018	Miitahsh Ciisahs kaa'inaatc: "Ninkii'waapamaa Setan (Satan) kihcikiishikonk e'onci​pankihshink taapishkoo kaanaashahkiiyaahtehsek ekii'ishinaakositc.
42010019	Pisintawihshik, kikii'miinininim ohsha kashki'ewisiwin citahkohkaanekwaa kaakohtaanentaakosiwaatc kinepikook, iki kaye osowiwaank kaaonci​ciihsowewaatc, kaye tahsh cishaakoocihtooyek misiwe eshi​mashkawisiitc a'a Setan kaanakaaniwetc. Kaawiin kekoon kikawiihsakaahpinanikohsiim.
42010020	Keko tahsh wiin onci​ciihkentankek ehpisintawinekwaa maciahcaahkwak, nawac onci​minwentamok kiwiinsowiniwaan e'oshi'pii'ikaatekin kihcikiishikonk."
42010021	Miitahsh i'i peshikwan tipa'ikan Ciisahs okii​ciihkentamoshkaakoon Kishemanitoon otAhcaahkoni. Miihsh kaa'ihkitotc: "NinTete, miikwehc kitinin, kaatipentaman kiishik, ahki kaye, aaniihsh kaawiin kikiih​kihkentamoonaahsiik ono kekoonan ikiweniwak kaakakiihtaawentamowaatc kaakihkentaahsowaatc kaye, iki tahsh wiin aahpici kaakihkentansikwaa kekoon kikii'waapanta'aak. NinTete, mii 'owe eshi​minwaapantaman."
42010022	Miitahsh kaa'ani-ihkitotc: "NinTete tahsh kahkina kekoonini ninkii'miinik. Kaawiin awiya okihkenimaahsiin ini oKosihsimaan, mii ehta a'a Kaaoyoohsimintc. Kaawiin kaye awiya okihkenimaahsiin ini Kaaoyoohsimimintc, mii ehta a'a oKosihsimaa. I'i tahsh ehta kaye kaainentank oKosihsimaa cikihkentamoonaatc."
42010023	Ciisahs okiih​kwehkikaapawihtawaa' okihkino'amawaakana' e'inaatc: "Etatawe kiinawaa kishawentaakosim ewaapantamek o'o kaawaapantamek.
42010024	Kiwiintamawininim pipaahtiinowak Kishemanitoon kenootamawaawaatc, iki kaye kihciokimaak ekii'ishi​mihsawentamowaatc ciwaapantamowaatc noonkom kiinawaa kaawaapantamek, kaawiin itahsh okii'waapantansiinaawaa. Kaye tahsh cinoontamowaatc kekoonan kiinawaa kaanoontamek, kaawiin tahsh okii'noontansiinaawaa," okii'inaan.
42010025	Peshik tahsh kaakihkino'amaakenitc Onahshowewin okiihkakwe​wanikiishwe'ikoon ekii'ishi​kakwecimikotc: "Okihkino'amaake, aaniin keishihcikeyaan ciayaayaan kaakike​pimaatisiwin," okii'ikoon.
42010026	Miihsh Ciisahs kaa'inaatc: "Aaniin tahsh eshipii'ikaatek i'i kehte​Onahshowewin? Aaniin eshinihsitohtaman?"
42010027	Miitahsh kaa'ikotc: "Kitaa​saaki'aa Tepenciketc kiKishemanitoom i'imaa misiwe kite'ink, i'imaa kaye misiwe kitahcaahkonk, i'imaa kaye misiwe kimashkawisiiwinink, i'imaa kaye misiwe kinaakatawentamowinink. Cisaaki'aatc kaye kiicipimaatis taapishkoo kaashi​saaki'itisoyan," okii'ikoon.
42010028	Miihsh Ciisahs kaa'inaatc: "Kwayahk kitishinahkwehtam. Mii 'owe ishihciken, miihsh ciayaayan pimaatisiwin," okii'inaan.
42010029	Ini tahsh kaakihkino'amaakenitc Onahshowewin kiiwiihkakwe​kehcina'owan, miihsh kaa'ishi​kakwecimikotc: "Awenen tahsh a'a niicipimaatis?"
42010030	Miitahsh o'o Ciisahs kaa'inaatc: "Peshikwaa inini Ceroosalamink (Jerusalem) kii'onci​maacaa ekii'ishaatc Cerahkoo (Jericho) ootenaank. Mekwaa tahsh ehpimi​ayaatc okimoocishka' okii'otihtinikoo' ekii'mahkamikotc, kaakiih​kikishkank kaye ekii'mahkamintc, kaye tahsh ekiih​pahpahkihte'okotc. Miihsh kaa'ishi​nakanikotc, ekii'aapihtoonipotc.
42010031	Na'itaak tahsh anami'ewikimaa kewiin kiihpipima'atoo i'i miihkanaani. Ahpii tahsh e'waapamaatc ehpimihshininitc ini kaakii'miikaacikaniwinitc, mii 'i nahpaac inahke kaa'ishi​wemaashkawaatc.
42010032	Miitahsh kewiin a'a anami'ewanohkii'aakan Liipayink (Levite) wentahkaanesitc okiihpi​otihtaan i'imaa. Ahpii tahsh ewaapamaatc ehpimihshininitc ini ininiwan, mii 'i kewiin nahpaac inahke kaa'ishi​wemaashkawaatc.
42010033	Peshik tahsh inini Sameriya (Samaria) wenciitc ehpimi​ayaatc i'imaa miihkanaank okiihpi​otihtaan eshi​pimihshininitc ini ininiwan. Ewaapamaatc itahsh okiih​koohpaasinawaan.
42010034	Miihsh kaakii'naasihkawaatc epimihshininitc. Okiih​siikinaan shoominaapooni, pimiteni kaye ekii'aapacihtootc ekiih​poosinaatc kaaishi​nameyaahpinanimintc. Miihsh kaye kaa'ishi​siitoohpinaatc, ekii'ani​wakicishimaatc i'imaa mihtatimoonhsink. Okii'ishiwinaan kaye kapehshiiwikamikonk, ekii'awi​naanaakaci'aatc.
42010035	Ahpii tahsh e'ani​waapaninik ewii'ani​maacaatc, okiih​kitinaa' niishin (2) waapaapihko​shooniyaanhsa' ekii'miinaatc kaakanawentaminitc kapehshiiwikamik ekii'inaatc: 'Kwayahk kanawenim. Ahpii tahsh pikiiweyaan pikipihciiyaan o'omaa, kikatipa'amawin aaniin minihk kemehtinike'ihk ehkanawenimatc, okii'inaan.' " Mii 'i Ciisahs kaa'inaacimotc.
42010036	Miitahsh Ciisahs kaa'ishikakwecimaatc: "Aaniin kiin enentaman ikiweniwak nihsin (3) kaakiihpimi​ayaawaatc, awenen a'a kaakiih​tootank taapishkoo ewiicipimaatisiimaatc iniweniwan ininiwan kaakiimiikaanikonitc okimoocishka'?" okii'inaan.
42010037	Miitahsh kaa'ikotc: "A'awe hsa kaakiih​koohpaasinawaatc ini ininiwan," okii'ikoon. Miihsh Ciisahs kaa'inaatc: "Mii 'i anishi​maacaan, peshikwan o'o ci-ishihcikeyan," okii'inaan.
42010038	Ciisahs tahsh okihkino'amawaakana' kaye mekwaa ehpimi​ayaawaatc okiihpi​otihtaanaawaa ootenawenhs. Mii 'imaa kaakiih​piintikanikotc ihkwewan Maarhta (Martha) eshinihkaasonitc.
42010039	Maarhta kii'ayaawan wiicihkwen Meri (Mary) eshinihkaasonitc. Miiwan ini kaakii'apinitc eshisitepinitc kaaTipencikenitc ehpisintaawaanitc aaniin eshi​kihkino'amaakenitc.
42010040	Maarhta kiionci​ocaanimentam wiin ehta cianohkiitc ehpamiihtaaketc. Pehsho kiihpiishaa ekiihpi​'ihkitotc: "Tepencikeyan, kaawiin ina kekoon kitinentansii ewiici'ihsik nicihkwe o'owe anohkiiwin kaatootamaan. Wiintamaw cipi​wiici'itc," kii'ihkito.
42010041	Miihsh kaaTipenciketc kaa'ishi​nahkwehtawaatc: "Maarhta, Maarhta, etatawe niipiwa' kekoon kimikoshkaaci'ikon, ewanashkwe'ikoyan kaye.
42010042	Peshik ehta shaakooc kekoon niikaanentaakwan. Meri tahsh wiin okii'otaahpinaan ewii'ishihciketc kaaminonaakwaninik, kaawiin tahsh tamahkamaahsii i'iweni," okii'inaan.
42011001	Aapitink tahsh Ciisahs kii'anami'aa peshik ayaawinink. Ahpii kaa'ishkwaa-anami'aatc peshik okihkino'amawaakanan okii'ikoon: "Tepencikeyan, kihkino'amawihshinaam aaniin keshi​anami'aayaank taapishkoo Cwaan (John) kaakii'ishi​kihkino'amawaatc okihkino'amawaakana'."
42011002	Miitahsh kaa'inaatc: "Ahpii anami'aayek, mii 'owe keihkitoyek: Kaaoyoohsimikooyan, Kahkina awiyak okakihci-inentaanaawaa kitishinihkaasowin, Pioshihsitoon kiTipencikewin.
42011003	Miishihshinaam entahso​kiishik keonci​pimaatisiyaank.
42011004	Poonentamawihshinaam kaye nimacitootamowininaanin, Aaniihsh niinawint nimpoonentamawaanaanik, ikiweniwak kaawanitootawiyamintwaa. Keko ishiwishihshinaahkaank kakweci'ikoowinink."
42011005	Miitahsh Ciisahs kaa'inaatc okihkino'amawaakana': "Kiishpin o'omaa kaatahshiyek peshik ayaawaakwen kaasaaki​wiiciiwaatc, anta​waapamaatc itahsh owaahkaa'ikaniniink aapihtaa​tipihkaninik o'o inaatc: 'Kaasaaki​wiiciiwinaan, taka awi'ihshin nihsin (3) pahkweshikanak?
42011006	Nisaaki​wiiciiwaakan ohsha kiihtakohshin ehpimi​ayaatc, kaawiin tahsh kekoon nintayaahsiin keahshamak,' e'inatc.
42011007	O'o tahsh kiicipimaatis piintik matweonci​kanoonihk: 'Keko mikoshkaaci'ihshihken. Ishkwaantem aasha ninkiih​kipa'aan. Aasha kaye ninkiih​kawihshimomin nintapinoonciishimak. Kaawiin ninka​wanishkaahsii cimiininaan kekoon,' e'inihk.
42011008	Miitahsh eshi​wiintamawinakook, kaawiin iitok tainentansii ciwanishkaatc cimiinihk kekoonini mihsawaa iko esaaki​wiiciiwihk. Shaakooc itahsh tawanishkaa cimiinihk aaniin eshi​noontehsewatc aaniihsh kaawiin kipakiciiwaahsiin ehkakwecimatc.
42011009	"Miitahsh eninakook: Kakwetweyek ihsa, kikamiinikoom. Nanaantonikeyek, kikamihkikem itahsh. Matweaahkwa'ikeyek, kikapaahkintenamaakoom itahsh.
42011010	Awenen a'a kaakakwetwetc, mii 'awe kemiinintc. A'a kaananaantoniketc omihkaan. Kaye 'awe kaapaahpaawa'iketc tapaahkintenamawaa.
42011011	Kiinawaa kaaotetemaawiyek kiishpin kikosihs kakwecimihk kiikooyan, meskwac ina kitaa​miinaa kinepikoon?
42011012	Komaa kaye kikosihs kakwecimihk waawan, meshkwac ina kitaamiinaa kaaciihsowenitc manicoohshan?
42011013	Nashke kiinawaa aana​ishimaci-ininiiwiyek, eniwehk kikihkentaam kaaonishihshininikin keishi​miinekwaa kiniicaanihsiwaak. Kehcinaatc awahshime kiTetewaa kihcikiishkonk kaa-ayaatc tamiikiwe otAhcaahkwan, cimiinaatc awenenan iko kekakwecimikotc," kii'ihkito Ciisahs.
42011014	Ciisahs tahsh okiih​saakicinisha'waan maciahcaahkwan kanihtaawehsinik. Ahpii maciahcaahkwan kaasaaka'aminitc, miihsh ini ininiwan kaakiih​kashkihtoonitc cikakitonitc. Iniweniwa' tahsh kaapaahtiinonitc kiikihci​maamahkaatentamoo'.
42011015	Aaninta tahsh kii'ihkitowa': "Kihciokimaa maciahcaahkwan Pi'elsipoloon (Beelzebul) ohsha omiinikoon mashkawisiiwin cisaakici​wepinaatc maciahcaahkwa'," kii'ihkitowa'.
42011016	Kotak itahsh okiih​kakweci'ikoo' ekiih​kakaansomikotc Ciisahs cimaamahkaacihciketc kihcikiishikonk cipi​onciinik. Cinaakohtootc Kishemanitoon ekii'onaapamikotc.
42011017	Ciisahs tahsh okiih​kihkenimaa' aaniin enentaminitc, miitahsh kaa'inaatc: "Kiishpin hsa tipencikewinink awiyak kaa-ayaawaatc wiihpepahkaanihtoowaatc cimiikaatiwaatc, aahpici wiipa tanihshiwanaatan i'i tipencikewin. Kiishpin kaye taawin pepahkaani'itisoomakahk aahpici wiipa tapankihsin.
42011018	Kiishpin Setan (Satan) kaatashi​okimaawitc maamiikaatinaaniwaninik, aahpici wiipa tapankihsinini. Kitishim itahsh kaye e'miishitc Pi'elsipol mashkawisiiwin kaaonci​saakici​wepinimak maciahcaahkwa'.
42011019	Kiishpin itahsh iinsan wiici'itc Pi'elsipol kiisaakici​wepinimak maciahcaahkwa', aanti tahsh iki kaapiminisha'onekwaa wentinamowaatc mashkawisiiwin cisaakici​wepinaawaatc maciahcaahkwa'? Iki hsa kaapiminisha'onekwaa onaakohtoonaawaa kiinawaa aanihshaa e'ishiyek.
42011020	Kiishpin itahsh wiin aapacihtaawak Kishemanitoo omashkawisiiwin esaakicinisha'wakwaa iki maciahcaahkwak, miitahsh iinsan kehcinaac e'otihsikowek Kishemanitoo oTipencikewin.
42011021	"Ahpii kaamashkawisiitc inini, weweni piko ehkikiitc omiikaasoowi​aapacihcikanan ehkanawentank owaahkaa'ikan, kaatipentank pisaan ayaaniwan.
42011022	Kaawiin kaye awiya otaa​kashkihtoohsiin cipiintiketc cikii​mahkamaatc otaya'iimini owaahkaa'ikaniniink ini kaamashkawisiinitc ininiwan. Pinamaa ehta tahkopinaatc ini ininiwan mii 'i paanimaa cikashkihtoohpan cikii​mahkamaatc otaya'iimini owaahkaa'ikaniniink.
42011023	Awenen hsa piko kaawiiciiwihsik mii 'awe kaanakaashkawitc, awenen kaye kaawiici'ihsik kiimaawantoonikeyaan, mii 'awe iinsan kaaohswe​wepiniketc."
42011024	"Ahpii maciahcaahk kii'onci​saakici​wepinikaniwitc ininiink, mii 'i misiwe eshi​papaami​ayaatc pikwatahkamik kaaishi​paahtenik ehkakwe​mihkank aanti keshi​anwepitc, kaawiin tahsh kekoonini omihkansiin. Miitahsh ehkitotc: 'Ninka​kiiwe niwaahkaa'ikanink aanti kaakii'onci​saaka'amaan.'
42011025	Miitahsh eshi​kiiwetc e'mihkank owaahkaa'ikan wiinke ekiih​pehkihcikaatenik, kaye tahsh ehsakahkihcikaatenik.
42011026	Miitahsh eshikiiwe​takohshink ehtako​piinaatc niishwaahso maciahcaahkwa' nawac e'macaatisinitc ahpiihc wiin. Miitahsh eshi​piintikewaatc i'imaa e'ishitaawaatc. A'a tahsh inini nawac kihci-ishiayaa ahpiihc wiin kaakii'ishi​ayaahpan nihtam."
42011027	Mekwaa tahsh Ciisahs o'o e'ihkitotc, peshik ihkwewan okii'onci​kanoonikoon i'imaa mekweya'ii eshi​paahtiinonaaniwaninik e'ikotc: "Kaanaka ehpiihci​shawentaakosikwen a'a ihkwe kaakii'nihtaawiki'ihk, kaakii'nooni'ihk kaye," okii'ikoon.
42011028	Miihsh o'o Ciisahs kaa'ishi​nahkwehtawaatc: "Nawac iitok iki shawentaakosiwak kaanoontamowaatc Kishemanitoon ehkitonitc, kaye tahsh kaana'ihtamowaatc."
42011029	Ahpii tahsh awiya' aanciihke e'ani​paahtiinonitc, Ciisahs kii'ani-ihkito: "Aahpici maci-inahke, anoociko kaye ishipimaatisiwak noonkom kaapimaatisiwaatc, mii ehta ko eshihcikewaatc e'nanaanta​waapantamowaatc maamahkaacihcikewinan. I'iweni tahsh ehta maamahkaacihcikewin kewaapantamowaatc, taapishkoo Coona (Jonah) kaakii'ishi​maamahkaacihsetc.
42011030	Taapishkoo Coona kaakii'inwaanintc maamahkaacihcikewinink keonci​waapinitc kaakii'ayaanitc Ninipa (Nineveh) kihci​ootena, miihsh kewiin peshikwan ini Inini oKosihsan keonci​waapancikaasonitc o'o noonkom kaapimaatisiyank.
42011031	Ahpii tahsh tipaahkonikewi​kiishikahk kihciokimaahkwe shaawanonk kaakii'onciitc tapasikwii cianaamiminek. Aaniihsh wiin waahsa kiihpi-ishaa otahkiimink ekiihpi​onciitc ewii'noontank Swaalamanan (Solomon) eshi​kakiihtaawi​kihkino'ikenitc. Kiwiintamawininim itahsh nawac kehci-inentaakositc awiya ayaa o'omaa noonkom ahpiihc wiin a'a Swaalaman.
42011032	Ahpii tipaahkonikewi​kiishikahk pemaatisiwaatc Ninipa ootenaank kaaonciiwaatc tipaahkonitiwinink taishaawak cianaamiminekwaa noonkom kaapimaatisiyek. Kiihkwehkaatisiwak iitok wiinawaa ahpii enoontawaawaatc Coonawan ehkakiihkwenitc. Tepwe tahsh o'o kaaininakook, kitayaawaawaa awiya nawac kehci-inentaakositc ahpiihc wiin a'a Coona," kii'ihkito Ciisahs.
42011033	"Awiya kiisahka'ank waahsahkonencikan kaawiin otishi​ahtoohsiin i'imaa anaamimahkahk. I'imaa hsa otishi​ahtoon waahsahkonencikanaahtikonk ciwaapinitc iniweniwa' kaapi​piintikenitc e'waahseyaanik.
42011034	Kishkiinshikoon hsa taapishkoo waahsahkonencikan ishinaakwanoon e'waahsenamaakoyan kiwiiyawink. Ahpii kishkiinshikoon minoayaamakahkin misiwe kiwiiyawink mooshkinemakan waahseyaa. Kiishpin tahsh kwayahk anohkiimakahsinokin kishkiinshikoon, misiwe iinsan kiwiiyawink mooshkinemakan wanitipihkan.
42011035	Ayaankwaamisin tahsh i'iwe kaawaahseyaak kaakikishkaakoyan citinowansinok kaakashkii​tipihkahk.
42011036	Kiishpin misiwe kiwiiyawink mooshkinemakahk waahseyaa, awaac iko pankii ayaahsinok kaakashkii​tipihkahk, mii'i misiwe cimooshkinek waahseyaa kiwiiyawink taapishkoo waahsahkonencikan kaapakahkaahtek kaawaahtenamaakoyan."
42011037	Kaa'ishkwaa​kakitotc tahsh Ciisahs, peshik Perahsiin (Pharisee) okii'antomikoon ewii'wiici​wiihsiniimikotc. Miihsh kaa'ishi-ishaatc ekii'awi​onaapitc ciwiihsinitc toohpowinaahkonk.
42011038	Wiinke tahsh ini Perahsiin kiikoshkwentamoon ewaapamikotc pinamaa ehkisiininciihsik cipwaa wiihsinitc.
42011039	Miitahsh kaaTipenciketc kaa'inaatc: "Tepwe hsa kiinawaa Perahsiik kikisiiyaapihkinaanaawa saakicaya'ii nahke onaakan i'i kaye minihkwaakan, piincaya'ii tahsh e'mooshkinemakahk onsaamisiwin, i'i kaye macaatisiwin.
42011040	Aaniin ehpiihci​kakiipaatisiyek? Kishemanitoo iitok kaakii'oshihtootc saakicaya'ii kaa-ayaanik, i'iweni kaye piincaya'ii kaa-ayaanik.
42011041	Miinihkwak itahsh kaakitimaakisiwaatc i'iweni eyaanik piincaya'ii kiminihkwaakaniwaank, kitoonaakaniwaank kaye, miitahsh kahkina kekoon cipehkinaakwahk kiinawaa onci.
42011042	"Kika​ocaanimisim, kiinawaa Perahsiik, emiikiweyek peshik kekoon entahso​mitaahcink kaanihtaawikihtooyek takosehkwaanan, mint (mint), i'i kaye oroo (rue) tino. Kaawiin itahsh kipapaapisihskentansiim Kishemanitoo osaaki'iwewin, aaniin kaye weweni enaahkoniketc. Mii hsa 'i keishihcikeyekipan, kaawiin wiin kaye ciaansweyaapamekwaa kotak awiyak.
42011043	"Kika​ocaanimisim kiinawaa Perahsiik, esaakihtooyek e'ishi​apiyek kaakihtakintek apiwin anami'ewikamikonk, kaye tahsh e'minwentamek kiipooshoo'ikooyek citako​kihtenimikooyek i'imaa kaatashi​ataawenaaniwank.
42011044	Kika​ocaanimisim, kiinawaa kitishinaakosim taapishkoo kaakihkinawaacihcikaatehsinokin ninkwa'ahkaanan. Pemaatisiwaatc tahsh i'imaa e'ishi​pimohsewaatc ekihkentansikwaa," kii'ihkito.
42011045	Peshik tahsh kaamisiwe​kihkentaminitc onahshowewin okii'ikoon: "Okihkino'amaake ahpii o'oweni kii-inatwaa Perahsiik keniinawint ohsha nintoonci​macihtaamin," okii'ikoon.
42011046	O'o tahsh Ciisahs okii'ishi​nahkwehtawaan: "Kekiinawaa kikaocaanimisim kaamisiwe​kihkentamek onahshowewin, aaniihsh kitoonahtamawaawaak pemaatisiwaatc kaakosikwaninikin kepimiwitoowaatc, kaawiin itahsh kiinawaa peshikwaahkoninc kitaapacihtoohsiinaawaa ciwiici'ekwaapan iki kaapimiwitoowaatc kaakosikwaninikin.
42011047	"Aahpici kikaocaanimisim aaniihsh kimino​naakohtoom kaakii'ishi​na'inintwaa Kishemanitoo kenootamaakotc. Kikehteya'aamiwaapaniik iitok okii'nihsaawaa' i'i okanootamaake'.
42011048	Kiinawaa iitok kikihkentaam, kitishi​na'entaam kaye aaniin kaa'ishihcikewaatc kikehteya'aamiwaapaniik ekii'nihsaawaatc kenootamaakenitc. Miihsh kaakii'onci​oshihtooyek keshi​na'inintwaa.
42011049	Miitahsh o'oweni onci Kishemanitoo kekiihtaawentank kaa'onci-ihkitotc: 'Ninka​ishinisha'amawaak hsa kekanootamawimitc, i'i kaye kepimiwitoonitc tipaacimowin. Miiwa' itahsh i'i aaninta kenihsaawaatc.'
42011050	Inashke tahsh wiinawaa awiyak noonkom kaapimaatisiwaatc oka​pakamishkaakonaawaa i'iweni kaakiihpi​nihsimintc kenootamawaanitc Kishemanitoon ahpii kaakii'oshihcikaatek o'o ahki piinihsh o'o ishiahpii.
42011051	I'imaa onci ahpii Epal (Abel) kaakii'nihsintc piinihsh itahsh ahpii Sehkaraaya (Zechariah) kaakii'nihsintc i'imaa ishinahsawaya'ii pakitinaahsowinaapihkonk, i'i kaye kaaishi​kohtaanentaakwahk i'imaa piintik Kihcianami'ewikamikonk. Tepwe tahsh o'o kaawiintamawinakook, noonkom kaapimaatisiwaatc oka​pakamishkaakonaawaa i'iweni kahkina kaakiihpi​nihsimintc kenootamawaanitc Kishemanitoon.
42011052	"Aaniin keahpiihci​ocaanimisiyek kiinawaa kaamisiwe​kihkentamek onahshowewin. Kiinawaa iitok kaakii'otaahpinamek aapaapihka'ikan kaaonci​kihkencikaatek kekoon, kaawiin kiinawaa kikiiwiih​piintikehsiim, ehkipishkawekwaa tahsh iki kaawiih​piintikewaatc."
42011053	Ahpii Ciisahs kaaonci​maacaatc i'imaa ayaawinink, kaakihkino'amaakenitc onahshowewin, iki kaye Perahsii' okii'maanshi​wiiciiwikoo', ekiih​kakaansomikotc citashintank niipiwa' kekoon waa'onci​kakwecimikotc.
42011054	Ekiih​pii'ikotc iniweniwa' ewii​kaahcici'ikotc, kiishpin kekoon ishi​wanikiishwetc ewii'onci​kihci​nooci'ikotc.
42012001	Miitahsh ahpii i'iwe niipiwa' mitaahswaahk ehpi​maawaci'itinitc wiinke ekiih​siincishkotaatinitc kii'ani​tahtahkohkaanitiwa' kaye. Miihsh Ciisahs kaakii'maacii​kakanoonaatc okihkino'amawaakana' ekii'inaatc: "Ayaankwaamisik ci-ishinaakosihsiwek Perahsiik (Pharisees) kaainwaanitisowaatc ominwaatisiik. Taapishkoo ompisikanenhs misiwe kaaishaamakahk anaamink pahkweshikanink, mii 'i eshinaakwaninik opimaatisiwiniwaa.
42012002	Kekoon hsa piko kaa-akwana'ikaatek tamohshe​naakohcikaate, kekoon kaye kaakiimootentaawahk takihkentaakwan.
42012003	Aaniin ihsa ko ehkitoyek kiitipihkahk tanoontaakaaniwan kiishikahk. Aaniin kaye eshikiimooci​kiikitoyan pahkehcikanink wakici​waahkaa'ikanihkaank taonci​kishiiwe​tashincikaate."
42012004	"Miitahsh eninakook, keko tahsh wiin kohsaahkekwaanik iki kaanihtoowaatc wiiyawimaa, ekashkihtoohsikwaa tahsh awahshime ciani-ishihcikewaatc.
42012005	Kiwiintamawininim itahsh awenen kekohsekipan. Kohsihk Kishemanitoo, wiin iitok kaakashkihtootc kii-ishkwaa​nihsaatc awiyan ci-ishi​wepinaatc maci-ishkotenk. Tepwe tahsh kiwiintamawininim cikohsek Kishemanitoo.
42012006	Kaawiin ina naanan miskominihkehsiwak niisho​piiwaapihkoonhs inakinsohsiiwak? Shaakooc itahsh kaawiin awaac peshik owaniihkentaakohsiin Kishemanitoon.
42012007	Inashke tahsh kiinawaa kaatahso​peshikwahkin kiinisihsiwaan kahkina kihkencikaatewan entahsinkin. Keko tahsh kiinawaa sekisihkek, nawac kiinawaa kikihci-inentaakosim ahpiihc wiin iki miskominihkehsiwak!"
42012008	"Miitahsh eninakook, a'awe hsa kewiinshitc ekihkenimitc enaahsamiinitc pemaatisinitc, mii 'i keniin Inini oKosihsan ninka​wiinaa ekihkenimak enaahsamiinitc Kishemanitoon otencalimini.
42012009	A'a tahsh wiin kaa-aanawenimitc enaahsamiinitc pemaatisinitc, miitahsh kewiin peshikwan keshi​aanawentaakositc enaahsamiinitc Kishemanitoon otecalimini.
42012010	"Awiya piko kemaci-inaatc ini Inini oKosihsimaan tapoonentamawaakaniwi. Awiya tahsh wiin maci-inaatc Kishemanitoon otAhcaahkoni kaawiin tapoonentamawaahsii.
42012011	"Ahpii hsa ishiwinikooyek entashi​maawaci'itiwaatc ewiih​tipaahkoninekwaa enaahsamiiwaatc wekimaawentaakosiwaatc, iki kaye kihciokimaak, keko wiin wawaanentankek aaniin keishi​naatamaasoyek, aaniin kaye keihkitoyek.
42012012	Kishemanitoo otAhcaahkwan ohsha kikakihkino'amaakowaa aaniin keihkitoyek i'i ahpii."
42012013	Peshik tahsh ininiwan kii'onci​kiikitowan i'imaa eshi​paahtiinonaaniwaninink ekii'ikotc: "Okihkino'amaake, taka kanoosh niicihkiwensi cinenaawinamawitc i'iweni minihk kekoon kaakii'nakatamawiyamintc nintetenaan ahpii kaakii'ishkwaa​pimaatisitc."
42012014	Ciisahs tahsh okii'ishi​nahkwehtawaan: "Niicipimaatis, awenen kaa'inakimitc citipaahkoniweyaan, komaa kaye cionentamaan aaniin keshi​nenaawinamaatiyek ini kaakii'nakatamaakooyek?"
42012015	Miitahsh kaa'inaatc kahkina i'imaa kaakii'ayaanitc: "Ayaankwaamisik, kanawenintisok ciayonsaamisihsiwek, aaniihsh kaawiin awiya onci​pimaatisihsii aaniin minihk kekoon eyaatc, mihsawaa ko aana kihci​wenootisitc."
42012016	Ciisahs tahsh okii'wiintamawaa' o'o awehcikan: "Aapitink kii'ayaa inini ekii'wenootisitc, okihtikewahkamik ekii'mino​nihtaawikihcikemakaninik.
42012017	Miihsh iinsan kaa'inentank: 'Aaniin tahsh keishihcikeyaan? Kaawiin awahshime nintayaahsiin ahtaahsowikamik keshi​ahtooyaan kaanihtaawikihkin nikihtikewahkamikonk.'
42012018	Miihsh iinsan kaa'itisotc: 'Mii'owe keishihcikeyaan, ninka​piikopitoonan nintaahtaahsowikamikoon, miihsh cioshihtooyaan kotak nawac cimamihcaakin keshi​kanawentamaan kahkina kaanihtaawikihkin ninkihtikewahkamikonk, ini kaye kotak kekoonan kaatipentamaan.
42012019	Mii hsa keitisoyaan: "Oowa, etatawe kiminohse, niipiwa' kekoonan e'ayaayan kaaonishihshinkin, kinwesh tahsopipoon wiihkaa cinoontehsehsiwan. Miihsh ishi​mihci​ayayaan, ciwiihsiniyan, ciminihkweyan kaye tahsh ciciihkentaman ehpimaatisiyan," ' kii'ihkito.
42012020	Miitahsh Kishemanitoon kaa'ikotc: 'Kiin kaakakiipaatisiyan. Noonkom kaawiih​tipihkahk kipimaatisiwin taotaahpinikaate. Awenen tahsh keayaatc iniweniwan kiin kaakiih​kwayaancihtamaasoyan ewii'ayaayan?' " okii'ikoon.
42012021	Miihsh Ciisahs kaa'ani-ihkitotc: "Mii 'owe keishinaakositc a'awe kaakwayaancihtamaasotc wenootisiwin, kaawiin wenootisihsii enaahsamiinitc Kishemanitoon."
42012022	Miitahsh o'o Ciisahs kaa'inaatc okihkino'amawaakana': "Keko onci​mikoshkaatentankek kipimaatisiwiniwaan, wekonen kemiiciyek, wekonen kaye keminihkweyek. Keko kaye onci​ocaanimentankek kiwiiyawiwaan, wekonen kaye kekikishkamek.
42012023	Nawac ohsha pimaatisiwin kihci-inentaakwan ahpiihc wiin miicim, i'i kaye miiyaw nawac kihci-inentaakwan ahpiihc wiin kikishkikanan.
42012024	Inashke kaakaakiwak kaapapaamihsewaatc, kaawiin kihtikehsiiwak, kaawiin kaye maawacihcikehsiiwak. Kaawiin kaye otayaahsiinaawaa miicimikamik, ahtaahsowikamik kaye. Shaakooc tahsh Kishemanitoon otahshamikowaan. Kaawiin ina kiinawaa awahshime kitahpiihtentaakosihsiim ahpiihc iki pinehshiinshak?
42012025	Kinwesh ina kitaaonci​pimaatis e'mikoshkaatentaman? Kekeht ina kinwesh tapimaatisi?
42012026	"Kiishpin tahsh ekashkihtoohsiwek citootamek i'iwe kaa-akaahsink, wekonen tahsh weci​ocaanimentamek kotak kekoonan?
42012027	Inashke waapantamok waapikwaniin ehpimikihkin. Kaawiin anohkiimakahsinoonan, kaawiin kaye oshihtamaatisoomakahsinoonan kikishkikanan. Kiwiintamawininim itahsh, ampooshke 'awe kihciokimaa Swaalaman (Solomon) aana​kiihkihci​wenootisitc, kaawiin i'i kii'ishi​minonaakwahsininiwan okikishkikanan taapishkoo peshik o'o waapikwan kaaishi​minonaakwahk.
42012028	Kishemanitoo iitok kaapihcikonayehtootc mashkohsiin eyaanikin pikwacaya'ii. Noonkom kaakiishikahk eyaanikin ini mashkohsiin, waapaninik tahsh e'macohte​wepinikaatekin. Nawac itahsh kiinawaa kikapihcikonaye'ikowaa. Etatawe akaahsentaakwan kitepwehtamowiniwaa.
42012029	Keko tahsh onci​mikoshkaatentankek wekonen kemiiciyek, keminihkweyek kaye? Keko ocaanimentankek.
42012030	Miiwan ono mooshak kaananaantone'amowaatc iki kaakihkenimaahsikwaa Kishemanitoon. Koohsiwaa ohsha okihkentaan e'noontehseyek onoweniwan.
42012031	Nawac tahsh antone'amowaahk otookimaawiwin, kikamiinikoowisim tahsh onoweniwan kaye."
42012032	"Keko tahsh sekisihkek, kiinawaa kaa-akaahsiinoyek maanahcaanihshenhsak Koohsiwaa ohsha otishi​minwaapantaan cimiininek kekiinawaa citipencikeyek i'imaa oTipencikewinink.
42012033	Ataawaakek kahkina kitaya'iimiwaan cimiinekwaa tahsh shooniyaan iki kaakitimaakisiwaatc. Kwayaancihtamaasok tahsh shooniyaawashan wiihkaa kenoonte​nihshiwanaatansinokin. Ciahtamaasoyek kaakihci-inentamek kihcikiishikonk wiihkaa keshi​caakihsehsinok. Kaawiin weti okimoocishk taotihtansii, kaawiin kaye miikwanashk oka​nihshiwanaacihtoohsiinan.
42012034	Aanti hsa piko keayaak kaakihci-inentamek, mii hsa 'imaa keayaakin kite'iwaan."
42012035	"Kikihkonayek mooshak ciayehpemiiyek, maano ciwaahsahkonekin kiwaahsahkonencikaniwaan.
42012036	Taapishkoo anohkii'aakanak kaaniipepiwaatc ehpii'aawaatc kaatipenimikowaatc cipikiiwenitc kaakii'ishaanitc kihci​wiitike​wiihsiniwinink. Ahpii tahsh ehpi​takohshininitc ehpi​paahpaawa'ikenitc shemaak iko opaahkintenamawaawaan ishkwaantem.
42012037	Aahpici hsa tashawentaakosiwak iki anohkii'aakanak mihkaakowaatc kaatipenimikowaatc ehpii'aawaatc cipitakohshininitc. Kiwiintamawininim tahsh, miihsh keshi​pihsihkaminitc aakoopison ewii'ahshamikowaatc. Oka-api'ikowaan tapahsi​toohpowinaahkonk ewiih​pami'ikowaatc ciwiihsiniwaatc.
42012038	Aahpici hsa tashawentaakosiwak iki anohkii'aakanak e'mihkaakowaatc ehkwayaanciiwaatc, mihsawaa ko aapihtaa​tipihkaninik pitakohshininitc, mihsawaa ko kaye paanimaa nawac naake wiihpi​takohshininitc!
42012039	Kihkentamok itahsh o'o, kiishpin inini kaatipentank waahkaa'ikan kihkenimaatc ahpii tipa'ikan waahpi​takohshininitc okimoocishkan, kaawiin otaa​pakitinaahsiin ini okimoocishkan cipiikwa'aminitc cipi​piintikenitc owaahkaa'ikanink.
42012040	Miitahsh peshikwan kekiinawaa keshi​oshiihtaayekipan mooshak, aaniihsh Inini oKosihsan tapi​takohshinoon ahpii tipa'ikanink kepii'imaahsiwek."
42012041	Piitar (Peter) tahsh kii'ishi​kakwetwe: "Tepencikeyan, niinawint ina piko kaawiintamawiyaank o'o awehcikewin, komaa kaye kahkina awiyak kaawiintamawatwaa?"
42012042	Miihsh kaaTipenciketc kaa'ihkitotc: "Awenen hsa 'a kwayahk kaakakiihtaawentank anohkii'aakan? Mii hsa a'awe kaamiinikotc otookimaaman kaamaacaanitc, citipenimaatc kotak anohkii'aakana' ciahshamaatc ahpii ocihcihsenik ciwiihsininaaniwaninik.
42012043	Aahpici hsa tashawentaakosi a'a anohkii'aakan mihkaakotc otookimaaman pikiiwenitc e'ishihciketc kaakii'inanohkii'intipan.
42012044	Kekeht hsa kitinininim, a'a anohkii'aakan oka​miinikoon otookimaaman kahkina otaya'iimini cinaanaakacihtootc.
42012045	Kiishpin tahsh wiin a'a anohkii'aakan inentank: 'Kaawiin hsa wiipa tatakohshinsii nintookimaam.' Miitahsh ishimaacii​pahpahkihte'waatc owiitanohkiimaakana' kaaininiiwinitc, i'i kaye kaaihkwewinitc. Miihsh eshi​wiihsinitc, eshi​minihkwetc kaye, tako kaye ehkiiwashkwepiitc.
42012046	A'a tahsh anohkii'aakan tatakohshinoon otookimaaman ninkotink kiishikaninik ahpii ehpii'aahsik, ehkihkenimaahsik aaniin ahpii tahso​tipa'ikaneyaanik ketakohshininitc. Otookimaaman tahsh oka​piihsishokoon ci-ishiwepinikotc eshi​ayaanitc kaatepwehtansinik.
42012047	A'a tahsh anohkii'aakan kaakiih​kihkentank otookimaaman aaniin kaashi​nantawenimikotc citootank, ishi​kwayaanciihsik tahsh ciwiih​tootank, eshi​antawenimikotc otookimaaman ci-ishihciketc tawiih​kakwaataki'aa paahtiinwaa cikihci​pahpahshanshe'ontc.
42012048	A'a tahsh wiin anohkii'aakan kaakihkentansik aaniin eshi​antawenimikotc otookimaaman, tootank itahsh kekoon kekiionci​pahpahshanshe'ontipan, shaakooc pankii ehta tapahshanshe'waa. A'a hsa niipiwa' kaamiinikoowisitc antawenimaa niipiwa' cipakitiniketc. A'a kaye kihci​niipiwa' kaamiinintc antawentaakosi awahshime wiin niipiwa' cipakitiniketc."
42012049	"Ninkiih​piishaa ewiih​sahka'amaan o'owe ahki, aaniin ehpiihci​mihsawentamaan aasha cipiskanekipan!
42012050	Ayaa kakwaatakentamowin kaawiih​siika'antaakooyaan, etatawe tahsh nintoonci​mikoshkaatentam ehpiihtooyaan ci-ishkwaahsek.
42012051	Kitinentam ina ekiih​piitooyaan pisaanisiwin o'omaa ahkiink? Kaawiin pisaanisiwin ninkiih​piitoohsiin, i'i mawineshkotaatiwin ninkiih​piitoon.
42012052	O'o tahsh ishinoonkom naananiwaatc (5) awiyak peshik taawinink ishitaawaatc tamawineshkotaatiwak. Nihsin (3) iki oka​mawineshkawaawaa' i'i kotak niishin (2) eyaanitc. Iki kaaniishiwaatc (2) oka​mawineshkawaawaa' i'i kaanihsinitc (3).
42012053	Otetemaa oka​mawineshkawaan okosihsan, okosihsimaa oka​mawineshkawaan oteten. Omaamaamaa oka​mawineshkawaan otanihsan, otaanihsimaa oka​mawineshkawaan omaamaan. Osikohsimaa oka​mawineshkawaan ohshimihsan, ohshimihsimaa oka​mawineshkawaan osikohsan."
42012054	Ciisahs tahsh okii'inaa' pemaatisinitc: "Ahpii ewaapantamek wahkwi ehpi​saakaanahkwahk ninkaapii'anonk inahke, mii 'i ehkitoyek ewiih​kimiwank, miihsh tepwe eshi​kimiwank.
42012055	Ahpii kaye ehkihkentamek shaawanonk eoncinowek, mii 'i miinawaa ehkitoyek ewiih​kishaahtek, miihsh tepwe eshi​kishaahtek.
42012056	Kiinawaa kaawiin ninihsitohtansiimin kaainwaanitisoyek, ehkanawaapantamek o'owe ahki, kaye tahsh ishpimink kiishikonk e'inaapiyek kitoonci​kihkentaam kaawii'ani-ishiwepahk. Aaniin tahsh wiin wenci​kihkentansiwek aaniin keitamek o'owe noonkom kaa-ani-ishiwepahk!"
42012057	"Wekonen itahsh kiinawaa piko wenci​onentansiwek kwayahk cikii'ishihcikeyekipan?
42012058	Kiishpin awiya wiihtipaahkonihk e'nehpitasina'amawatc, ishiwinihk tahsh i'imaa tipaahkonikewikamikonk, minihk iko ehko​kashkihtooyan kocihtoon cikwayahkohtamawatc cipwaa ishiwinihk weti tipaahkonikewikamikonk. Kiishpin o'owe ishihcikehsiwan kikaishiwinik enaahsamiinitc tipaahkonikewininiwan miitahsh keishi​pakitinamawaatc shimaakanihshan kaye cipiinci​wepinikooyan kipa'otiiwikamikonk.
42012059	Miihsh i'imaa keayaayan, kaawiin kikasaaka'ansii paanimaa ishkwaa​tipa'ikeyan tahso​piiwaapihkoonhs kaakii'inaahkonikooyan," kii'ihkito Ciisahs.
42013001	I'iwe ahpii e'ishihsek aaninta i'imaa kii'ayaawak kaakii'wiintamawaawaatc Ciisahsoon aaniin kaa'ishihsenitc Kaalaliink (Galilee) kaakiionciinitc pemaatisinitc. A'a iitok Paailat (Pilate) kii'inaahkonike cinihsimintc mekwaa ehpakitinaahsonitc omiskwiimini ekii'takwaakaminikaatenikin.
42013002	O'o tahsh Ciisahs kii'ishi​nahkwehtam: "Kitinentaam ina iki kaakii'nihsintwaa Kaalaliink kaaonciiwaatc kaakii'onci​kakwaatakihtoowaatc nawac wiinawaa ekihci​omacitootamowiniwaatc ahpiihc wiin kotak Kaalaliink kaaonciinitc?
42013003	Kaawiin i'iweni kaakii'onci-ishihsewaatc. Miitahsh wiin eshi​wiintamawinakook, kiishpin onci​kwehkipimaatisihsiwek cinakatemek kimacitootamowiniwaan mii 'i kekiinawaa kahkina cinihshiwanaatisiyek.
42013004	Iki tahsh wiin mitaahshinihshwaahso (18) pemaatisiwaatc kaakiiaahpisihkoosowaatc kiikawihsenik i'i ishpahkicikan i'imaa Siloowamiink (Siloam), kitinentaam ina nawac wiinawaa ekii'macaatisiwaatc ahpiihc kahkina kotak pemaatisiwaatc i'imaa Ceroosalamink kaakii'ishitaawaatc?
42013005	Kaawiin i'iweni kaakiionci-ishihsewaatc. Miitahsh wiin eshi​wiintamawinakook, kiishpin onci​kwehkipimaatisihsiwek cinakatemek kimacitootamowiniwaan mii 'i kekiinawaa kahkina cinihshiwanaatisiyek."
42013006	Ciisahs kii'wiintamaake o'oweni awehcikewin: "Kiiayaa peshik inini ekii'ayaawaatc miinishaahtikoon oshoominikihtikewinink. Okii'antawaapamaan ini mihtikoon taka cinihtaawikihtoonikwen miinishan. Kaawiin tahsh okii'mihkansiinan.
42013007	Miitahsh kaa'inaatc okihtikewanohkii'aakanan: 'Inashke aasha nihso​pipoon (3) mooshak ehpi​anta​waapantamaan miinishan o'omaa miinishaahtikonk, kaawiin tahsh wiihkaa nimihkansiinan. Kawa'ohk a'a mihtik. Anihshaa okipishkaan i'i kihtikewahkiini.'
42013008	A'a tahsh kihtikewanohkii'aakan kii'ishi​nahkwehtam: 'Okimaa, keko papaamenimaahken. Taka maano peshiko​pipoon tapatahkiso a'a mihtik. Ninka​piikwahkamikiwepa'ike waahkaaya'ii mihtikonk, kaye tahsh ninka-ahtoon kaamino​nihtaawikihcikemakahk.
42013009	Kiishpin a'a mihtik miinihshiwitc miinawaa ani​niipininik, aahpici taonishihshin. Kiishpin tahsh wiin miinihshiwihsik, miihsh intawaa cikawa'ontc kaashi​antawentaman,' " okii'inaan.
42013010	Peshikwaa tahsh e'Anwepiiwi​kiishikaninik Ciisahs kiikihkino'amaake i'imaa anami'ewikamikonk.
42013011	Ihkwe i'imaa kii'ayaa ekiih​kikishkaakotc maciahcaahkwan ekii'mamaancikonikotc, kaye tahsh ekii'miinikotc aahkosiwin mitaahshinihshwaahso (18) tahsopipoon. Kiipihskiiciishkaa, kaawiin kaye okii​kashkihtoohsiin citashohtaatc.
42013012	Ahpii tahsh Ciisahs e'waapamaatc ini ihkwewan okiih​kanoonaan cipiishaanitc ekii'inaatc: "Noonkom kaashi​aahkosiyan kikaminoayaa, kaawiin keyaapi kika-aahkosihsii."
42013013	Miihsh Ciisahs kwehkwehkininc kaaishi​saaminaatc ihkwewan, miitahsh shemaak ini ihkwewan kaa'ishi​tashwaahkokaapawinitc kaye tahsh ekii'nanaahkomaanitc Kishemanitoon.
42013014	Kaaniikaanishkaminitc anami'ewikamik kii'onci​nishkaatisiwan i'iwe Ciisahs ekii'minwaaci'iwetc e'Anwepiiwi​kiishikaninik. Miitahsh kaa'ihkitonitc ehkanoonaanitc pemaatisinitc kaapi​maawaci'itinitc: "Ninkotwaahso​kiishik iitok ayaawan awiya keanohkiihpan. Miitahsh i'iwe ahpii kepiishaayekipan ciminwaaci'ikooyekipan, kaawiin wiin Anwepiiwi​kiishikahk."
42013015	KaaTipenciketc tahsh okii'ishi​nahkwehtawaan: "Kiinawaa kaa-anami'ehkaasoyek, kiinawaa kaatahshiyek, kiiAnwepiiwi​kiishikahk iitok kitaapa'waawaa kipishihkiimiwaa, komaa kaye kimaanshimihtatimoomiwaa aanti eshi​kanawentaakosiwaatc e'ishiwinekwaa aanti keonci​minihkwewaatc.
42013016	Inashke tahsh wa'a peshik ihkwe Eparahaamink (Abraham) wentahkaanesitc Setanan (Satan) kaapi​mamaancikwahpinikotc aahkosiwinink mitaahshi​nihshwaahso tahsopipoon (18). Kaawiin ina tahsh taaonci​aapa'okoowisihsii ciminoayaatc e'Anwepiiwi​kiishikaninik?"
42013017	Ciisahs tahsh kaa'ishi​nahkwehtawaatc i'i kaa-aanwaapamikotc okii'kakaansomaa'. I'i tahsh wiin kotak awiya' kii'onci​minwentamoo' kahkina maamahkaacihcikewinan kaakii'ishihcikenitc.
42013018	Ciisahs tahsh kiihkakwetwe: "Aaniin tahsh Kishemanitoo oTipencikewin enentaakwaninik? Aaniin itahsh keshi​tipihsitooyaampaan?
42013019	Miitahsh eshinaakwahk taapishkoo inini kaakihtikaatank kaa-akaahsininik kihtikaanenhs okihtikewahkiink i'i kihtikaanenhs kii'ani​ompikin, piinihsh ekii'ani​mihtikowank. Miitahsh i'imaa watihkwanink pinehshiinshak kaa'ishi​akoosiwaatc ekii'oshihtoowaatc owasihswaniwaan."
42013020	Miinawaa Ciisahs kii'ishi​kakwetwe: "Aaniin keshi​tipihsitaawak Kishemanitoo oTipencikewin?
42013021	Mii 'i eshinaakwahk taapishkoo ihkwe kaaotaahpinank pankii ompihsicikan e'ishi​kinikawinank i'imaa naanimitana tahso​tipaapiishkoocikan pahkweshikaniwashink piinihsh misiwe ini pahkweshikanihkaanan e'ompihshininitc."
42013022	Ciisahs kii'ani-ishaa inahke kaashi​waootenaawaninik, i'imaa kaye kaa-ayishitaaniwaninik ekihkino'amawaatc pemaatisinitc ekii'ani-ishaatc tahsh Ceroosalamink (Jerusalem).
42013023	Peshik tahsh awiyan okii'onci​kakwecimikoon: "Tepencikeyan, ta-akaahsiinowak ina pemaatisiwaatc kepimaaci'ikoowisiwaatc?" Miihsh Ciisahs kaa'ishi​nahkwehtawaatc:
42013024	"Maawac kocihtook cikakwe​piintikeyek i'iwe kaa-akaahsateyaak ishkwaantem. Paahtiinowak ohsha pemaatisiwaatc i'imaa kaakakwe​piintikewaatc, kaawiin tahsh oka​kashkihtoohsiinaawaa.
42013025	Ahpii a'a kaatipentank waahkaa'ikan kiihpasikwiitc kiikipa'ank tahsh ishkwaantem, miihsh akwaciink ciniipawiyek cimatwe​yaahkwa'ikeyek cimatwe​pakosentamowihtaakosiyek kaye o'o ci'ihkitoyek: 'Tepencikeyan, paahkinamawihshinaam.' Miihsh kematwe​ininek: 'Kaawiin kikihkenimihsinooninim, aanti kaye kaahpi​onciiyek'.
42013026	Miitahsh keinek: 'Kikii'wiici​wiihsiniimikoo iitok, kikii'wiici​minihkwemikoo kaye. Kikiihpi​kihkino'amaake kaye nintaawininaanink.'
42013027	Miihsh o'o keininek: 'Kaawiin kikihkenimihsinooninim, aanti kaye wenciiwekwen. Ninkoci 'omaa onci-ishaak, kahkina kiinawaa omacitootamook.'
42013028	Miitahsh cikihci​mawiyek cikaciishkantamek kaye kiipitiwaan ahpii waapamek Eparahaam (Abraham), Aaisik kaye (Isaac) a'a kaye Cekap (Jacob). Iki kaye waapamekwaa kahkina kaakiih​kanootamawaawaatc Kishemanitoon ayaawaatc i'imaa Kishemanitoon oTipencikewininiink, kiinawaa tahsh wiin saakici​wepinikooyek.
42013029	Pemaatisiwaatc hsa tapi​onciiwak waapanonk, ninkaapii'anonk, kiiwetinonk, shaawanonk kaye cipi​apiwaatc i'imaa eshi​wiihkwantiwintc Kishemanitoon oTipencikewinink.
42013030	Miitahsh ikiweniwak ishkwaac kaakiihpi​ayaawaatc nihtam ta-ayaawak, iki tahsh wiin nihtam kaakiihpi​ayaawaatc ishkwaac ta-ayaawak."
42013031	Mekwaa i'iwe eshihsenik aaninta Perahsiik (Pharisees) okiihpi​nakishkawaawaan Ciisahsoon e'inaawaatc: "Inkoci 'omaa onci​maacaan pahkaan inkoci ciawiayaayan, kihciokimaa Herat (Herod) ohsha kinantone'ok ewii'nihsihk."
42013032	Ciisahs tahsh okii'ishi​nahkwehtawaa': "Awi​wiintamawihk a'a waakohsh ehsaakicinisha'wakwaa maciahcaahkwak, kaye tahsh eminwaaci'iweyaan noonkom kaakiishikahk. Nihso​kiishik (3) tahsh kii'ishihsenik, mii 'i cikiishihtaawak nintahkohkiiwin.
42013033	Miitahsh wiin iko aasha eshihsek ciani​maacaayaan noonkom kaakiishikahk, waapank kaye, miinawaa tahsh kotak ani​waapank. Kaawiin wiin taaishihsehsinoon awiya kaakanootamawaatc Kishemanitoon piko anti citashi​nihsintipan, mii ehta ko Ceroosalamink (Jerusalem).
42013034	"Kiinawaa eyaayek Ceroosalamink. Kikii'nihsaawaak kaakanootamawaawaatc Kishemanitoon, kikiih​papiimwahsina'aawaak kaye ikiweniwak Kishemanitoo kaakiih​piicinisha'amaawinek. Aaniin tahsink kaa'ishi​antawentamaan cikii'maamawininakook taapishkoo nooshe​ahpaahka'aahkwaan kaashi​maawaci'aatc oniicaanihsa' shiipaaya'ii oninkwiikanink. Kaawiin tahsh kikii'onci-inentansiim cimaamawi-ininakook.
42013035	Miitahsh Kishemanitoo cinakatank kitanami'ewikamikowaa cipapaapisiskentansik. Tepwe tahsh wiin kaaininakook kaawiin kikaonci​waapamihsiim paanimaa ocihcihsek o'o ci-ihkitoyek: 'Kishemanitoo oka​shawenimaan iniweniwan kaapi-ishaanitc kaaTipencikenitc otishinihkaasowininiink.' "
42014001	Peshikwaa e'Anwepiiwi​kiishikaninik Ciisahs kii'anta​wiihsini kaaishitaanitc peshik kaaniikaanentaakosinitc Perahsiin (Pharisee). I'imaa tahsh kaakii'ayaanitc pehsho wiinke okii'naakaci'ikoo'.
42014002	Kii'ayaa tahsh i'imaa peshik inini ohkaatan, onihkan kaye ekiih​paakihsenikin. Miiwan itahsh ini kaakiihpi​naasihkaakotc Ciisahs,
42014003	Ciisahs tahsh kiihkiikito ehkakwecimaatc kaakihci​kihkentaminitc Onahshowewin, i'i kaye Perahsii': "Inahte na kitOonahshowewininaan awiya pisaan cimino'ayaa'intipan Anwepiiwi​kiishikaninik, komaa kaye kaawiin."
42014004	Kaawiin tahsh kii'noontaatihsiiwa'. Ciisahs okiih​tepinaan ini ininiwan ekii'minwaaci'aatc, miihsh kaa'ishi​maacinisha'waatc.
42014005	Miitahsh o'o kaa'ani-inaatc: "Kiishpin kikosihsiwaa komaa kaye kipishihkiimiwaa piincihsetc waanihkaanink Anwepiiwi​kiishikaninik kaawiin ina tahsh shemaak kitaa​kakwe​kashki'aahsiwaawaa?"
42014006	Kaawiin tahsh kekoon okii'ayaahsiini keshi​nahkwehtaakotc.
42014007	Ciisahs tahsh ehkanawaapamaatc okii'nihsitawinaan aaninta antomaakana' e'ishi​api'itisonitc maawac kehtakintenikin apiwinan toohpowinaahkonk. Miitahsh Ciisahs kaa'ishi​wiintamawaatc awehcikewin kahkina i'imaa kaa-ayaanitc:
42014008	"Ahpii piko awiya antomihk ci-ishaawatc wiitike​wiihkwantiwinink keko wiin ishi​onapihken kaashi​kihtentaakwahk apiwin. Maakisha taishihse kotak awiya nawac ehkihtentaakositc iinsan ekii'antomintc ahpiihc kiin.
42014009	A'a tahsh kaakii'antomihk maakishaa kikapi​naasihkaak o'o ci-inihk: 'Taka tawihskaw wa'a inini i'imaa kaashi​apiyan.' Miihsh ciakaciyan cishi​apiyan kaashi​tapahsentaakwahk apiwin.
42014010	Ahpii tahsh antomikooyan, ishi​onapin kaashi​tapahsentaakwahk apiwin. Miitahsh a'awe kaakii'antomihk kikapi​naasihkaak o'o ci-inihk: 'Niicii piishaan weti kwayahk apiwin kaaishi​ayaak.' Miitahsh kiin ciwaapamihkwaa emiinikooyan kihtenimikoowin enaahsamiiwaatc kahkina kotak antomaakanak.
42014011	Awiya hsa kaaishpenintisotc, tatapahsenimaa. Awiya hsa kaatapahsenintisotc, mii hsa 'awe keishpentaakositc."
42014012	Miitahsh o'o Ciisahs kaa'inaatc ini ininiwan kaakii'antomikotc: "Ahpii ahshankeyan, komaa kaye wiihkwankeyan, keko wiin antomaahken kaasaaki'atwaa, kiicihkiwensiwak, pehsho kaainawematwaa, iki kaye kaawenootisiwaatc pehsho kaawiicitaamatwaa. Kiishpin i'i ishihcikeyan, kikakiiwe​antomikook ohsha, miihsh iinsan ci-ishinaakwahk ehkiiwe​tipa'amaakooyan.
42014013	Kiin tahsh ahpii wiihkwankeyan, antom ikiweniwak kaakitimaakisiwaatc, kaamaahkisiwaatc, kaapimohsehsikwaa, iki kaye kaawaapihsikwaa.
42014014	Kika​shawentaakos. Kaawiin iitok okashkihtoohsiinaawaa cikiiwe​tipa'amawihkwaa. Kika​tipa'amaakoowis ohsha ahpii kiishikahk kaawiih​kiiwe​pimaatisi'intwaa okwayahkwaatisiik," okii'inaan.
42014015	Peshik tahsh kaawiitapimikotc i'imaa toohpowinaahkonk e'noontaminitc o'oweni mii 'i kaaikotc: "Aahpici shawentaakosiwitok awiya kaatashi​wiihsinitc Kishemanitoon eshi​Tipencikenitc."
42014016	Miihsh Ciisahs kaa'inaatc: "Kii'ayaa peshik inini ekiih​kihci​wiihkwanketc niipiwa' awiya' ekii'antomaatc cipi​wiihsininitc.
42014017	Ahpii tahsh e'ocihcihsek ciwiihsiniwaatc okii'ishinisha'waan otanohkii'aakanan ciantawi​wiintamawaanitc kaakii'antomaatc: 'Piishaak, aasha kahkina kekoon kwayaantahte.'
42014018	Miitahsh kahkina kaakiih​tahshinitc kaakii'maaci-ihkitonitc e'ontamihsenitc. Ini nihtam ininiwan okii'inaani anohkii'aakanan: 'Ninkii'ataawe kihtikewahki, oncita ko ishinaakwan cikii-ishaayaan cianta​waapantamaan. Kipakohsenimin kekoon ci'inenimihsiwan o'owe kaashi​ontamihseyaan.'
42014019	Ini tahsh kotak kii'ihkitowan: 'Ninkii'ataawe naanan pishihkiwak. Miihsh e'ani​maacaayaan e'anta​kakweci'akwaa. Kipakohsenimin tahsh kekoon ci'inenimihsiwan o'owe kaashi​ontamihseyaan.'
42014020	Miinawaa kotak kii'ihkitowan: 'Noonkom iko ninkii'ishkwaa​kihciwiitike. Kaawiin tahsh ishihsehsinoon cikiih​piishaayaampaan.'
42014021	"A'a tahsh anohkii'aakan kiihkiiwe ekii'awi​wiintamawaatc otookimaaman kahkina kaakii'inintc. Miitahsh a'a kaatipentank waahkaa'ikan kii'nishkaatisi. Miihsh miinawaa kaa'inaatc otanohkii'aakanan: 'Taka weyiip ishaan i'imaa kaaishi​pimamohk kihci​miihkana, i'imaa kaye kaashi​pahpahkemohkin miihkanan ootenaank. Piish ikiweniwak kaakitimaakisiwaatc, kaamaahkihsewaatc, kaawaapihsikwaa, iki kaye kaakashkihtoohsikwaa cipimohsewaatc,' okii'inaan.
42014022	Wiipa tahsh iko anohkii'aakan okiihpi​kanoonaan otookimaaman: 'Aasha kii'ishihcikenaaniwan kaakii'ishi​anoohkiiyan. Keyaapi tahsh tawaa keshi​apinaaniwank,' okii'inaan.
42014023	Miitahsh a'a Okimaa kaa'inaatc otanohkii'aakanan: 'Taka ishi​maacii'atoon miihkanaank kaamaaciimohkin, ishaan kaye kaapahpahkemohkin cipiicinisha'watwaa awiyak, miitahsh o'owe ishihcikeyan niwaahkaa'ikan cimooshkinek.
42014024	Miitahsh eshi​wiintamawinakook kahkina ikiweniwak nihtam kaakii'antomintwaa kaakiih​piishaahsikwaa kaawiin oka​kocihpontansiinaawaa miicim eshi​wiihkwankewak,' " kii'ihkitoo.
42014025	Peshikwaa Ciisahs ehpimi​wiiciiwikotc kaapaahtiinonitc awiya' kii'onci​kwehki​kaapawi ekiih​kanoonaatc:
42014026	"Kiishpin awiya kaapi​naasihkawitc shiinkenimaahsik tahsh oteten, omaamaan kaye, wiiwan, oniicaanihsa' kaye, komaa kaye wiicihkiwensiwan, otawemaan kaye, kiishpin kaye shiinkentansik opimaatisiwin kaawiin a'a tatinowihsii ninkihkino'amawaakan.
42014027	Awiya kepimiwinaahsik otaashiteyaahtikoman, kaapiminisha'ohsik kaye, kaawiin tatinowihsii ninkihkino'amawaakan.
42014028	Kiishpin kiinawaa kaatahshiyek peshik inentank ewii'oshihtootc kaaishpahkitenik ahshawaapiwin, pinamaa na taaonapi cikakwe​kihkentank aaniin minihk keinakintenik kaawii'oshihtootc, taka ciayaawaakwen shooniyaan cikiishihtootc i'i kaawii'oshihtootc?
42014029	Kiishpin tahsh ehta ekii'mihci​onahtootc waa'ishi​oshihtootc otahshawaapiiwikamik, kiishihtoohsik itahsh, miihsh kahkina kaawaapantaminitc aaniin kaaishi​maaciitc cipaahpi'ikotc.
42014030	Miihsh o'o ke'ikotc: 'Inakiniin wa'a inini ekii'maacii​oshihciketc, kaawiin tahsh okiih​kiishihtoohsiin kaakiimaacihtootc.'
42014031	Kiishpin kihciokimaa ayaawaatc mitaahcink mitaahswaahk (10,000) shimaakanihsha' ewii'anta​miikaanaatc tahsh kotak kihciokimaan eyaawaanitc niishtana mitaahswaak (20,000) shimaakanihsha', pinamaa na tanamatapi cionentank taka cite​ahpiihciikwen cishaakooci'aatc ini kotak kihciokimaan?
42014032	Kiishpin tahsh tepakenimohsik miihsh keshi-ishinisha'waatc tipaacimowininiwa' cianta​nakishkawaanitc ini kihciokimaan mihsawaa ko enaawinaakosinitc, eishi​pakohsenimaatc pisaan ciwiiciiwikotc.
42014033	Miitahsh peshikwan eshinaakwahk, awiya kaapakitinansik kahkina kekoonan otaya'iiman kaawiin tatinowihsii ninkihkino'amawaakan."
42014034	"Aahpici onishihshin shiiwihtaakan. Kiishpin tahsh ani​nihsitohpokwahsinok, aaniin itahsh miinawaa keshi​kiiwe​shiiwihtaakaniwankipan?
42014035	Kaawiin ahpiihtentaakwahsinoon ci​aapatahkipan kihtikewahkiink, komaa kaye kaashi​ohkohsink moow, mii ehta ko ciwepinikaatekipan. Taka awiya kaaohtawakaatc tapisintam."
42015001	Peshikwaa ehkiishikahk taakihs (tax) shooniyaan kaamaawantoonaawaatc, iki kaye kotak kaa-aanawenimintwaa okiihpi​naasihkawaawaan Ciisahsoon ehpi​pisintawaawaatc.
42015002	Miitahsh iki Perahsiik (Pharisees) iki kaye kaakihkino'amaakewaatc onahshowewin kii'ayihkitowak e'aanwaapancikewaatc: "A'awe inini ominwentaan ewiiciiwaatc omacitootamoo', kaye tahsh ewiici​wiihsiniimaatc."
42015003	Miitahsh Ciisahs kaakii'wiintamawaatc o'oweni awehcikewin:
42015004	"Kiishpin kiinawaa awiya ayaawaatc ninkotwaahk (100) maanahcaanihsha', peshik tahsh wanihshininitc, aaniin keishihcikehpan? Otaa​nakanaa' maawiin i'i shaankahsimitanahshi​shaankahso (99) maanahcaanihsha' i'imaa mihshawahkamik ciantone'waahpan ini peshik kaawanihshininitc, ekiih​pakiciihsik paanimaa kaa'mihkawaatc.
42015005	Ahpii tahsh mihkawaatc, taciihkentam, miihsh keshi​wakitahsaatc otinimaakanink,
42015006	miihsh kenishi​kiiwewinaatc. Oka​maamawi​antomaa' tahsh kaasaaki​wiiciiwaatc, i'i kaye pehsho owiicitaamaakana' o'o ci'inaatc: 'Wiici​minwentamoomihshik, ninkii'mihkawaa kaakii'wanihshink nimaanahcaanihshim!'
42015007	Miitahsh eshi​wiintamawinakook, miihsh peshikwan eshi​ciihkentamonaaniwank weti kihcikiishikonk a'a onci kaamacitootank kiikwehkaatisitc, ahpiihc wiin iniweniwa' shaankahsimitanahshi​shaankahso (99) kweyahkwaatisinitc memwehc kekwehkaatisihsinik."
42015008	"Inashke ihkwe kiiayaawaatc mitaahso waapaapihko​shooniyaanhsa', peshik tahsh wani'aatc, aaniin tahsh keishihciketc? Mii 'i keshi​sahka'ank owaahsahkonencikan, ewepa'iketc kaye owaahkaa'ikanink, weweni ehkakwe​mihkawaatc ehpakiciihsik paanimaa ekii'mihkawaatc.
42015009	Ahpii tahsh kaa'mihkawaatc, mii 'i eshi​maamawi​antomaatc kaasaaki​wiiciiwaatc, i'i kaye pehsho kaawiicitaamikotc o'o e'inaatc: 'Wiici​minwentamoomihshik, ninkii'mihkawaa ohsha kaakii'wani'ak niwaapaapihko​shooniyaanhsim.'
42015010	Miitahsh peshikwan weti kihcikiishikonk Kishemanitoo otencalima' eshi​ciihkentaminitc ini onci peshik omacitootamoon kaakwehkaatisinitc."
42015011	Ciisahs tahsh kii'ani-ihkito: "Kii'ayaa inini ekii'niishinitc (2) okosihsa'.
42015012	Ini kaaohshiimenshimaawinitc okii'ikoon: 'Nintete, taka noonkom kiishaac miishihshin minihk kekoon kaawii'miishiyan kitipencikewinink onci ketipentamaan.' Miitahsh a'a otetemaa kaaishi​nenaawinank i'i owenootisiwin ekii'maamiinaatc kaaniishinitc okosihsa'.
42015013	Kaawiin tahsh tashi​naanaake, mii 'i aasha kaakii'ataawaaketc minihk kaakiih​tipentank. Miitahsh kaa'ishi​maacaatc waahsa pahkaan ahkiink ekii'ishaatc. Miitahsh weti kaahtashi​caakinaatc oshooniyaaman, ekiih​kiiwashkwe​pimaatisitc.
42015014	Kahkina tahsh kekoon kaakii'ayaatc kiihcaakihse. Miihsh i'i ahpii kaakiikihci​noontehsek miicim i'imaa misiwe ahkiink. Wiinke kewiin kiihkoohpaaci​noontehse.
42015015	Miitahsh kaakii'ishaatc ekii'awi​anohkiihtawaatc ininiwan i'imaa ahkiink eyaanitc. Miihsh kaakii'ishinisha'ontc i'imaa kihtikewikamikonk cipami'aatc ciahshamaatc koohkoohsha' ciwiihsininitc.
42015016	Okii'mihsawentaan tahsh kewiin cikii'miicihpan i'iweni koohkoohsha' kaamiicinitc. Kaawiin tahsh awiyan okii'miinikohsiin kekoon kemiicitc.
42015017	Ahpii tahsh kaa'ani​pakahkentank o'o kii'itiso: 'Inashke wiin nintete ehpaahtiinonitc otanohkii'aakana tewiihsiniwa', ishkohsewa' kaye miicim, niin tahsh wiin ehkawaskateyaan.
42015018	Taka hsa ninka​maacaa cikiiweyaan ci-ishaayaan nintetehkaank o'o ci-inak: "Nintete, ninkii'macitootawaa Kishemanitoo, kekiin kaye kikii'macitootawin.
42015019	Kaawiin tahsh nintepakentaakosihsii ninkosihs ci-ishinihkaashiyan. Kipakohsenimin tahsh kitanohkii'aakanak kaatootawatwaa keniin citootawiyan," ' kii'inentam ewii'inaatc.
42015020	Miitahsh tepwe kaa'ishi​pasikwiitc ekii'maacaatc ekiih​kiiwenotawaatc oteten. "Keyaapi tahsh enaawinaakwaninik cipwaa otihtank oteten otayaawinini, mii 'i aasha ekii'waapamikotc oteten ehpi​naakositc ekiih​koohpaasinaakotc. Miihsh kaakii'ahpatoonitc ehpi​naakositc ekiih​kihkinciciinikotc e'ociimikotc.
42015021	Okosihsimaa tahsh kii'ihkito: 'Nintete, ninkii'macitootawaa Kishemanitoo, kekiin kaye kikii'macitootawin. Kaawiin tahsh nintepakentaakosihsii ninkosihs ci-ishinihkaashiyan,' kii'ihkito.
42015022	A'a tahsh otetemaa okii'inaa' otanohkii'aakana': 'Taka weyiip piitook maawac wenishihshik kikishkikan, pisihkamo'ihk. Pisihkamo'ihk kaye naapininciipisonan oninciink, mahkisinan kaye pitahkisine'ihk.
42015023	Miitahsh ishi​maacaak cinaasihkawek kaaminonaakositc kaa-aancipotc pishihkiinhs cinihsek. Maawaw kikakihci​wiihsinimin ehpiihci​minwentamank.
42015024	Wa'a hsa ninkosihs ekii'nipohpan noonkom tahsh pimaatisi. Ekii'wanihshinkipan noonkom tahsh ekii'mihkawintc.' Miitahsh kaa'ishi​maaci​kihci​wiihsiniwaatc.
42015025	"Mekwaa tahsh ekihci-inahkamikaninik a'a wiin kaaohsayensimaawitc okosihsimaa kii'anohkii kihtikewahkiink. Ahpii tahsh ehpikiiwetc pehsho e'ani​otihtank waahkaa'ikan, okii'noontaan ematwe​kitohcikaaniwaninik, kaye ematwe​niiminaaniwaninik.
42015026	Miitahsh kaakii'antomaatc peshik anohkii'aakanan ehkakwecimaatc aaniin eshihcikaaniwaninik.
42015027	Miitahsh kaa'ikotc: 'Kihshiimensh ohsha kiihtakohshin. Kitete tahsh okii'nihsaan ini maawac kaaminonaakosinitc, kaawiininonitc pishihkiinhsan aaniihsh minwentam ehpikiiwenotaakotc okosihsan ehpimaatisinitc kaye tahsh e'minoayaanitc.'
42015028	A'a tahsh kaaohsayensimaawitc kii'nishkaatisi ekiiwiih​piintikehsik waahkaa'ikanink. Oteten tahsh okiihpi​naasihkaakoon ekiihpi​kaakiinsomikotc pisaan cipiintiketc.
42015029	Miitahsh kaa'inaatc ini oteten: 'Inashke aaniin tahsopipoon aasha kaapi​anohkiihtawinaan taapishkoo a'awe peshik kitanohkii'aakan kaa-anohkiihtawihk, mooshak ehpi-ishihcikeyaan kaashi​antawenimiyan. Wekonen tahsh kaapi​miinihshiyan? Kaawiin kanake peshik kikii'miishihsii maanahcaanihshenhs cikiiwiici​wiihsinimakwaapan nisaaki​wiiciiwaakanak!
42015030	A'a tahsh wiin kikosihs ekii'nihshiwanaacihtootc kahkina kitipinawewisiwin ekii'mihci​caakiniketc ehpapaa​nootihkwewetc. Ahpii tahsh ehpikiiwetc mii 'i kaaishi​nihtamawatc kaaonishihshinitc, kaawiininonitc pishihkiinhsan!'
42015031	O'o tahsh okii'ishi​nahkwehtaakoon oteten: 'Ninkosihs, mooshak o'omaa kipiwiici​ayaamihsh. Minihk hsa kekoon kaatipinawewisiyaan mii hsa 'iwe kekiin tepinawewisiyan.
42015032	Oncita tahsh iko ishi​na'inaakwan cikihci​wiihsiniyankipan, ciminwentamankipan kaye aaniihsh kihshiimensh ekii'nipohpan, noonkom tahsh ehpimaatisitc. Ekii'wanihshinkipan kaye, noonkom tahsh ekii'mihkawintc,' okii'ikoon."
42016001	Ciisahs okii'inaa' okihkino'amawaakana': "Peshikwaa kii'ayaa inini aahpici ekii'wenootisitc kaye tahsh ekii'ayaawaatc anohkii'aakanan kaakiih​kanawentamaakotc otipentaahsowinan. A'a tahsh inini kiihpi​wiintamawaa kaakanawentamaakotc kwayahk ekii'inaapacihtoohsinik otaya'iiman kaatipentank.
42016002	Miitahsh kaakiih​kanoonaatc cipiintikenitc o'o ekii'inaatc: 'Wekonen o'o kaaishi​noontamaan e'ishihcikewanwen? Piwaapanta'ihshin misiwe aaniin enaapacihtooyan nintipentaahsowinan. Kaawiin tahsh awahshime kikakanawentansiinan nintipentaahsowinan.'
42016003	A'a tahsh anohkii'aakan kii'itiso: 'Nintookimaam kaa-anohkiihtawak niwiih​pakitinik i'i enanohkiiwak. Aaniin tahsh keishihcikeyaan? Onsaam niniinamaatis ciwaanihkeyaampaan, nintaa-akac kaye cipapaa​pakohshi'iweyaan.
42016004	Aasha ninkihkentaan aaniin keishihcikeyaan kaasaaki​wiiciiwiwaatc keonci​piintikashiwaatc otaawiniwaank ahpii pakitinikooyaan o'o enanohkiiyaan.'
42016005	"Miitahsh kaa'ishi​kanoonaatc kahkina awiya' iniweniwa' kaamasina'amawaanitc otookimaaman. Miihsh kaa'ishi​kakwecimaatc ini nihtam ininiwan: 'Aaniin minihk mesina'amawatc nintookimaam?' okii'inaan.
42016006	Miitahsh kaa'ikotc ini ininiwan: 'Nihshwaaswaahk (800) tahso tipa'oopaan aalip (Olive) tino pimite nimasina'amawaa,' okii'ikoon. Miitahsh kaa'inaatc: 'O'omaa ishi​apin. Shemaak iko niiwaahk (400) ishipii'an i'i kimasina'ikewin,' okii'inaan.
42016007	Miinawaa tahsh kotak okii'ishi​kakwecimaan: 'Kiin tahsh wiin aaniin minihk mesina'amawatc?' okii'inaan. 'Mitaahswaahk (1,000) tahso mahkahk pahkweshikanan nimasina'amawaa,' okii'ikoon. Miihsh kaa'inaatc: 'Ina 'owe kimasina'ikewin, nihshwaahswaahk (800) ishipii'an,' okii'inaan.
42016008	"Miitahsh a'a okimaa kaakii'antomaatc ini kaakanawentamaakotc otaya'iiman kaakii'wayeshihcikenitc: 'Wiinke kikakiihtaawihcike ehkanawaapantisoyan,' okii'inaan. Inashke wiin iko pemaatisiwaatc noonkom ahkiink kaaonci​tipentaakosiwaatc nawac kwayahk okanawentaanaawaa kaashi​anohkiiwaatc ahpiihc wiin ikiweniwak waahseyaank kaaonci​tipentaakosiwaatc."
42016009	Miihsh Ciisahs keyaapi kaa'ani-ihkitotc: "Miitahsh o'owe eshi​wiintamawinakook. Ahkiiwi​wenootisiwin aapacihtook ciontinamaasoyek kesaaki​wiiciiwinekwaa, ahpii hsa tahsh kiihcaakihsek, miitahsh ciminwentamonaaniwank cipiintikanikooyek taawinink wiihkaa keishkwaahsehsinok.
42016010	Piko awenen keayaankwaamisiihkantamokwen kaa-akaahsentaakwaninik mii peshikwan keshi​ayaankwaamisiihkantank kaakihci-inentaakwaninik kekoon. Awenen kaye keonci​wayeshi'iwekwen mihsawaa akaahsentaakwaninik mii peshikwan keishi​wayeshi'iwetc i'iweni kaakihci-inentaakwaninik.
42016011	Kiishpin tahsh tepweyentaakosiyek cinanaakacihtooyek ayaankwaamisiihkantansiwek eshi​aapacihtooyek ahkiiwi wenootisiwin, aaniin tahsh wiin keshi​pakitinamaakooyekipan kaakwayahkwahk wenootisiwin?
42016012	Kiishpin tahsh tepweyentaakosihsiwek cinaakacihtooyek ekiionci​ayaankwaami​aapacihtooyek kotak awiya otaya'iiman, aaniin itahsh kekii'ishi​pakitinamaakooyekipan kekoon citipentamek?
42016013	"Kaawiin anohkii'aakan oka​tipenimikohsii' niishin okimaa'. Aaniihsh peshik oka​shiinkenimaan, shikwa peshik okasaaki'aan. Peshik iniwe oka​kihciwinaan, shikwa peshik oka​wepinaan. Kaawiin kitaa​tipenimikohsii Kishemanitoo kayehsh citako​tipenimihkipan shooniyaa."
42016014	Ahpii tahsh iki Perahsiik (Pharisees) enoontamowaatc kahkina o'oweni, okiih​paahpinotawaawaan Ciisahsoon, aaniihsh okiih​saaki'aawaan shooniyaan.
42016015	Miitahsh Ciisahs kaa'inaatc: "Kiinawaa ohsha kaakakwe​minonaako'itisoyek enaahsamiiwaatc pemaatisiwaatc, Kishemanitoo tahsh wiin kikihkenimikowaa enaatisiyek kite'iwank. I'iweni ohsha awiyak kaakihci-inentamowaatc, mii 'iweni Kishemanitoo kaashiinketank.
42016016	"Moosihs (Moses) OtOonahshowewinan, i'i kaye kaakii'ishipii'ikewaatc kenootamawaawaatc Kishemanitoon kiihpi​tashinteni piinihsh kiihpi​ayaatc Cwaan siika'antaakewinini. Miitahsh i'i ahpii kaakii'maacii​tashintenik eshiminwaatotenik Kishemanitoo oTipencikewin. Miihsh kahkina awiyak enikohk eshi​kakwecihtoowaatc cipiintikewaatc i'imaa cionci​tipentaakosiwaatc.
42016017	Nawac wentan i'iwe kiishik, ahki kaye cipoonihsek, ahpiihc i'iwe peshik cahkipii'ikan ciotaahpinikaatek Onahshowewinink onci.
42016018	"Awenen iko inini kaawepinaatc wiiwan kotak tahsh ihkwewan kaawiitikemaatc pihshikwaatisi. A'a tahsh inini kaawiitikemaatc ihkwewan kaakiiwepinikonitc onaapemini pihshikwaatisi."
42016019	"Peshik kii'ayaa inini aahpici ekii'wenootisitc ehkikishkank kaye maawac kaa-aahkwakintenikin kikishkikanan. Maawac iko ekiikihci​wenootaatisitc entahso​kiishik.
42016020	Kii'ayaa tahsh kaye ehkitimaakisitc inini Laasarahs (Lazarus) eshinihkaasotc, misiwe owiiyawink ekii'omikiiwitc. Kii'nihtaa-api otishkwaanteminiink ini kaawenootisinitc ininiwan.
42016021	Kii'ishi​mihsawentam cimiicitc ishkwancikanan kaaonci​pankihsininikin otoohpowinaahkoniink ini kaawenootisinitc. Animoo' itahsh kiihpiishaawaa' ekiihpi​nooskwaata'aminitc Laasarahs kaashi​omikiiwitc.
42016022	Kaakitimaakisitc inini kii'ishkwaa​pimaatisi. Encala' tahsh okii'maaciinikoo' ekii'ishiwinikotc kihcikiishikonk ciawi​wiitapimaatc Eparahaaman (Abraham). A'a tahsh kewiin kaawenootisitc inini kii'ishkwaa​pimaatisi, miihsh kaa'ishi​na'inintc.
42016023	I'imaa hsa tahsh kii'ishi​ayaa kaashi​kanawentaakosiwaatc kaanipowaatc. Wiinke kiihkakwaataki​wiihsakentam. Ishpimink tahsh e'inaapitc okii'waapamaan Eparahaaman waahsa ematwe​ayaanitc, e'matwe​wiitapimaanitc Laasarahsan.
42016024	Miitahsh kaakiih​shaakowaanaatc: 'Nintete Eparahaam koohpaasinawihshin, taka piicinisha'o Laasarahs cicehkipiininciinitc nipiink cipi​tahkaapaawatootc nintenaniw, etatawe ohsha niwiihsakaahkis o'omaa ishkotenk.'
42016025	O'o tahsh Eparahaaman okii'ikoon: 'Ninkosihs, maamihkwentan mekwaa kiipimaatisiyan kaaonishihshinkin kekoonan kikii'ayaanan. A'a tahsh wiin Laasarahs kaaonishihshinsinikin okii'ayaanan. Noonkom tahsh wiin minwentami'aa, kiin tahsh wiin ekihci​wiihsakentaman.
42016026	Kaawiin tahsh ehta i'i minihk, ayaamakan hsa 'iwe emishahkiiyaahsinok waana'ikan o'omaa nahsaw kaashi​ayaayank. Miitahsh o'omaa kaashi​ayaayaank kaaonci​kashkihtoohsikwaa weti ci-ishaatc kaashi​ayaayek, miihsh kaye weti kaa'ayaawaatc eshi​ayaayek kaaonci​kashkihtoohsikwaa o'omaa nahke cipiishaawaatc.'
42016027	Kaawenootisitc inini tahsh kii'ihkito: 'Nintete, Eparahaam kipakohsenimin ehkakweciminaan ci-ishinisha'watc Laasarahs ninteten owaahkaa'ikaniniink.
42016028	Mii ohsha weti eyaawaatc naanan niicihkiwensiwak. Pakitin ci-ishaatc ciantawi​wiintamawaatc, cipiishaahsinik o'omaa kakwaataki​wiihsakentamowin eshi​ayaanik,' okii'inaan.
42016029	Miitahsh o'o kaa'ikotc Eparahaaman (Abraham): 'Kiicihkiwensiwak iitok otayaawaawaan Moosihsoon (Moses), i'i kaye kaakanootamawaanitc Kishemanitoon. Miiwa' iniweniwa' kepisintawaawaatc.'
42016030	Miihsh kaa'ishi​nahkwehtawaatc: 'Nintete Eparahaam kaawiin i'iwe teminihk. Kiishpin hsa awiyan nipowinink pionci​naasihkaakowaatc, mii 'i kehcinaac cikwehkaatisiwaatc,' okii'inaan.
42016031	Miitahsh kaa'ikotc Eparahaaman: 'Kiishpin wiihpisintawaahsikwaa Moosihsoon, i'i kaye kaakanootamawaanitc Kishemanitoon, kaawiin taakashkimaahsiiwak mihsawaa ko awiyan nipowinink onci​wanishkaanitc,' okii'ikoon."
42017001	Miitahsh Ciisahs kaa'inaatc okihkino'amawaakana': "Kekoonan hsa tatakohshinoomakanoon keonci​macitootamink. Aahpici tahsh takohpaasinaakosi a'a awiya wiin kaaonci​otihshiwemakaninikin.
42017002	Nawac iitok taaonishihshinini kaamihcaapihkisinitc piihsipoocikanahsiniin citahkopicikaniwinihpan ohkwekanink cinihsaapaawacikaniwihpan i'imaa kaashi​kiishkaayawaanik kihcikamiink, ahpiihc wiin cipankihshimaahpan ini kaatepweyenimimitc.
42017003	Kanawenintison tahsh eshihcikeyan. "Kiishpin kiicihkiwensi macitootank, kitaa​kanoonaa ohsha, kiishpin tahsh wiihpoonihtootc otishihcikewin, kikapoonentamawaa.
42017004	Kiishpin tahsh macitootawihk niishwaahcink aapitink ehkiishikaninik, niishwaahcink tahsh pinaasihkawihk o'o inihk: 'Taka poonentamawihshin.' Pisaan hsa kikapoonentamawaa."
42017005	Ishinisha'waakanak okii'inaawaan kaaTipencikenitc: "Wiici'ihshinaam cimashkawisiimakahk nintepwehtamowininaan."
42017006	KaaTipenciketc tahsh kii'ishi​nahkwehtam: "Kiishpin ayaayekipan tepwewakentamowin taapishkoo peshikomin maawac kaa-akaahsink kihtikaanenhs kitaainaawaa wa'aweti kihci​mihtik: 'Pahkwaciciipihkepinitison antawi​patahkison kihcikamiink,' kita​na'ihtaakowaa ohsha," okii'inaa'.
42017007	"Kaanika wiin kiinawaa peshik ayaawek anohkii'aakan e'ompwehkahkamikipitootc kihtikewahkiini, kaye tahsh e'nanaakaci'aatc maanahcaanihsha'. Ahpii tahsh ehpi​onci​takohshink kihtikewahkamikonk kitaainaa na: 'Taka weyiip kakihtaahtapiin ciwiihsiniyan'?
42017008	Kaawiin i'iwe kitishihcikehsii. Nawac o'oweni kitaainaa: 'Kwayaancihtamawihshin keonaakohshi​miiciyaan. Pihsihkan aakoopison cipami'iyan ewiihsiniyaan, kaye tahsh eminihkweyaan. Paanimaa tahsh ishkwaa​wiihsiniyaan, mii kiin i'i payesh ciwiihsiniyan,' kikainaa.
42017009	Kaawiin ina tahsh miikwehc taaicikaniwihsii a'a anohkii'aakan ekii'ishihciketc kaakii'ishi​anoonintc?
42017010	Miitahsh peshikwan kekiinawaa keishihcikeyekipan. Ahpii kii'ishkwaa​ishihcikeyek kahkina kaakii'ikooyek, mii 'i keihkitoyekipan: 'Niinawint hsa piko anohkii'aakanak nimihci​tinowimin, ekii'mihci-ishihcikeyaank ehta kekii'inanohkiiyaankipan.' "
42017011	Ciisahs tahsh e'anipimi​ayaatc Ceroosalamink (Jerusalem) e'ishaatc, nahsawaya'ii inahke kii'ani-ishaa eshi​ayaanik Sameriya (Samaria) ahki, i'i kaye Kaalalii (Galilee) ahki.
42017012	Aasha tahsh kekaa e'ani​otihtank eshitaaniwaninik, mitaahso ininiwa' wemikiiwaahpinenitc okiihpi​anta​nakishkaakoo'. Waahsayiihsh iko kii'matwe​niipawiwa'.
42017013	Miitahsh kaa'matweikotc: "Ciisahs Okihkino'amaake, taka koohpaasinawihshinaam!"
42017014	Ciisahs e'waapamaatc mii 'i kaa'inaatc: "Maacaak, anta​waapamihk anami'ewikimaa cianta​kihkeniminek." Mekwaa tahsh e'ani​pimi​ayaawaatc, mii 'i kaakiih​pehki'ikoowisiwaatc eshi​omikiiwaahpinewaahpan.
42017015	Peshik itahsh a'a ewaapantank ehpehki'ikoowisitc, okiihkiiwe​naasihkawaan Ciisahsoon, ekiihkishiiwetc e'nanaahkomaatc Kishemanitoon.
42017016	Eshisitekaapawinitc Ciisahsoon kii'ishi​animihkopani'o ekii'nanaahkomaatc. A'a hsa tahsh inini Sameriya ahkiink kii'oncii.
42017017	Miitahsh Ciisahs kaa'ihkitotc: "Mitaahso ohsha ininiwak kiihpehki'ikoowisiwak, Aanti tahsh wiin iki kotak shaankahso?
42017018	Aaniin tahsh wiin ehta wa'a pahkaan ahkiink kaaonciitc wenci​pikiiwetc ehpi​nanaahkomaatc Kishemanitoon?"
42017019	Miihsh kaa'inaatc ini ininiwan: "Pasikwiin mii 'i ishi​maacaan. Kitepwewakentamowin kikii'minwaaci'ikon," okii'inaan.
42017020	Aaninta Perahsiik (Pharisees) okiih​kakwecimaawaan Ciisahsoon aanahpii keoshihsicikaatenik Kishemanitoo oTipencikewin. O'o tahsh Ciisahs okii'inaa': "Ahpii Kishemanitoo pioshihsitootc oTipencikewin kaawiin iitok tanihsitawinaakohsinini.
42017021	Kaawiin kaye awiya taaihkitohsii: 'Inashke, mii 'oweni, komaa kaye ina 'iweni Kishemanitoo oTipencikewin.' Kishemanitoo oTipencikewin ohsha ayaamakan kipimaatisiwiniwaank."
42017022	Miitahsh Ciisahs kaa'inaatc okihkino'amawaakana': "Taocihcihse ohsa tipa'ikan ahpii cimihsawentamek cikii'waapantamekipan peshik okiishikanom Inini Okohsihsan, kaawiin tahsh kikawaapantansiim.
42017023	Tani​ayaawak tahsh o'o keininekwaa: 'Inashke weti inaapin.' 'Inashke 'omaa inaapin.' Keko tahsh weti ishaahkek ciawi-inaapiyek.
42017024	Taapishkoo kaashi​waahtehsek weti ishpimink, kwehkwehk itahsh inahke weti ishpimink e'ishi​mamishahkii​waahseyaak, miihsa keishinaakwaninik ahpii pitakohshininitc Inini oKosihsan.
42017025	Pinamaa tahsh nihtam niipiwa' tashi​kakwaatakihtoo, ciaanawenimikotc pemaatisinitc o'o noonkom kaakiishikaninik.
42017026	I'iwe hsa kaakiihpi​ayishihsenik mekwaa ahpii Noowa (Noah) kiihpi​pimaatisitc, miitahsh peshikwan keishinaakwaninik Inini oKosihsan okiishikanom.
42017027	Pemaatisiwaatc kii'wiihsiniwak, kii'minihkwewak kaye. Ininiwak, ihkwewak kaye ekii'waawiitikentiwaatc piinihsh ahpii Noowa kaakiih​poositc kihciciimaan. Miitahsh kaakii'nihkipiik misiwe ahkiink kahkina pemaatisiwaatc kii'nihshiwanaatisiwak.
42017028	Miitahsh i'iwe keishihsek kaakiihpi-ishihsek mekwaa Laat (Lot) kiipimaatisitc. Pemaatisiwaatc iitok kii'wiihsiniwak, kii'minihkwewak kaye. Kii'ataawewak, kaye tahsh kii'ataawaakewak. Kiikihtikewak, kaye tahsh kii'waahkaa'ikewak.
42017029	Ahpii tahsh ehkiishikaninik Laat i'imaa kiionci​maacaatc Swaatam (Sodom) ootenaank, miihsh ishkote, a'a kaye ahsin kaawiihsakaapahsowetc kaakii'onci​pankihshink kiishikonk kahkina i'imaa eyaawaatc ekii'nihsikowaatc.
42017030	Miitahsh i'iwe peshikwan keishinaakwahk kiishikahk ahpii Inini oKosihsan naakosinitc.
42017031	"Ahpii i'i ishi​kiishikahk, awiya wakici​waahkaa'ikanink kaa-ayaatc taka kaawiin tapi​niihsaantawehsii pinamaa cipi​naasihkank otaya'iiman. A'a kaye weti kaa-ayaatc mishawahkamik kaawiin takiiwehsii cinaasihkank kekoon.
42017032	Maamihkwenimihk kaakii'ishiwepisinitc Laat wiiwan.
42017033	Awenen hsa piko kekakwe​kihciwinank opimaatisiwin kaawiin oka​ontinansiin cipimaatisitc. A'a tahsh kaye kepakitinank opimaatisiwin niin onci, mii 'awe kepimaatisitc.
42017034	Miihsh eshi​wiintamawinakook. Niishin awiyak tanipaawak nipewinaahkonk ehtipihkaninik. Peshik taonci​otaahpinaa, kotak itahsh tanakanaa.
42017035	Niishin ihkwewak ta-anohkiiwak ehpiihsipoocikewaatc. Peshik taonci​otaahpinaa, a'a tahsh kotak tanakanaa."
42017036	[Niishin hsa ininiwak ta-ayaawak ishipeshikwan mihshawahkamik, peshik taonci​otaahpinaa, a'a tahsh kotak tanakanaa."]
42017037	Okihkino'amawaakana' itahsh okii'ishi​kakwecimikoo': "Tepencikeyan, aanahpii i'iwe keishihsek?" O'o tahsh Ciisahs kii'ishinahkwehtam: "Aanti hsa piko keshiahtek kaanipoomakahk miiyaw, mii hsa 'imaa ketashi​maawaci'itiwaatc iki mihtaskihtikwaanehsiwak."
42018001	Ciisahs okii'wiintamawaa' okihkino'amawaakana' awehcikan keonci​kihkino'amawaatc mooshak cianami'ehtawaanihpan Kishemanitoon, wiihkaa ciaanawencikehsinik.
42018002	"Kii'ayaa iinsan inini ootenaank ekiih​kohtaanenimaahsik Kishemanitoon, ekiih​papaa​pisiskenimaahsik kaye ininiwa'.
42018003	Kiiwaacihkwe kaye i'imaa kii'ayaa peshikwan ootenaank ekii'nihtaa​naasihkawaatc ini otipaahkoniwen ekiih​kakwecimaatc e'antawentank kwayahk citootawintc o'o ekii'inaatc: 'Wiici'ihshin cishaakooci'ak kaakakwe​macihse'ihshitc!'
42018004	Kaawiin tahsh nanaansh otipaahkoniwe kii'inentansii. Kekahpii tahsh o'o kii'inentam: 'Aanawiin ekohtaanenimaahsiwak Kishemanitoo, ehpapaa​pisiskenimaahsiwakwaa kaye awiyak
42018005	shaakooc itahsh a'a kiiwaacihwe nimikoshkaasomik, intawaa hsa ninka​wiici'aa citepinank i'i kaashi​antawentank. Kehcinaac maawiin ninka​noonte​caakii'ik e'nipaaci​piishaatc.' "
42018006	Miihsh Tepenciketc kaa'ani-ihkitotc: "Inashke pisintamok aaniin ehkitotc a'a kaakwayahkohcikehsik otipaahkoniwe.
42018007	Miitahsh i'i nahke Kishemanitoo kwayahk keshi​onaahkonaatc i'i kaakii'onaapamaatc kaashaakowaanikotc ciwiici'aatc entahsokiishik, entahsotipihk kaye. Tapwaahtawii na ciwiici'aatc?
42018008	Miihsh eninakook, aahpici ohsha takitaahtapii kwayahk cishi​wiici'imintc. Ahpii tahsh pitakohshink a'a Inini oKosihsan, oka​mihkaan ina tepweyentamowin o'omaa ahkiink?"
42018009	I'imaa tahsh kii'ayaawaa' aaninta awiya' kaakiih​kwayahkwaatisiiwi​tepakenintisonitc, ekii'aanwaapamaanitc tahsh kotak awiya' eshihcikenitc. Miitahsh Ciisahs o'o kaakii'ishi​awehciketc.
42018010	"Aapitink kii'niishiwak ininiwak ekii-ishaawaatc Kihcianami'ewikamikonk ekii'anta-anami'aawaatc. Peshik kiihPerahsiiwi, (Pharisee) a'a tahsh kotak kaatipa'ike'iwetc taakihs​shooniyaan (tax) ekiih​tinowitc.
42018011	A'a tahsh Perahsii kii'niikatekaapawi o'o ekii'ishi​anami'aatc: 'Kishemanitoo miikwehc hsa kitinin ehtinowihsiwaan taapishkoo kotak awiyak kaakimootiwaatc, kaamacitootamowaatc, kaapihshikwaatisiwaatc kaye. A'a kaye kaatipa'ike'iwetc taakihs​shooniyaan kaamatwe​ayaatc.
42018012	Niishokiishik entahso​tawahte kaawiin nintoonci​wiihsinihsii piko e'anami'aayaan. Kaye tahsh peshik mitaahso ehpakitinikeyaan misiwe minihk kaakashkihcikeyaan,' kii'ihkito.
42018013	A'a tahsh wiin kaatipa'ike'iwetc taakihs​shooniyaan nawac waahsa kii'matwe​niipawi. Kaawiin kaanake ishpimink kii'inaapihsii. Kiihpahkihte​yaahkikane'otiso ehkihci​mincinawesitc e'ihkitotc: 'Kishemanitoo koohpaasinawihshin, niin emacaatisiyaan,' kii'ihkito.
42018014	Miitahsh eninakook, wa'a tahsh kaatipa'ike'iwetc taakihs​shooniyaan ahpii ani​kiiwetc nawac okii'minwaapamikoon Kishemanitoon ahpiihc wiin a'a Perahsii. Awiya hsa kaaishpenintisotc, tatapahsenimaa. Awiya hsa kaatapahsenintisotc, mii hsa 'awe keishpentaakositc."
42018015	Aaninta tahsh awiyak okiih​piinaawaa' apinoonciisha' eshi​ayaanitc Ciisahsoon cisaaminaanitc. Kihkino'amawaakanak tahsh o'o ewaapantamowaatc, okiih​kishii​kanoonaani i'i kaakiih​piinaanitc.
42018016	Ciisahs tahsh okii'antomaa' apinoonciisha' cinaasihkaakotc o'o ekii'ihkitotc: "Maano apinoonciishak ninkapi​naasihkaakook. Keko wiin kipihtinaahkekwaanik. Miiwak iitok iki kaatipentami'ikoowisiwaatc Kishemanitoon oTipencikewinini. Aaniihsh miiwak ihsa iki tino pemaatisiwaatc oko kaainaatisiwaatc apinoonciishink ketipenimikowaatc Kishemanitoon.
42018017	Tepwe hsa kaaininakook, awenen hsa piko keotaahpinansik Kishemanitoon oTipencikewinini taapishkoo kaaishi​otaahpinank wa'a apinoonciish, kaawiin wiihkaa oka​kashkihtoohsiin cipiintiketc Kishemanitoo oTipencikewinink."
42018018	Aapitink tahsh inini okii'naasihkawaan Ciisahsoon ekii'inaatc: "Osasekaakihkino'amaake, wekonen sasekaa ishihcikewin keishihcikeyaampaan keonci​miinikooyaan pimaatisiwin wiihkaa kepoonihsehsinok?"
42018019	Ciisahs okii'ishi​nahkwehtawaan: "Wekonen wenci-ishiyan ehsasekaawiyaan. Kaawiin awiya sasekaawihsii, mii ehta ko Kishemanitoo.
42018020	Kikihkentaanan iitok ini onahshowewinan: 'Keko papaamenimimaahken pahkaan awiya wiiwan, keko nihshiwehken, keko kimootihken, keko kaye awiya noociko inaacimaahken tipaahkonintc, kihci-inenim kitete, kimaamaa kaye.' "
42018021	Oshkiniikiwan okii'ikoon: "Kiipi​oshkaatisiyaan ohsha piko ono kahkina onahshowewinan nimpi​na'ihtaanan."
42018022	Ciisahs tahsh o'o e'noontank, mii 'i kaa'inaatc: "Peshik kekoon kinoontehse kekii'ishihcikeyampan. Ataawaaken kahkina kekoonan kaa-ayaayan, cimiinatwaa shooniyaan ketimaakisiwaatc. Wenootisiwin tahsh kika-ayaan weti kihcikiishikonk. Miitahsh ishi​piishaahkan cipiminisha'oyan."
42018023	E'noontaakotc itahsh ini ininiwan o'o e'inaatc, wiinke kii'maanentamoon aaniihsh kiikihci​wenootisiwan.
42018024	Ahpii tahsh Ciisahs e'waapamaatc e'maanentaminitc mii 'i kaa'ihkitotc: "Aahpici sanakanini kaawenootisitc cikiih​piintikehpan Kishemanitoon eshi​tipencikenitc.
42018025	Nawac sanakanini kaawenootisitc cipiintikehpan Kishemanitoon eshi​tipencikenitc, ahpiihc wiin pihkwaawikanemihtatim cishiipaashkaahpan i'iweni kaashi​pakoneyaanik shaaponikan."
42018026	I'i tahsh pemaatisinitc e'noontaakotc o'o e'ihkitotc mii 'i kaa'ihkitonitc: "Awenen tahsh inaa kekiihpimaaci'ikoowisihpan?"
42018027	Miihsh Ciisahs kaa'ishi​nahkwehtank: "Inini wiin kaawiin otaa​kashkihtoohsiin o'o ci-ishihciketc, Kishemanitoo tahsh wiin kahkina kekoon owencihtoon."
42018028	Okii'ikoon itahsh Piitaroon (Peter): "Inashke, kahkina kekoon ninkii'nakataamin ewiih​piminisha'okooyan."
42018029	Miitahsh Ciisahs kaa'ihkitotc: "Tepwe o'owe kaawiintamawinakook, awenen iko kenakatank otayaawin, kenakanaatc kaye wiiwan, wiicihkiwensiwan kaye, oniiki'ikoo' kaye, kaye tahsh otapinoonciishima' cikiih​tipenimikoohpan Kishemanitoon;
42018030	Mii 'awe awahshime tahsink kemiinintc mekwaa o'omaa pimaatisiwinink. Miihsh kaye citako​miinintc pimaatisiwin wiihkaa kepoonihsehsininik."
42018031	Ciisahs tahsh pahkeya'ii okii'ishiwinaa' mitaahshi​niishin (12) okihkino'amawaakana' ekii'inaatc: "Pisintawihshik, Ceroosalamink (Jerusalem) kika-ani-ishaamin. Kahkina kekoon kaakii'ishipii'ikewaatc iki kenootamawaawaatc Kishemanitoon tamooshkinehseni ekiih​tashimaawaatc ini Inini oKosihsan enimintc.
42018032	A'a tahsh Inini oKosihsan tashi​pakitinaa eshi​ayaanitc kaaCoowiwihsinik. Miitahsh cipaahpi'intc, cimaanshi​tootawintc kaye, miihsh kaye cisasiihkwaanintc.
42018033	Miitahsh kaye cipahpahshanshe'ontc, miihsh kaye keshi​nihsintc. Nihso​kiishihk (3) tahsh ishihsenik, takiiwe​pimaatisi," okii'inaa'.
42018034	Kihkino'amawaakanak tahsh kaawiin cikii'nihsitohtamowaatc kekoon kaakiih​tashintaminitc aaniihsh kiihtootawaawak cinihsitohtansikwaa ini ihkitowinan. Kaawiin kaye cikii​kihkentamowaatc wekonen kaakiih​tashintaminitc.
42018035	Aasha Ciisahs pehsho e'ani​otihtank Cerahko (Jericho) ootena, peshik ininiwan kaawaapihsinik kii'namatapiwan ciiki​miihkana ehpakohshi'iwenitc.
42018036	Ahpii tahsh a'a inini e'noontank ehpaahtiinonitc awiya' ehpimi​ayaanitc kiihkakwetwe aaniin enahkamikaninik.
42018037	Miihsh kaa'inintc: "Ciisahs Naasaritink (Nazareth) kaaonciitc pimi​ayaa," kii'inaa.
42018038	Miitahsh kaa'ishi​shaakowetc: "Ciisahs, Tepitink (David) kaaontahkaanesiyan koohpaasinawihshin."
42018039	I'i tahsh awiya' kaaniikaaniinitc okiih​kishii​kanoonikoo' ekii'ikotc ciompiikisihsik. Aanciko tahsh enikohk kiihshaakowe ekii'ihkitotc: "Tepitink kaaontahkaanesiyan koohpaasinawihshin."
42018040	Miitahsh Ciisahs kaakiih​kipihciitc ekii'anoohkiitc cipiitamawintc ini ininiwan Ahpii tahsh pehsho ehpi​ayaanitc mii 'i kaa'ishi​kakwecimaatc:
42018041	"Aaniin eshi​antawenimiyan ci-ishihcikehtamawinaan?" okii'inaan. "Tepencikeyan, ninantawentaan ciwaapiyaan," okii'ikoon.
42018042	Miitahsh kaa'inaatc: "Miitahsh ishiwaapin. Kitepwewakentamowin hsa kiminwaaci'ikon."
42018043	Shemaak tahsh a'a inini okiikashkihtoon ciwaapitc, ekiih​piminisha'waatc Ciisahsoon. Kaye tahsh ekii'nanaahkomaatc Kishemanitoon. Ahpii tahsh iki kaapaahtiinowaatc awiyak ewaapantamowaatc o'oweni, mii 'i kewiinawaa kahkina kaa'ishi​nanaahkomaawaatc Kishemanitoon.
42019001	Ciisahs okiihpi​otihtaan Cerahko (Jericho) ootena ekii'mihci​shaaposhkaatc.
42019002	Kii'ayaa tahsh i'imaa inini Saahkiiyahs (Zacchaeus) eshinihkaasotc maawac kaaniikaanishkawaatc kaamaawantoonaanitc taakihs​shooniyaan (tax) kaye tahsh wiinke ekii'wenootisitc.
42019003	Okiihkakwe​waapamaan aweneniwinitc Ciisahsoon. Kaawiin tahsh okii'waapamaahsiin aaniihsh kiitahkoosii, onsaam kaye kiipaahtiinowa' pemaatisinitc.
42019004	Miitahsh kii'niikaanipahtoo ehpimohsenaaniwaninik kaye tahsh ekii'ahkwaantawetc Sikamwariwaahtikonk (Sycamore) waa'onci​waapamaatc Ciisahsoon mayaa i'iweti wiiani-ishi​pimohsenitc eshi​akoositc.
42019005	Ahpii Ciisahs kaapi​otihtank eshi​akoosinitc Saahkiiyahsan, ishpimink kii'inaapi ehkanoonaatc: "Saahkiiyahs, weyiip piniihsaantawen. Noonkom kaakiishikahk oncita ninkapi​ayaa i'imaa kitayaawinink," okii'inaan.
42019006	Saahkiiyahs tahsh kiihpapaashii e'niihsaantawetc, kaye tahsh ekii'minwentank Ciisahsoon pisaan cipiintikaakotc.
42019007	Kahkina tahsh awiyak o'o e'ishi​waapankewaatc kii'maacii​kihci​kaakiikitowak ekii'ihkitowaatc: "Mii 'i ahpan Ciisahs e'anta​mawahtihsaatc otaawininiink omacaatisan," kii'ihkitowak.
42019008	Saahkiiyahs tahsh kiihpasikwii ehkanoonaatc kaaTipencikenitc: "Inashke Tepencikeyan aapihta ninka​pakitinaanan nintaya'iiman cimiinakwaa kaakitimaakisiwaatc. Minihk kaye kaakiihpi​wayeshimakwaa awiyak niiwink (4) awahshime minihk ninkashi​kiiwe​tipa'amawaak," okii'inaan.
42019009	Miitahsh Ciisahs kaa'inaatc: "Pimaaci'ikoowisiwin otootihsikonaawaa o'omaa kaa-ayaawaatc taawinink noonkom kaakiishikahk aaniihsh kewiin a'a inini Eparahaamink (Abraham) nihtaawikihcikanink ontahkaanesi.
42019010	Niin aaniihsh Inini oKosihsan ninkiih​piishaa ehpi​antone'wakwaa, kaye tahsh ewiih​pimaaci'akwaa kaawanihshinowaatc," kii'ihkito.
42019011	Mekwaa tahsh pemaatisinitc ehpisintaakotc Ciisahs keyaapi okii'ani​wiintamawaa' awehcikewin aasha epehshonaakwaninik ciotihtank Ceroosalam (Jerusalem). Mii 'iitok kaa'inentaminitc aasha shemaak cinaakwaninik Kishemanitoon oTipencikewinini.
42019012	Miitahsh kaa'ihkitotc: "Peshikwaa kii'ayaa inini maawac ehkihci-inentaakositc. Kiihkwayaancii waahsa ahkiink ewii'ishi​maacaatc, weti ewii'awi​tashi​kihciokimaawi'intc. Ahpii tahsh kii'ishkwaa​onakimintc, ewiih​pikiiwetc ciokimaahkantank ahkiink kaaonciitc.
42019013	Cipwaa maacaatc tahsh okiih​kanoonaa' mitaahso otanohkii'aakana' kahkina ekii'maamiinaatc pehpeshik osaawishooniyaanhsa'. Miihsh kaa'inaatc: 'Ishi​pakitinihk wa'a shooniyaa keonci​shooniyaahkeyaan minihk iko keontentiyaan piiniihsh cipitakohshinaan,' okii'inaa'.
42019014	A'a tahsh inini kaashiinkenimikotc owiici​pimaatisiimaakana' okii'ishinisha'waani kaatipaacimonitc o'o ciawi-ihkitonitc: 'Kaawiin ninantawenimaahsiwaanaan wa'a inini cikihci​otookimaamiyaank.'
42019015	Shaakooc itahsh a'a inini kiihkihciokimaawi'aa, miihsh kaahpishi​kiiwetc. Shemaak itahsh kii'inaahkonike otanohkii'aakana' cipi​niipawinitc enaahsamiitc ewii'anta​kihkentank aaniin minihk kaahkashkihcikenitc.
42019016	Ini nihtam kaapiishaanitc kii'ihkitowan: 'Nintookimaam, kotak mitaahso nintayaawaak osaawishooniyaanhsak kaakii'onci​kashkihcikeyaan a'a peshik kaakii'miishiyan onci,' okii'ikoon.
42019017	Miitahsh kaa'inaatc: 'Mii 'iwe ekii'minohcikeyan, kiin kwayahk anohkii'aakan kitinow. Ehkwayahko​tootaman tahsh mihsawaako kaa-akaahsentaakwahk, kimiinin cinaanaakacihtooyan mitaahso kihciootenawan,' okii'inaan.
42019018	Ini kotak otanohkii'aakanan kiihpiishaawan ekii'ikotc: 'Nintookimaam kotak naanan nintayaawaak osaawishooniyaanhsak kaakii'onci​kashkihcikeyaan a'a peshik kaakii'miishiyan onci,' okii'ikoon.
42019019	Miitahsh wiin ini kaa'inaatc: 'Kiin tahsh wiin kikamiinin naanan cinaanaakacihtooyan kihci​ootenawan,' okii'inaan.
42019020	Iniweniwan itahsh kotak anohkii'aakanan kiihpiishaawan ekii'ikotc: 'Nintookimaam, ina wa'a kitoosaawishooniyaanhsim. Aapihkaakanink ninkii'kashkiikinaa ekiih​kanawenimak,
42019021	ekiih​kohsinaan aaniihsh kikihkenimin aaniin ehpiihci​aahkwaatisiyan e'otaahpinaman kiin kaatipentansiwan, kaye tahsh e'maawantoonaman e'manishaman kiin kaakiih​kihtikaatansiwan,' okii'ikoon.
42019022	Miitahsh kaa'ikotc otookimaaman: 'Kiin maawac noociko anohkii'aakan. Kitihkitowinan ninka-aapacihtoonan keonci​onaahkoninaan. Kikihkentaan aahpici e'aahkwaatisiyaan, e'otaahpinamaan kaye kaatipentansiwaan, e'manishamaan kaye kaakiikihtikaatansiwaan.
42019023	Wekonen tahsh kaa'onci​ahsaahsiwatc nishooniyaam kekii'onci​kashkihcikeyaampaan ahpii tahsh kiipitakohshinaan cikii​saakisi'akipan nishooniyaam, minihk kaye kaa-aanihke​kashkihciketc?'
42019024	Miitahsh kaa'inaatc i'imaa kaakii'niipawinitc: 'Otaahpinimihk ini osaawishooniyaanhsan kaa-ayaawaatc, ini tahsh miinimihk anohkii'aakanan mitaahso osaawishooniyaanhsa' kaa-ayaawaanitc.'
42019025	Miihsh kaa'inintc a'a kihciokimaa: 'Nintookimaaminaan, aasha iitok wiin mihtaahso shooniyaanhsa' otayaawaa',' kii'inaa.
42019026	Kihciokimaa tahsh kii'ihkito: 'Kiwiintamawininim o'o, kahkina awiya kekoon kaa-ayaatc aanciihke awahshime tamiinaakaniwi, a'a tahsh wiin kekoon kaa-ayaahsik, taotaahpinamawaa mihsawaa ko pankii kekoon kaa-ayaatc.
42019027	Ikiweniwak tahsh wiin kaashiinkenimiwaatc kaakii'antawenimihsikwaa ciokimaahkantawakwaa, piinihkwak o'omaa eshi​ayaawak. Nihsihkwak enaahsamiiwak,' " kii'ihkito.
42019028	O'o tahsh Ciisahs kaa'ishkwaa​ihkitotc, kii'ani​niikaani​maacaa Ceroosalamink (Jerusalem) e'ishaawaatc.
42019029	Ahpii tahsh kekaa e'ani​takohshink Pehpaci (Bethphage) eshinihkaatenik ishitaawinink kaye Pehtani (Bethany) eshi​ayaanikin ehpihkwatinaanik Aalip (Olive) ecikaatenik, Ciisahs tahsh okii'niikaaninisha'waa' niishin (2) okihkino'amawaakana',
42019030	o'o ekii'inaatc: "Ani​niikaani-ishaak kaamatwe​ayaak kaaishitaaniwank. Ahpii tahsh ani​piintikeshkaayek kikawaapamaawaa maanshimihtatim cisakaakwahpisotc mahshi awiyan ehpoosonotaakohsik. Aapa'waahkek tahsh cipiinek.
42019031	Kiishpin tahsh awiya o'o ishi​kakweciminek: 'Wekonen wenci​aapa'wek a'a maanshimihtatim?' O'o hsa kikainaawaa: 'KaaTipenciketc owii'aapaci'aan,' " okii'inaa'.
42019032	Iki tahsh kaakii'niikaaninisha'ontwaa kii'ishaawak ekii'ishi​mihkamowaatc kahkina kaakii'inintwaa.
42019033	Mekwaa tahsh e'aapa'waawaatc ini maanshimihtatimoon, tepenimikonitc okii'ikowaan: "Wekonen tahsh wenci​aapa'wek maanshimihtatim."
42019034	Miihsh kaa'inaawaatc: "KaaTipenciketc owii'aapaci'aan," okii'inaawaan.
42019035	Okiih​piinaawaan tahsh ini maanshimihtatimoon eshi​ayaanitc Ciisahsoon. Miitahsh kaa'ishi​wakitahtoowaatc okashkiikiiwiniwaan, miihsh i'imaa kaa'ishi​ahpapinitc Ciisahsoon.
42019036	E'ani​pimi​ayaatc itahsh, pemaatisinitc okiih​tashwekiikihsitooni okashkiikiiwinini i'imaa miihkanaank.
42019037	Ahpii pehsho e'ani​otihtank Ceroosalam eshi​niihsaciwemoninik miihkana kaashi-ishpatinaanik Aalip Kihtikaanaahtikohkaank ecikaatenik, aahpici kiihpaahtiinowa' kaapiminisha'okotc ekii'maacii​ciihkentaminitc enikohk ekiih​shaakowenitc e'nanaahkomaanitc Kishemanitoon kahkina maamahkaacihcikewinan kaakii'waapantaminitc:
42019038	"Shawentaakosi a'a kihciokimaa kaapi​takohshink otishinihkaasowininiink kaaTipencikenitc. Pisaanisiwin ayaamakan kihcikiishikonk, kaye tahsh maawac kihci-inentaakosiwin otayaan Kishemanitoo maawac ishpimink kaa-ayaatc," kii'ishi​shaakowewak.
42019039	Aaninta tahsh Perahsiik (Pharisees) mekweya'ii kaashi​paahtiinonaaniwaninik okii'onci​kanoonaawaan Ciisahsoon ekii'inaawaatc: "Okihkino'amaake, kanoosh kikihkino'amawaakanak cinoontaatihsikwaa."
42019040	Ciisahs tahsh kii'ishi​nahkwehtam: "Kiwiintamawininim, kiishpin wiinawaa noontaatihsikwaa, ahsiniik ohsha tashaahshaakowewak."
42019041	Ahpii Ciisahs aasha pehsho e'ani​otihtank Ceroosalam (Jerusalem) kihciootena, ahpii ehtepaapantank okii'mawintaan,
42019042	ekii'ihkitotc: "Kiishpin tahsh kiikihkentamekipan noonkom kaakiishikahk aanti keonci​miinikooyekipan pisaanisiwin; kaawiin tahsh kikii​waapanta'ikoohsiim iniweniwan.
42019043	Kika​otihsaapantaam ohsha kiishikahk, ahpii kaashiinkeniminekwaa ciwaahkaa​pihkwahkamika'ikewaatc keonci​miikaaninekwaa. Kika​waahkaashkaakowaak kaye, misiwe kaye inahke kikaonciihkaakowaak.
42019044	Wiinke hsa ko oka​nihshiwanaacihtoonaawaa kitootenaamiwaa. Kika​nihsikoom, apinoonciisha' kaye oka​nihsaawaa'. Kaawiin kanake peshik ahsin tainapihsii kaakii'ishi​kihtapihpan, onsaam aaniihsh kaawiin kikii'nihsitawinansiim ahpii kiishikaninik Kishemanitoo kekiih​pimaaci'inekipan."
42019045	Ciisahs kiihpiintike i'imaa Kihcianami'ewikamikonk, ekii'maacii​saahsaakicinisha'waatc kahkina kaakiiataawewikamikohkenitc.
42019046	Miihsh o'o kaa'inaatc: "Mii hsa eshipii'ikaatek Kihcimasina'ikan Kishemanitoo ekii'ihkitotc: 'Niwaahkaa'ikan hsa taishinihkaate anami'e​waahkaa'ikan,' kiinawaa tahsh e'ishi​naakohtooyek taapishkoo ciokaasoowikamikowaatc omahkantweshkak."
42019047	Tahso​kiishik Ciisahs kiihkihkino'amaake Kihcianami'ewikamikonk. I'i tahsh kihcianami'ewikimaa', i'i kaye kaakihkino'amaakenitc Onahshowewin, i'i kaye kaaniikaaniihtamawaanitc pemaatisinitc okiih​kakwe​nihsikoo'.
42019048	Kaawiin okiih​kihkentansiini aaniin kekii'onci​nihsikohpan aaniihsh kahkina pemaatisinitc okii​kihciwentamini kaakii'ihkitotc. Kiikihciwi​ayaawa' ekiih​pisintaakotc aaniin ehkitotc.
42020001	Aapitink ehkiishikaninik Ciisahs kii'ayaa Kihcianami'ewikamikonk ekihkino'amaaketc, ekiih​tashintank kaye minwaacimowin. Miihsh kaakiihpi​naasihkaakotc Kihcianami'ewikimaa', kaakihkino'amaakenitc onahshowewin, i'i kaye kaaniikaanisinitc onahshowewinink,
42020002	miitahsh kaa'ikotc: "Wiintamawihshinaam, wekonen tino kashki'ewisiwin kaa-aapacihtooyan ono kaaishihcikeyan? Awenen kaye kaamiinihk i'i kashki'ewisiwin?"
42020003	Ciisahs tahsh okii'ishi​nahkwehtawaa': "Peshik tahsh kekoon keniin kiwiih​kakwecimininim. Nahkwehtawihshik itahsh.
42020004	Aanti kaa'onciinik a'a Cwaan (John) osiika'antaakewin? Kishemanitoonk ina komaa kaye ininiihkaank?" okii'inaa'.
42020005	Miitahsh kaa'ishi​maacii​kakanoonitinitc ekiih​tashintamaatinitc ekii'ihkitonitc: "Kiishpin ihkitoyank 'Kishemanitoonk,' kika'ikonaan tahsh 'Wekonen tahsh kaa'onci​tepwehtawaahsiwek a'a Cwaan?'
42020006	Kiishpin tahsh ihkitoyank 'Ininiihkaank,' kahkina iki kaapaahtiinowaatc kikapapiimwahsina'ikonaanik aaniihsh kahkina otinakimaawaan ini Cwaanan Kishemanitoon kaakanootamawaanitc."
42020007	Miitahsh kaa'ikotc: "Kaawiin ninkihkentansiimin aanti weciimakanokwen."
42020008	Miitahsh kaa'inaatc: "Kaawiin tahsh keniin kikawiintamawihsinooninim wekonen tino kashki'ewisiwin kaa-aapacihtooyaan o'o kaaishihcikeyaan."
42020009	Ciisahs tahsh okii'wiintamawaa' pemaatisinitc o'o awehcikewin: "Kii'ayaa peshik inini ekiih​kihtikaatank shoominikihtikewin. Miihsh kaa'ishi​awi'aatc kotak kihtikewininiwa'. Miitahsh kaa'ishi​maacaatc kinwesh ekii'inentitc.
42020010	Ahpii tahsh e'ocihcihsenik cimawinswaasonitc i'i shoomina', okii'ishinisha'waan ihsa otanohkii'aakana' i'imaa kaaishi​kihtikaasonitc shoomina' kewiin i'imaa ewii'ontisitc minihk kekii'ontisihpan. Kaakii'awi'intwaa tahsh okii​pahpahkihte'waawaan ini anohkii'aakanan, kekoon aapiinc ekii'maaciitoohsinik.
42020011	Miinawaa tahsh a'a kihtikewikimaa okii'ishinisha'waan kotak otanohkii'aakanan, miitahsh kaakii'awi'intwaa peshikwan kaa'ishi​pahpahkihte'waawaatc, ekii'maanshi​tootawaawaatc kaye, kekoon aapiinc ekii'maaciitoohsinik.
42020012	Miinawaa kotak otanohkii'aakanan okii'ishinisha'waan, miihsh kaa'ishi​maahki​tootawimintc ekiih​saakici​wepinikaniwinitc kaye.
42020013	Miitahsh a'a kihtikewikimaa kaa'ihkitotc: 'Aaniin tahsh inaa keishihcikeyaan? Ninkosihsan ninka​ishinisha'omaan kaasaaki'imak, maakishaa tahsh oka​kihtenimaawaan.'
42020014	Ahpii tahsh kaakii'awi'intwaa ewaapamaawaatc ini okosihsimaan, miitahsh kaa'ihkitowaatc: 'Mii hsa ini kihtikewikimaa okosihsan. Ampeyohk taka nihsimaataanin, ciayaawank i'i kaawiih​tipinawewisinitc!'
42020015	Miitahsh kaakii'otihtinaawaatc ekiih​saakici​wepinaawaatc i'imaa shoominikihtikaanink, ekii'nihsaawaatc kaye. "Aaniin tahsh ketootawaatc a'a kihtikewikimaa kaatipentank shoominikihtikewin i'i kaakii'awi'aatc?
42020016	Tapi​takohshin iitok cipi​nihsaatc i'i kaakii'awi'aahpan shoominikihtikewin, kotak awiya' cimiinaatc," okii'inaa'. E'noontaakotc itahsh pemaatisinitc o'o kii'ihkitowa': "Taka kaawiin wiihkaa i'i taishihsehsinoon!"
42020017	Ciisahs tahsh okiih​kanawaapamaa' ekiih​kakwecimaatc: "Aaniin tahsh ehkitoomakahk o'o kaaishipii'ikaatek Kehtemasina'ikanink? 'Ini hsa ahsiniin kaawaahkaa'ikewaatc kaa-aanawenimaawaatc, miiwan ihsa ini maawac kaaniikaanentaakosinitc ahsiniin.'
42020018	Awenen itahsh iko 'imaa keshi​pankihshink ahsiniink, tapiisihshin. A'a tahsh kaye kepihsihkoosotc ini ahsiniin tashikociishkooso."
42020019	Iki tahsh kaakihkino'amaakewaatc Onahshowewin, iki kaye kihcianami'ewikimaak shemaak okiihkakwe​kaahcitinaawaan Ciisahsoon aniihsh okiih​kihkentaanaawaa wiinawaa ehtashimikowaatc kiiawehcikenitc. Okiih​kohsaawaa' itahsh pemaatisinitc.
42020020	Wiinke tahsh okii'naakaci'aawaan ekii'ishinisha'waawaatc kaye awiya' ci'inwaanitisonitc kwayahk tino enaatisinitc kekiimooci​naakaci'aanitc Ciisahsoon. Okii'ishi​antawentaanaawaa ewiih​kaahcici'aawaatc kekoon ihkitonitc, ewii'ishi​pakitinaawaatc itahsh cionaahkonikonitc keshki'ewisinitc, meshkawisiinitc kaye kihci​onahshowewininiwan Oroomink (Rome) wenciinitc.
42020021	Iki tahsh kaakii'ishinisha'ontwaa okiimooci​naanaakatisiik o'o okii'ishi​kakwecimaawaan Ciisahsoon: "Okihkino'amaake, kikihkenimikoo kwayahk e'ihkitoyan, kwayahk kaye e'ishi​kihkino'amaakeyan. Kikihkenimikoo kaye kahkina awiya peshikwan ehtootawatc kaatootawatc a'a peshik awiya. Tepwewin kaye ekihkino'amaakeyan aaniin Kishemanitoo kaashi​antawenimaatc awiyan ci-ishi​pimaatisinitc.
42020022	Wiintamawihshinaam tahsh aaniin enentaman: kekiinawint ina ishinaakwan citipa'amank i'i taakihs (tax) kaatipa'ike'iwetc a'a Maawac iko Kihciokimaa weti Oroomink kaa-ayaatc, komaa kaye kaawiin nintaa​tipa'ansiimin?" okii'inaawaan.
42020023	Ciisahs tahsh okiih​kihkenimaa' ekii'maci-inentaminitc, miitahsh kaa'inaatc:
42020024	"Waapanta'ihshin a'a waapaapihko​shooniyaanhs. Awenen wa'a kaamasinihshink? Awenen o'oweni owiinsowin kaaoshipii'ikaatenik?" okii'inaa'. "Maawac iko kihciokimaa," okii'ikoo'.
42020025	Miitahsh kaa'inaatc: "Miinihk hsa a'a Maawac iko Kihciokimaa kaatipentank, miinihk itahsh kaye wiin Kishemanitoo kaatipentank," okii'inaa'.
42020026	Kaawiin tahsh okii​kashkihtoohsiinaawaa cionci​kaahcici'aawaatc aaniin keihkitonitc. Wiinke kiikihci​maamahkaatentamook kaakii'ishi​nahkwehtaakowaatc, kaawiin tahsh cikii'noontaatiwaatc.
42020027	Aaninta Saacahsiik (Sadducees) okiihpi​anta​waapamaawaan Ciisahsoon. Miiwak okoweniwak kaaishi​kihkino'ikewaatc: kaawiin awiya miinawaa takiiwe​pimaatisihsii ishkwaa​pimaatisitc.
42020028	Okiih​kakwecimaawaan: "Okihkino'amaake, Moosihs (Moses) tahsh kii'ishipii'ike otoonahshowewinink, kiishpin inini nipotc e'nakanaatc ini wiiwan, ekii'ayaawaahsikwaa apinoonciisha', wiicihkiweyan hsa oka​wiitikemaani ini wiiwan ciayaahtamaakotc apinoonciisha'.
42020029	Inashke tahsh kii'niishwaahciwak iki ininiwak ekii'wiicihkiwentiwaatc. Kaasasiihkisitc tahsh nihtam kii'wiiwi, ekii'nipotc tahsh ekii'ayaawaahsik apinoonciisha'.
42020030	A'a tahsh eniohshiimenshimaawitc kewiin kii'ani​wiiwi ini ihkwewan.
42020031	Miitahsh peshikwan a'a ani​aanihke ohshiimenshimaa kaa'ishihsetc. Kahkina iki kaakii'niishwaahciwaatc kaakii'wiicihkiwentiwaatc peshikwan kii'ishihsewak ekii'nipowaatc, ekii'onci​ayaawaahsikwaa tahsh apinoonciisha'.
42020032	A'a tahsh ihkwe ishkwaac kii'nipo.
42020033	Ahpii tahsh kiiwe​pimaatisinaaniwank, awenen tahsh a'a mayaa kewiiwitc ini ihkwewan? Aaniihsh minciniishwaahso okii'wiitikemaawaan."
42020034	O'o tahsh Ciisahs okii'inaa': "Ininiwak, ihkwewak kaye waawiitikentiwak o'o noonkom kaapimihsek ahki.
42020035	Iki tahsh ininiwak, iki kaye ihkwewak kaatepakentaakosiwaatc takiiwe​pimaatisiwak. Ta-ani​pimaatisiwak kaye weti niikaanaya'ii keni​pimihsenik kaawiin iitok tawiitikenaaniwansinoon.
42020036	Miitahsh encalink citinowiwaatc, kaawiin wiihkaa tanipohsiiwak. Kishemanitoon otooniicaanihsimikowaan, aaniihsh nipowinink kii'onci​kiiwe​pimaatisiwak.
42020037	I'imaa hsa kaashi​tashintek i'i kaakiih​piskanek eshi​pihkwahkopaak, mii 'imaa Moosihs eshi​pehtenaakohtootc iki kaanipowaahpan ehkiiwe​pimaatisiwaatc. Moosihs kii'ihkitokopan: 'KaaTipencikenitc hsa oKishemanitoomi Eparahaam (Abraham), Aaisik (Isaac) kaye, a'a kaye Cekap (Jacob).'
42020038	Kaapimaatisinitc ihsa otooKishemanitoomikoo', kaawiin wiin i'i kaaniponitc. Wiin iitok kahkina awiyan kaaonci​pimaatisinitc," kii'ihkito.
42020039	Aaninta tahsh kehkino'amaakenitc onahshowewin okii'ikoo': "Okihkino'amaake, kwayahk i'i kaaihkitoyan."
42020040	Kaawiin tahsh kiikashkite'ehsiiwa' awahshime kekoon cikakwecimikotc.
42020041	Miitahsh Ciisahs kaa'inaatc: "Aaniin tahsh wenci-ihkitonaaniwank Kishemanitoo Kaaonaapamaatc e'okosihsimikonitc Tepitan (David)?
42020042	Wiin iitok iko Tepit ihkito i'imaa Nikamonink kehte​masina'ikanink: 'KaaTipenciketc okii'inaan ini kaaTipenimimitc: I'imaa ishinamatapin ninkihcinihkink inahke,
42020043	Paanimaa hsa kikaishi'in cishaakooci'atwaa kaanishkenimihkwaa.'
42020044	Tepit tahsh ekii'ishinihkaanaatc: 'KaaTipenciketc.' Aaniin tahsh inaa Kishemanitoon kaakii'onaapamikotc keshi​okosihsimikohpan Tepitan?"
42020045	Mekwaa tahsh kahkina pemaatisinitc ehpisintaakotc Ciisahs okii'inaa' okihkino'amawaakana':
42020046	"Ayaankwaamisiihtawihkwak iki kaakihkino'amaakewaatc Onahshowewin. Ominwentaanaawaa ehpapaamohsewaatc ehkikishkamowaatc kenwaapiikaninikin kashkiikiiwinan. Ominwentaanaawaa kaye ehpoosho'intwaa akwaciink kaatanataawenk. Kaye tahsh e'ishi​apiwaatc maawac kehci-inentaakwaninikin apiwinan i'imaa Coowi anami'ewikamikonk, i'imaa kaye kaatashi​wiihkwantiwintc.
42020047	Miiwak iitok iki kaawehsaani'aawaatc kiiwaacihkwewa' ehkimootimaawaatc otayaawinini, kaye tahsh kinwesh e'anami'aawaatc ciwaapamintwaa. Awahshime tahsh wiinawaa oka​onci​ayaanaawaa kakwaataki'ikoowin," kii'ihkito.
42021001	Ciisahs e'ayinaapitc okii'waapamaa' kaawenootisinitc awiya' ehpakitinaminitc opakitinikewinini kaaishi​kanawenimimintc shooniyaan Kihcianami'ewikamikonk.
42021002	Miitahsh kaakii'waapamaatc ekitimaakisinitc kiiwaacihkwewan ehpakitinaanitc niishin 2 osaawaapihkoonhsa'.
42021003	Miitahsh kaa'ihkitotc: "Tepwe 'owe kaawiintamawinakook, a'awe kaakitimaakisitc kiiwaacihkwe nawac niipiwa' pakitinike ahpiihc wiin iki kahkina kotak awiyak.
42021004	Ikiweniwak hsa wiin kotak owenootisiwiniwaank onci​pakitinikewak, a'a tahsh wiin ihkwe ehkitimaakisitc omisiwe​pakitinaan otoontaatisiwin."
42021005	Aaninta tahsh okihkino'amawaakana' okiih​tashintamini Kihcianami'ewikamik aaniin kaa'ahpiihci​minohcikaatenik. Okiih​tashintamini kaye pakitinikewinan kaakiih​pakitinamawimintc Kishemanitoon. Miitahsh Ciisahs kaa'ihkitotc:
42021006	"Onoweniwan tahsh kaawaapantamek, ninkotink iko taocihcihse, awaaciko peshik ahsin ci-ishi​apihsik kaakii'ishi​apihpan. Kahkina ohsha ahsiniik tanaaniihsi​wepinikaasowak."
42021007	Miitahsh okihkino'amawaakana' kaa'ishi​kakwecimikotc: "Okihkino'amaake, wiintamawihshinaam aaniin ahpii keishihsek i'iwe kaa'ihkitoyan. Aaniin kaye niiyaak keonci​nihsitawinaakwahk i'iwe ahpii wii'ishiwepahk?"
42021008	Miihsh Ciisahs kaa'inaatc: "Ayaankwaamisik, ciwaniwinihsinowininek awiya. Aaniihsh tapaahtiinowak awiyak cipi​takohshinowaatc i'imaa nintishinihkaasowinink ci-ihkitowaatc: 'Niin hsa Kishemanitoo otOonaapamaakanan.' 'Aasha pehshonaakwan i'i ci-ishihsek.' Keko tahsh piminisha'waahkekwaanik.
42021009	Kika​noontaam hsa 'i miikaatiwin, kikanaanoontaam kaye e'maamiikaatinaaniwank. Keko tahsh sekisihkek. Pinamaa hsa o'o taishihse cipwaa ishkwaahsekin ono kekoonan mekwaa kaawaapantamank."
42021010	Miitahsh kaa'ani-inaatc: "Tamaamiikaatiwak hsa pepahkaan kaatahswewaanakisiwaatc o'omaa ahkiink, okimaawiwinan kaye tamaamiikaatiimakanoon. Pepahkaan ahkiin tamaamiikaatiimakanoon.
42021011	Taishiwepan cikakoshkohsek ahki, misiwe kaye miicim tanaanoontehse, pepahkaan ahkiink. Ta-ayaamakan kaye kihci​aahkosiwin misiwe pepahkaan ahkiink. Keishiwepahk kaye takohtaanentaakwan, kiishikonk kaye tapionci​maamahkaasinaakwan.
42021012	O'o tahsh kahkina cipwaa ishihsek kikatahkonikoom, kaye tahsh cikakwaataki'ikooyek. Kikashi​pakitinikoom Coowi anami'ewikamikohkaank, kipa'otiiwikamikonk kaye. Kikaishiwinikoom kaye enaahsamiiwaatc kihciokimaak, iki kaye kaaniikaanisiwaatc nintishinihkaasowinink onci.
42021013	Miitahsh i'i ahpii kena'ihsek ciwiintamaakeyek minwaacimowin.
42021014	Kiishaac itahsh onentamok cimikoshkaatentansiwek aaniin keihkitoyek naatamaasoyek.
42021015	Niin hsa piko kikamiinininim ihkitowinan, kakiihtaawentamowin kaye. Kaawiin tahsh oka​kashkihtoohsiinaawaa iki kaashiinkeniminekwaa cipapaamihtansikwaa ehkitoyek, kaawiin kikashaakoosomikohsiiwaak.
42021016	Kikamamishi'ikowaak kiniiki'ikowaak, kiicihkiwensiwaak, kitinawemaakaniwaak, iki kaye kaasaaki​wiiciwinekwaa. Aaninta tahsh kiinawaa kikanihsikoom.
42021017	Kahkina awiya kikashiinkenimikowaa niin onci.
42021018	Kaawiin tahsh kanake awaac peshik kiinisihsiwaa kihtikwaaniwank tawanihsehsinoon.
42021019	Aayiicikaapawik itahsh, miitahsh i'imaa keonci​pimaatisiyek."
42021020	"Ahpii tahsh waapamekwaa shimaakanihshak waahkaashkamowaatc Ceroosalam mii 'i cikihkentamek aasha ehpehshonaakwahk cinihshiwanaacihcikaatek Ceroosalam.
42021021	Iki hsa kaataawaatc i'imaa Cootiiyaahkaank (Judea) weti ta-ahpa'iwewak kaashi​papiihkwatinaanik. Iki kaye piinci​kihci​ootena kaa-ayaawaatc taka tasaakicipa'iwewak, iki kaye pikwacaya'ii eyaawaatc kaawiin tapiintikehsiiwak i'imaa kihci​ootenaank.
42021022	Miitahsh o'owe kiishikan kaaishinihkaatek: 'Kishemanitoo Onana'ahshiwewin.' Miitahsh i'i ahpii cimooshkinehsek kahkina kaaishipii'ikaatek Kihcioshipii'ikanink.
42021023	I'iwe tahsh ahpii kiishikahk, aahpici takoohpaacihsewak iki ihkwewak kaakikishkawaawahsowaatc, iki kaye omaamaamaak kaanooni'aawaatc oniicaanihsiwaa'. Wiinke hsa takihci​wahsitaawentaakwan o'omaa ahkiink, Kishemanitoo onihshkaatisiwin oka​pakamishkaakonaawaa oko pemaatisiwaatc.
42021024	Aaninta kaye taonci​nihsaawak pashipa'ikewihkomaanink, aaninta kaye tamaaciicikaniwiwak ehtahkonintwaa ciayishiwicikaniwiwaatc misiwe pepahkaan ahkiink. Wiinke okapi​tahtahkohkaataanaawaa Ceroosalam iki kaaCoowiwihsikwaa piinihsh kewiinawaa ciocihcihsenik ci-ishkwaa​tipentamowaatc."
42021025	"Tamayaki​naakosi kiisihs, tipihki​kiisihs kaye, iki kaye wanankohshak. Kahkina kaapepahkaanwewaanakisiwaatc pemaatisiwaatc takakwaatakentamook, ciwaanentami​kohtamowaatc e'matweyaakamishkaanik kihcikam, kaye ehkihci​mamaankaashkaanik.
42021026	Pemaatisiwaatc tawaniihkewak keahpiihci​sekisiwaatc aaniihsh okakihkentaanaawaa aaniin wa'ani-ishiwepaninik o'omaa misiwe ahkiink. Kiishikonk kaye eyaamakahkin meskawentaakwahkin takoshko​wepinikaatewan.
42021027	Miitahsh i'i ahpii Inini oKosihsan kenaakosinitc i'imaa wahkwiink cipi​pimi​ayaanitc cipi​kikiinitc kihci​mashkawisiiwin, kaye tahsh kihci​kihtentaakosiwin.
42021028	Ahpii onoweniwan maacii-ishihsekin, mii 'i ishi​pasikwiik ishpimink ci-inaapiyek, aasha pehshonaakwan kipimaaci'ikoowiniwaa."
42021029	Ciisahs tahsh okii'wiintamawaa' o'oweni awehcikewin: "Kanawaapamihk a'a miinishaahtik pik (fig) tinowaahtik, iki kaye kotak mihtikook.
42021030	Ahpii ewaapamekwaa ehsaakipakiiwaatc, mii 'i ekihkentamek aasha wiipa ewii'niipink.
42021031	Miitahsh i'i peshikwan, ahpii ani​waapantamek ono ani-ishihsekin, mii 'i cikihkentamek aasha ehpehshonaakwaninik Kishemanitoo oTipencikewin.
42021032	"Tepwe 'owe kaaininakook, kaawiin hsa tacaaki​nipohsiiwak oko kaapimaatisiwaatc, mii 'i aasha kahkina ci-ishiwepahkin ono kaawiintamawinakook.
42021033	Mihsawaa ko kiishik, ahki kaye ishkwaahsekin, nintihkitowinan tahsh wiin kaawiin wiihkaa taishkwaahsehsinoonan kaashi​tepwemakahkin."
42021034	"Ayaankwaamisik onsaam ci'ontamentansiwek kakiipaatisiwin, i'i kaye minihkwewin. Keko kaye onsaamentankek o'o ahkiiwi​pimaatisiwin, maakishaa i'iwe kaawii'ishi​kiishikahk kikakwetahto otihsikom, cikaahcitinikoyek taapishkoo wanii'ikan.
42021035	Kahkina hsako pemaatisiwaatc o'omaa ahkiink eyaawaatc okaotihsikonaawaa o'oweni.
42021036	Ahshawaapik, mooshak kaye cianami'aayek ciayaayek mashkawisiiwin cikashkihtooyek cishaaposhkamek i'i kahkina kaawii'ishiwepahk, cikashkihtooyek kaye ciniipawiyek enaahsamiinitc Inini oKosihsan," kii'ihkito.
42021037	Entahsokiishik tahsh Ciisahs kiikihkino'amaake i'imaa Kihcianami'ewikamikonk. E'ani​onaakohshininik tahsh ahko kii'maacaa ekii'awi​tipihkihshitc eshi-ishpatinaanik Aalip (Olive) Kihtikaanaahtikohkaank kaaishinihkaatek.
42021038	Wiipa tahsh ehkishepaawakaninik kahkina pemaatisiwaatc kii'ishaawak Kihcianami'ewikamikonk ewiih​pisintawaawaatc Ciisahsoon.
42022001	Aasha e'ani​pehshonaakwahk i'iwe kaakii'nihtaa​maawaci'itinaaniwank kiiamontc kaaompihsikaniwihsik pahkweshikan, mii 'i kaa'ishinihkaatek Pimaaci'ikoowi​Wiihkwantiwin.
42022002	Kihcianami'ewikimaak, iki kaye kaakihkino'amaakewaatc Onahshowewin okiih​kohsaawaa' pemaatisinitc, miitahsh kaa'ishikakwe​mihkamowaatc aaniin inahke keshi​kiimooci​nihsaawaatc Ciisahsoon.
42022003	Miitahsh Setanan (Satan) kaakiih​piintikeshkaakotc Cootahs Iskeriyat (Judas Iscariot) kaainintc, kewiin iitok Cootahs peshik kiihtinowi kaakii'mitaahshi​niishinitc (12) kihkino'amawaakana'.
42022004	Miitahsh Cootahs kaa'ishi​maacaatc ekii'awi​kanoonaatc kihcianami'ewikimaa', i'i kaye shimaakanihshan kaanihtaa​kanawentaminitc Kihcianami'ewikamikoni aaniin keshi​wiici'aatc cikaahcitinaanitc Ciisahsoon.
42022005	Wiinke hsa kii'minwentamoo', miihsh kaakii'ahshotamaakotc ewii'miinikotc shooniyaan.
42022006	Cootahs tahsh okii​na'entaan, miihsh kaa'ishi​maacii​naanaakaci'aatc aaniin ahpii kena'ihsenik cikaahcitinaatc Ciisahsoon, ahpii kaye ewii'mamishi'maatc cikihkentansinik pemaatisinitc.
42022007	Kiihpi​ocihcihse ekii'ishi​kiishikahk ahpii kiiamontc kaaompihsikaniwihsik pahkweshikan. Mii 'iitok i'i ahpii kaakii'nihsintwaa maanahcaanihshensak keaapatisiwaatc Pimaaci'ikoowi​Wiihkwantink.
42022008	Ciisahs tahsh okii'ishinisha'waan Piitaroon (Peter) ini kaye Cwaanan (John) o'o ekii'inaatc: "Maacaak, antawi​kwayaancihtook Pimaaci'ikoowi​Wiihkwantiwin ketashi​wiihsiniyank," okii'inaa'.
42022009	"Aanti eshi​antawentaman ci-ishi​kwayaancihtooyaank?" okii'ikoo'.
42022010	Miihsh kaa'inaatc: "Ahpii ani​piintikeshkaayek kihci​ootena kikawaapamaawaa cimekwaashkawek inini iinsan ekii​naata'ipiitc ahtoopaanink. Kika​piminisha'waawaa tahsh aanti piko enishi​piintiketc waahkaa'ikanink.
42022011	O'owe kika'inaawaa: 'Okihkino'amaake kitik, aanti mawatihshiwewikamik eyaak ketahshi​wiici​wiihsiniimakwaa ninkihkino'amawaakanak ewiih​Pimaaci'ikoowi​Wiihkwantiyaank,' mii 'i keinek.
42022012	Kika​waapanta'ikowaa ishpimink eyaanik e'mihcaanik mawatihshiwewikamik kahkina kekoon i'imaa ehkwayaantahtenik. Miitahsh i'imaa keshi​kwayaantahtooyek kahkina kekoon," okii'inaa'.
42022013	Miitahsh kihkino'amawaakanak kaa'ishi​maacaawaatc ekii'ishi​mihkamowaatc kahkina kekoon i'iweni Ciisahsoon kaakii'ishi​wiintamaakowaatc. Miihsh i'imaa kaahtashi​kwayaanciiwaatc ketashi​Pimaaci'ikoowi​Wiihkwantiiwaatc.
42022014	Ahpii tipa'ikan e'ishihsenik ciwiihsininaaniwank Ciisahs kii'onaahkohshin ishi​ohpime tapahsi​toohpowinaahkonk. Otishinisha'waakana' kaye kii'onapiwa'.
42022015	Miitahsh kaa'inaatc: "Maawac ekii'antawentamaan o'owe ciwiici​wiihsiniiminakook o'owe kaatootamank Pimaaci'ikoowi​Wiihkwantiwin cipwaa kakwaatakihtooyaan.
42022016	Tepwe 'owe kaawiintamawinakook, kaawiin miinawaa o'o ninkaishi​wiihsinihsii kaawiihkwantiyank paanimaa kiihtipi​kiishinaakwaninik Kishemanitoo oTipencikewin."
42022017	Miitahsh Ciisahs kaakii'otaahpinank minihkwaakan ekii'nanaahkomaatc Kishemanitoon kaye tahsh ekii'ihkitotc: "Otaahpinamok o'owe kaatahshiyek cionci​maamawi​minihkweyek.
42022018	Miihsh eshi​wiintamawinakook, kaawiin miinawaa ninkaonci​minihkwehsii o'o tino shoominaapo paanimaa Kishemanitoo oTipencikewin pitakohshinoomakaninik."
42022019	Okii'otaahpinaan kaye pahkweshikanan ekii'nanaahkomotc ekiih​pahkwepinaatc ekii'maamiinaatc ciamwaanitc ekii'inaatc: "Mii 'owe niwiiyaw kaapakitinamaakooyek. Mooshak o'o ishihcikek cimaamihkawinotawiyek."
42022020	Kaa'ishkwaa​wiihsiniwaatc tahsh, mii 'i peshikwan Ciisahs kaa'ishi​miinaatc i'i minihkwaakan ekii'ihkitotc: "Mii 'owe minihkwaakan Kishemanitoo otooshki​ahshotamaakewin nimiskwiimink kaaonci​aayiicinaakwahk kaasiikinikaatek kiinawaa onci.
42022021	"Inashke kiwiici​wiihsiniimikonaan o'omaa toohpowinaahkonk a'a kaawii'mamishi'itc.
42022022	Ini hsa Inini oKosihsan taishihsewan taapishkoo Kishemanitoo kaakii'ishi​onentank. Aahpici tahsh takihci​koohpaacihsewan iniweniwan kemamishimikotc."
42022023	Miitahsh kaakii'maacii​kakwecintinitc kaanika awenen o'owe keishihcikekwen.
42022024	Miitahsh okihkino'amawaakana' ekii'maacii​kakanoonitinitc awenen a'a kaatahshinitc maawac kekihci-inentaakosinitc.
42022025	Miitahsh o'o Ciisahs kaa'inaatc: "Iki hsa kaatipenimaawaatc pemaatisinitc kaakihkenimaahsinik Kishemanitoon, wiinke otipenimaawaa', iki tahsh kaaokimaahkantaakewaatc ishinihkaanitisowak kaaminohse'iwewaatc.
42022026	Kiinawaa tahsh wiin kaawiin i'i kikaishihcikehsiim. Tekwac hsa kiin kehci-inentaakosiyan cikii'inentaakosiyampan taapishkoo maawac kaaoshkaatisitc. A'a tahsh kaye kaatipenimiwetc cikii'inentaakosihpan taapishkoo kaapamiihtaaketc.
42022027	Awenen tahsh nawac kehci-inentaakositc? A'a na kaanamatapitc kaawii​wiihsinitc, komaa kaye a'a kaapamiihtaaketc? A'awe iitok kaanamatapitc. E'wiiciiwinakook tahsh niin kipamiihtawininim.
42022028	Kiinawaa tahsh kaapi​wiiciiwiyek i'i kahkina kaapishi​kakweci'ikooyaan.
42022029	Taapishkoo Noohs kaakii'ishi​miishitc ciokimaahkantaakewak, miihsh peshikwan kekiinawaa eshi​miininakook.
42022030	Kiinawaa tahsh kikatashi​wiihsinim, kikatashi​minihkwem kaye nintoohpowinaahkonk kaatashi​tipencikeyaan. Kiinawaa kikashi​apim kihciokimaawapiwinink cionaahkonekwaa mitaahshi​niishin (12) kaatahswewaanakisiwaatc Isriyalak (Israel) pemaatisiwaatc."
42022031	"Saaiman (Simon), Saaiman pisintawihshin, Setan ohsha kiihkakwetwe, kiihpakitinamawaa kaye ewiih​koci'ihk taapishkoo kihtikewinini kaashi​nenaawinank wenishihshininikin, kaamacinaakwaninikin kaye pahkweshikaniminan.
42022032	Saaiman, aasha tahsh kikii'anami'ehtamawin, cipwaanawihcikemakahsinok kitepwehtamowin. Ahpii tahsh kaye pikiiwenotawiyan, wiici'aahkan kiwiici​kihkino'amawaakanak cimashkawisiiwaatc."
42022033	O'o tahsh Piitar (Peter) kii'ishi​nahkwehtam: "Tepencikeyan, ninka​kwayaancii ohsha ewii'ishi​wiiciiwinaan kipa'otiiwikamikonk, kaye tahsh nipowinink," kii'ihkito.
42022034	Miitahsh Ciisahs kaa'inaatc: "Kiwiintamawin Piitar, cipwaa noontaakositc aape​ahpaahka'aahkwaan noonkom kaatipihkahk, mii 'i aasha nihsink (3) ci-ihkitoyan ekihkenimihsiwan," okii'inaan.
42022035	Miitahsh kaa'ishi​kakwecimaatc kahkina: "Ahpii kaakii'maacinisha'onakookipan weti otaanaank, kiimaaciitoohsiwekipan shooniyaawash, pashkwewash kaye, ini kaye mahkisinan, kekoon ina kikii'noontehsem?" "Kaawiin kekoon ninkii'noontehsehsiimin," okii'ikoo'.
42022036	Miitahsh kaa'inaatc: "Noonkom itahsh awenen iko eyaakwen shooniyaawash, komaa kaye pashkwewash pisaan oka​maaciitoon. Awenen itahsh iko eyaahsik pashipa'ikewihkomaan, oka-ataawaaken okashkiikiiwin ci'ataawetc pashipa'ikewihkomaan.
42022037	Miitahsh eshipii'ikaatek: 'Kewiin iitok kii-inakintiso ewiiciiwaatc omacitootamoo'.' Miihsh eshi​wiintamawinakook niin i'i kaatashimikooyaan citipihsek. I'i hsa tepwe kaashi​tashimikooyaan mii 'i aahsa cimooshkinehsek."
42022038	Miitahsh kaa'ikotc okihkino'amawaakana': "Tepencikeyan, inashke piinaapin. Ina ono niishin pashipa'ikewihkomaanan," okii'ikoo'. "Mii 'i teminihk," kii'ihkito.
42022039	Ciisahs tahsh kiiani​maacaa ekii'ishaatc kaakii'nihtaa​ishaawaatc kaashi-ishpatinaanik Aalip (Olive) Kihtikaanaahtikohkaank, okihkino'amawaakana' ewiiciiwikotc.
42022040	Ahpii weti kaatakohshink kaakii'nihtaa​ishaawaatc, o'o okii'inaa' okihkino'amawaakana': "Anami'aak cinaasihkaakohsiwek kakweci'ikoowin."
42022041	Miitahsh wiin keyaapi awahshime kii'ani​maacaa ekii'nakanaatc okihkino'amawaakana'. Ehko​tepi​wepinikaaniwank minihk kii'ishaa, ekii'ociciinkwanapihtaatc ekii'anami'aatc:
42022042	"Noohs, kiishpin hsa ishinaakwahkipan, taka otaahpinamawihshin o'o minihkwaakan kaawii'ishi​kakwaatakihtooyaan. Kaawiin hsa niin eshi​mihsawentamaan, kiin hsa eshi​antawentaman taishihcikaaniwan," kii'ihkito.
42022043	Encalan tahsh kihcikiishikonk okiihpi​onci​naasihkaakoon emiinikotc siitonikoowi​mashkawisiiwin.
42022044	Wiinke hsa kiikihci​wiihsakentam ekii'anami'aatc tepwe piko, miihsh otaapwesowin kaakiih​pimaashikawininik taapishkoo miskwi kaapankikawink ahkiihkaank.
42022045	Kiihpasikwii tahsh kaa'ishkwaa-anami'aatc ekii'ishaatc eshi​ayaanitc okihkino'amawaakana'. Okii'otihsaa' e'nipaanitc, aaniihsh kii'ayehkosiwa' kaa'ahpiihci​mincinawesinitc.
42022046	Miihsh kaa'inaatc: "Wekonen wenci​nipaayek? Wanishkaak, anami'aak cinaasihkaakohsiwek kakweci'ikoowin."
42022047	Mekwaa tahsh Ciisahs ehkakiikitotc, kiihpionci​takohshinoo' ehpaahtiinonitc awiya' Cootahs (Judas) eshinihkaasonitc peshik kaakii'mitaahshi​niishinitc okihkino'amawaakanan ekiih​piinaanitc. Miiwan tahsh ini Ciisahs kaakii'ociimikotc.
42022048	Miitahsh Ciisahs kaa'inaatc: "Cootahs, kitoociimimaan ina Inini Okosihsan cimamishi'imatc?"
42022049	Ahpii tahsh kihkino'amawaakanak ewaapantamowaatc aaniin waa'ishihsenik mii 'i kaa'ihkitowaatc: "Tepencikeyan, nimpashipa'ikewihkomaaninaanin ina ninka-aapacihtoomin cimiikaasoyaank."
42022050	Peshik tahsh Ciisahs okihkino'amawaakanan okiih​pahkihte'waani ini peshik otanohkii'aakanini ini Maawac Kihcianami'ewikimaan, miitahsh ekiih​kiishki​wepakanaantamawaatc ohtawakaani.
42022051	Ciisahs tahsh kii'ihkito: "Mii 'i minihk!" Miihsh kaa'ishi​saaminaatc ohtawakaaniink ini anohkii'aakanan ekii'minwaaci'aatc.
42022052	Miitahsh Ciisahs kaa'inaatc Kihcianami'ewikimaa', i'i kaye kenawentaminitc Kihcianami'ewikamik, i'i tahsh kaye kaaniikaanentaakosinitc kaakiihpi​naasihkaakotc: "Niin ina okimoocishk, epiishaayek ehpi​kikiiyek pashipa'ikewihkomaanan, ini kaye pahkihte'ikanaahtikoon?
42022053	Entahsokiishik iitok kikii'wiiciiwininim Kihcianami'ewikamikonk, kaawiin tahsh kikiih​papaamenimihsiim. Miitahsh o'owe kiinawaa kitipa'ikaniwaa, ahpii kaakashkii​tipihkahk kiimaacii​tipencikemakahk."
42022054	Miihsh kaakii'otaahpinaawaatc Ciisahsoon ekii'ishiwinaawaatc owaahkaa'ikaniniink Maawac Kihcianami'ewikimaan. Piitar (Peter) tahsh nawac iko waahsa otaanaank kii'onci​piminisha'ike.
42022055	Akwaciink tahsh kiihpootawewa' Maawac Kihcianami'ewikimaan owaahkaa'ikaniniink naawaya'ii kaashi​waahkaa​menikanaahkoonikaatenik ekii'waahkaanapinitc. Miihsh kewiin i'imaa Piitar kaahtakwapitc.
42022056	Peshik tahsh ini oshkiniikihkwewi​anohkii'aakanan okii'waapamikoon i'imaa e'namatapitc ciikishkote. Weweni okiih​kanawaapamikoon miihsh kaa'ihkitonitc: "Wa'a hsa inini kewiin okii'wiiciiwaan Ciisahsoon."
42022057	Piitar tahsh kii'aanwehtam: "Ihkwe, kaawiin ohsha ninkihkenimaahsii," okii'inaan.
42022058	Naanaake tahsh e'ani-ishihsek ininiwan Piitar (Peter) okii'waapamikoon ekii'ikotc: "Kekiin iitok peshik kaatinowiyan." Miihsh Piitar kaa'inaatc: "Inini, kaawiin niin nintaawihsii!"
42022059	Naanaake tahsh peshiko​tipa'ikan e'ishihsenik kotak ininiwan kiihkakwe​tepwewan ekii'ihkitonitc: "Wa'a hsa inini kewiin okii'wiiciiwaan Ciisahsoon, kewiin iitok Kaalaliiwininiiwi (Galilean)!"
42022060	Miitahsh kaa'ishi​nahkwehtawaatc: "Kaawiin kanake ninkihkentansiin i'i kaatashintaman." Mekwaa tahsh ehkiikitotc, aape​aahpahka'aakwaanan kiionci​noontaakosiwan.
42022061	KaaTipenciketc kiikwehkikaapawi ekiih​kanawaapamaatc Piitaroon. Miitahsh Piitar kaakii'maamihkawitc kaakii'ikotc kaaTipencikenitc: "Cipwaa noontaakositc naape​ahpaahka'aahkwaan noonkom kaatipihkahk, mii 'i aasha nihsink (3) ci-ihkitoyan ekihkenimihsiwan."
42022062	Piitar tahsh kiihsaaka'am ekii'awi​wiihsakatemotc.
42022063	Iki tahsh ininiwak kaakiih​kanawenimaawaatc Ciisahsoon okii'maacii​miihkinsomaawaan kaye tahsh ekii​pahpahkihte'waawaatc.
42022064	Okii'aakawaapahpinaawaan ekiih​kakwecimaawaatc: "Antakihkentan, wiintamawihshinaam awenen kaapahkihte'ohk."
42022065	Niipiwa' kaye kotak kekoonan okii'ayinaawaan ekii'maanenimaawaatc.
42022066	Ahpii e'ani​kishepaawakaninik kaaniikaanisiwaatc onahshowewinink, Kihcianami'ewikimaak kaye, iki kaye kaakihkino'amaakewaatc Onahshowewin kiimaamawi​nakishkotaatiwak. Ciisahs tahsh kewiin i'imaa kiihpiicikaniwi cioncishkawi​kaapawihtawaatc kaanihtaa​Onaahkonikenitc.
42022067	Miihsh kaa'inaawaatc: "Wiintamawihshinaam, kiin ina Kishemanitoo kaakii'onaapamaatc cipimaaci'iwenitc?" Miitahsh kaa'ishi​nahkwehtawaatc: "Kiishpin aana wiintamawinakook, kaawiin kitaa​tepwehtawihsiim.
42022068	Kakweciminakook kaye kekoon kaawiin kitaa​nahkwehtawihsiim.
42022069	O'o tahsh ishiahpii mii 'i cimaacihsek Inini oKosihsan ci'apinitc okihcinihkiniink inahke kaakihci-inentaakosinitc Kishemanitoon," Ciisahs kii'ihkito.
42022070	Miihsh kahkina kaa'ihkitonitc: "Kiin ina tahsh Kishemanitoo oKosihsan?" O'o tahsh kii'ishi​nahkwehtam: "Mii 'i ehkitoyek Niin eaawiyaan."
42022071	Miitahsh kaa'ihkitonitc: "Kaawiin awiyan awahshime otaa​tipaacimikohsiin aaniihsh kiinawint iko kinoontawaanaan aaniin i'iweni kaa'ihkitotc."
42023001	Kahkina hsa kaaonahshowewaatc maamaw kiihpasikwiiwak ekii'ishiwinaawaatc Ciisahsoon enaahsamiinitc Paailatoon (Pilate).
42023002	Miitahsh i'imaa kaakii'maacii​anaamimaawaatc Ciisahsoon ekii'ihkitowaatc: "Ninkiih​kaahcitinaanaan ohsha wa'a inini e'wanimaatc kipimaatisiiminaani', e'wiintamaaketc citipa'amawaahsiwimintc Maawac Kihciokimaan taakihs​shooniyaan. Miitahsh kaye enwaanitisotc wiin e'aawitc Kishemanitoon kaaonaapamikotc, wiin iinsan ekihciokimaawitc."
42023003	Paailat tahsh okiih​kakwecimaan Ciisahsoon: "Kiin ina okihci​otookimaamiwaan Coowak?" Miitahsh kaa'ikotc: "Mii kwantosha 'i ehkitoyan."
42023004	Miitahsh Paailat kaa'inaatc Kihcianami'ewikimaa' i'i kaye kaapaahtiinonitc: "Kaawiin kekoon nimihkamowaahsiin keonci​tipaahkonintipan wa'a inini," kii'ihkito.
42023005	Aanciko tahsh kiihkakwe​shaakoosohtaakosiwa' ekii'ihkitonitc: "Wa'a inini eshi​kihkino'amaaketc kii'onci​ompwehkamikanini misiwe Cootiiya ahkiink. Weti hsa kii'ishi​maacihtaa Kaalaliwi​ahkiink (Galilee) piiniihsh tahsh o'omaa ekiih​pitakohshink."
42023006	Ahpii tahsh Paailat kaa'noontank o'o kiihkakwetwe: "A'awe inini Kaalaliink (Galilee) ina oncii?"
42023007	Ahpii Paailat kaakihkentank Ciisahsoon e'onciinitc Heratan (Herod) kaaishi​tipencikenitc, mii 'i kaakii'ishinisha'waatc eshi​ayaanitc Heratan. Ceroosalamink iitok na'itaak kii'ayaawan i'i ahpii.
42023008	Wiinke tahsh Herat kii'minwentam ewaapamaatc Ciisahsoon. Aasha kinwesh kiihpionci​naanoontam ehtashimimintc, okii'ishi​mihsawentaan kaye ewii'waapamaatc Ciisahsoon maamahkaacihcikenitc.
42023009	Niipiwa' itahsh kekoonan okiih​kakwecimaan, kaawiin tahsh Ciisahsoon okii'onci​nahkwehtaakohsiin.
42023010	Iki tahsh Kihcianami'ewikimaak iki kaye kaakihkino'amaakewaatc Onahshowewin kii'mate​kaapawiwak ekiihkakwe​mashkawi​anaamimaawaatc.
42023011	Miihsh Herat i'i kaye oshimaakanihshiima' okiih​paahpinotawaawaan Ciisahsoon kaye tahsh ekiih​miihkinsomaawaatc. Okii​pihsihkamoonaawaan kaye maawac wenishihshininik kashkiikiiwin. Miihsh kaa'ishi​kiiwenisha'waawaatc miinawaa eshi​ayaanitc Paailatoon.
42023012	Miitahsh i'i ahpii ehkiishikaninik Herat a'a kaye Paailat kaakii'mino​wiiciintiwaatc, otaanaank iitok kiihshiinkenintiwak.
42023013	Paailat (Pilate) okii'maamawi​antomaa' Kihcianami'ewikimaa', kaaniikaanihtamawaanitc kaye Coowa', i'i kaye pemaatisinitc.
42023014	Miihsh kaa'inaatc: "Kikiih​piitamawihshim wa'a inini ekii'ihkitoyek e'wanimaatc pemaatisinitc kaaonci​ompwehkamikisinitc. Enaahsamiiyek tahsh kii'antakihkenimaa, kaawiin tahsh kekoon nintishi​mihkamowaahsiin keonci​tepimekipan i'iweni kaainek.
42023015	Kaawiin tahsh kaye Herat (Herod) okii'mihkansiin kekoon cikii'wanitootaminitc miihsh kaakiihpi​onci​kiiwenisha'waatc. Kaawiin mihkikaatehsinini kekoon keonci​nihsintipan.
42023016	Miitahsh keishihcikeyaan cipahpahshanshe'ontc, miihsh keshi​pakitinak," kii'ihkito.
42023017	Mii 'i iitok kaa'ishihsenik oncita ko peshik tahkonikanan cikiih​pakitinaahpan i'i ahpii ewiihkwantiiwahkamikisiwintc.
42023018	Iki tahsh kahkina kaamaawaci'itiwaatc kiimaamawi​shaakowewak: "Nihsihk wiin a'a inini. Pakitinamawihshinaam a'a Paraapahs (Barabbas)!" kii'ihkitowak.
42023019	A'a iitok Paraapahs kiihpiinci​wepinaa kipa'otiiwikamikonk ekii'mamaanshiitc ekii'ompwehkamisikopanen i'imaa ootenaank. Kaye tahsh ekii'nihshiwekopanen.
42023020	Paailat okii'antawentaan cikiih​pakitinaahpan Ciisahsoon, miihsh miinawaa kaakiih​kanoonaatc kaapaahtiinonitc pemaatisinitc.
42023021	Miitahsh enikohk kaakiih​shaakowenitc ekii'ihkitonitc: "Akosaka'o, akosaka'o!"
42023022	Miitahsh o'o nihsink Paailat kaa'inaatc: "Aaniin tahsh kaa'ishi​mamaanshiitc? Kaawiin kekoon nimihkamowaahsiin keonci​nihsintipan. Ninka-anoohkii cipahpahshanshe'ontc, miihsh keshi​pakitinintc," kii'ihkito.
42023023	Aanciko tahsh enikohk kiihkishiiwewa' ehshaakowenitc ekii'ihkitonitc ciakosaka'omintc Ciisahsoon, piinihsh ekii​shaakoosohtaakosinitc.
42023024	Paailat tahsh okii'inaahkonaan Ciisahsoon i'i kaakii'ishi​kakwetwenitc.
42023025	Miitahsh kaakiih​pakitinaatc ini ininiwan kaakii'antawenimimintc kaakii'mamaanshiinihpan e'ompwehkamikisinitc i'imaa ootenaank. Okiih​pakitinaa' pisaan iko enentaminitc citootawaanitc Ciisahsoon.
42023026	Shimaakanihshak tahsh okii'maaciinaawaan Ciisahsoon. Mekwaa e'ani​pimi​ayaawaatc okii'mekwaashkawaawaan ininiwan Sairiiniink (Cyrene) wenciinitc, Saaiman (Simon) eshinihkaasonitc, ehpi​takohshininitc i'imaa ootenaank pikwacaya'iink ekiihpii​onciinitc. Miiwan ini kaakii'manipinaawaatc ekiih​pihciwane'aawaatc aashiteyaahtikoon cipimiwitamawaanitc otaanaank inahkeya'ii Ciisahsoon kaa'ishi​pimohsenitc.
42023027	Aahpici tahsh kiihpaahtiinowak pemaatisiwaatc ehpiminisha'waawaatc Ciisahsoon. Aaninta kaye ihkwewak ekii'mawiwaatc, ekii'mincinawesiwaatc kaye.
42023028	Ciisahs tahsh kiihkwehki​kaapawi ekii'inaatc: "Kiinawaa ihkwewak Ceroosalamink wenciiyek, keko niin mawimihshihkek. Kiinawaa piko mawintisok, kitapinoonciishimiwaak kaye mawimihkwak.
42023029	Ninkotink ohsha taocihcihse cishi​kiishikahk ahpii pemaatisiwaatc ci-ihkitowaatc: 'Aahpici shawentaakosiwak iki ihkwewak kaapwaanawi​otapinoonciishimiwaatc, iki kaye kaanihtaawiki'aahsikwaa apinoonciisha', wiihkaa kaye kaapi​nooni'aawahsohsikwaa.'
42023030	Miitahsh i'i ahpii pemaatisiwaatc keitamowaatc kihciwaciin: 'Patakoshkawihshinaam. Miihsh kaye ci-itamowaatc kaapihkwatinaanikin: Aakawishkawihshinaam.'
42023031	Kiishpin tahsh o'oweni ishihcikewaatc mekwaa mihtikoon e'ashkaahtikowinitc, aaniin tahsh wiin keishiwepahk ahpii paahsotc a'a mihtik?"
42023032	Niishin tahsh (2) kotak ininiwak kaakiih​kihci​mamaanshiiwaatc kewiinawaa kii'ishiwicikaniwiwak ciwiici​nipoomaawaatc Ciisahsoon.
42023033	Ahpii kaa'otihtamowaatc i'imaa Ohtikwaanikekanihkaank eshinihkaatenik mii 'imaa Ciisahs kaakiihtashi​akosaka'ontc, i'i kaye niishin omamaanshii'. Peshik okihci​nihkink inahke, kotak itahsh onamanti​nihkink inahke kii'ishi​akosaka'omaawa'.
42023034	Miihsh Ciisahs kaa'ihkitotc: "Noohs, poonentamaw, kaawiin okihkentansiinaawaa aaniin eshihcikewaatc." Shimaakanihshak tahsh kiihkakwe​pahkinaatiwak ekii'ahpakicikewaatc ekii'nenaawinamaatiwaatc i'i okikishkikanini.
42023035	Ikiweniwak tahsh pemaatisiwaatc, iki kaye kaaniikaaniihtamaakewaatc Coowak kii'niipawiwak ehkanawaapiwaatc okiih​pahpinotawaawaan Ciisahsoon ekii'inaawaatc: "Okiih​pimaaci'aa' iitok kotak awiya'. Taka tahsh tapimaaci'itiso kiishpin wiin tepwe ayaawikwen Kishemanitoo otonaapamaakanan cipimaaci'iwenitc."
42023036	Shimaakanihshak tahsh kewiinawaa okiih​paahpinotawaawaan. Ekiihpi​naasihkawaawaatc ekiiwi'mina'aawaatc shoominaapo kaawiihsakaakamininik
42023037	ekii'inaawaatc: "Pimaaci'itison kiishpin kiin okihciotOokimaamiwaan Coowak," okii'inaawaan.
42023038	Ishpimink inahke kaaishi​akoocink kii'akooteni oshipii'ikan ekii'ishipii'ikaatenik: "Miiwan ono okihciotOokimaamiwaan Coowak."
42023039	Peshik tahsh omamaashiin kaakii'wiici​akosaka'okoomaatc okii'onci​kanoonikoon: "Kaawiin ina kiin kaaonaapamintc cipimaaci'iwetc? Pimaaci'itison, keniinawint tahsh pimaaci'ihshinaam."
42023040	Ini tahsh kotak omamaashiin okiih​kishii​kanoonaani: "Kaawiin ina kikohsaahsii Kishemanitoo? Kahkina o'o kaashi​nihsiyank (3) peshikwan kikii'ishi​onahshowaanikoomin keshi​kakwaataki'ikooyank.
42023041	Kiinawint wiin kwayahk kitinaahkonikoomin, kitishihcikewininaanink e'onci​kashkihtamaasoyank o'o. Wiin tahsh kaawiin kekoon kii'ishi​wanitootansii."
42023042	Miihsh kaa'inaatc Ciisahsoon: "Ciisahs, maamihkawenimiihshiihkan ahpii pitakohshinan kitookimaawiwinink."
42023043	Ciisahs tahsh okii'inaan ini ininiwan: "Kitahshotamawin, noonkom kaakiishikahk kikawiiciiwihsh i'imaa Parataaisink (Paradise) kaaishiwinintwaa kaashawentaakosiwaatc."
42023044	Miitahsh i'iwe ninkoci ko ahpii eaapihta​kiishikahk kii'ani​kashkii​tipihkan misiwe ahkiink piinihsh ekii'ani​nihsotipa'ikaneyaak (3).
42023045	Kiisihs kaye kiihpooni​saakaahsike. Miitahsh i'i kihcianami'ewikamikonk kihcikipiika'ikan naawaya'ii kaakiih​taashkiikihsek.
42023046	Miitahsh Ciisahs enikohk kaakiih​shaakowetc e'ihkitotc: "Noohs, kikanawenta'in nintahcaahk!" Ahpii 'i kaa'ishkwaa​ihkitotc, mii 'i kaa'ishi​nipotc.
42023047	A'a tahsh shimaakanihshiiwikimaa kaawaapantank aaniin kaa'ishihsenik okii'nanaahkomaan Kishemanitoon ekii'ihkitotc: "Tepwe iinsan kwayahk kii'ininiiwi wa'a!"
42023048	Iki tahsh pemaatisiwaatc kaakiih​paahtiinowaatc emaawaci'itiwaatc e'waapantamowaatc o'oweni, aaniin kaye kaaishihsenik, kii'ani​kiiwewak ekiih​pahpahkihte​yaahkikane'otisowaatc kaa-ahpiihci​mincinawesiwaatc.
42023049	Kahkina iki kaakiikihkenimaawaatc Ciisahsoon, iki kaye ihkwewak Kaalaliink (Galilee) kaakiionci​piminisha'waawaatc waahsayiish iko kiiniipawiwak kaa'onsaapiwaatc.
42023050	Kii'ayaa inini Coosap (Joseph) ekii'ishinihkaasotc. Kwayahk kii'ininiiwi, kaye tahsh kii'minwaatisi, ekiih​takwapitc kaanihtaa​onaahkonikenitc.
42023051	Eramahtiiya (Arimathea) ootenaank, Cootiiya ahkiink kii'oncii. Kewiin iitok okiih​piihtoon i'i kaawii'maacii​tipencikenitc Kishemanitoon. Kaawiin kaye wiin okii'na'entansiin kaakii'inentaminitc, i'i kaye kaakii'ishihcikenitc.
42023052	Kii'ishaa enaahsamiinitc Paailatoon (Pilate) ekiih​kakwetwetc owiiyawini Ciisahsoon.
42023053	Miitahsh kaakiih​pina'ank, ekii'wiihkweyiikinank waapishkiikinonk. Miihsh kaa'ishi​ahtootc na'initiiwikamikonk kaakii'ishi​wiimpaapihka'ikaatenik ahsiniihkaank, wiihkaa ekiih​pionci​aapatahsininik.
42023054	Mii 'i ekii'ishi​kiishikahk kaanihtaa​kwayaanciiwaatc, aaniihsh aasha kekaa kiimaacihse ciAnwepiiwi​kiishikahk.
42023055	Ikiweniwak tahsh ihkwewak kaakiihpi​onci​piminisha'waawaahpan Ciisahsoon Kaalaliink (Galilee) onci, okiih​piminisha'waawaan Coosapoon. Okii'waapantaanaawaa tahsh i'i na'initiiwikamik, kaye tahsh okii'waapantaanaawaa aaniin Ciisahsoon owiiyawini kaa'inahcikaatenik.
42023056	Miitahsh kaa'ishi​kiiwewaatc ekiih​kwayaancihtoowaatc minaako'onan, kaye tahsh tino menomaakwaninik poosiiwin kaa-ahcikaatek wiiyawimaank. E'Anwepiiwi​kiishikaninik kii'anwepiwak Onahshowewin kaainahtek citoocikaatek.
42024001	Wiipa kikishep e'anami'ekiishikaninik, ihkwewak kii'ishaawak na'initiiwikamikonk e'ishiwitoowaatc takosehkwaanan kaakiih​kwayaancihtoowaatc.
42024002	Okii'mihkawaawaan ahsiniin ekii'maaci​tihtipinikaasonitc i'imaa kaakiih​kipapinihpan kaaonci​piintikaaniwank na'initiiwikamikonk.
42024003	Miitahsh kaaishi​piintikewaatc, kaawiin tahsh okii'mihkansiinaawaa owiiyawini kaaTipencikenitc Ciisahsoon.
42024004	Mekwaa tahsh eniipawiwaatc i'imaa emaamahkaatentamowaatc o'o kaakii'ishihsenik, miitahsh ketahto niishin (2) ininiwa' ewaahseyaanikin okikishkikanini kaakii'onci​wiici​kaapawihtaakowaatc.
42024005	Emooshkineshkaakowaatc tahsh sekisiwin iki ihkwewak mii 'i kaakii'animihkohtaawaatc mihtahkamik. Miihsh o'o kaa'ikowaatc ini ininiwa': "Wekonen wenci​nanaantawaapamek kaapimaatisitc i'imaa mekweya'ii kaaishiayaanitc kaaniponitc?
42024006	Kaawiin o'omaa ayaahsii. Aasha kiihkiiwe​pimaatisi. Kaawiin ina kimaamihkawihsiim kaakii'ininekipan mekwaa kiiwiiciiwek weti Kaalaliink (Galilee)?
42024007	'Inini oKosihsan tashi​pakitinimaawan eshi​ayaanitc cionahshowaanikonitc kaamacitootaminitc ininiwa', ciakosaka'ontc kaye. Nihso​kiishik (3) tahsh ishihsenik cikiiwe​pimaatisitc.' "
42024008	Miitahsh ihkwewak kaakii'maamihkawiwaatc kaa'ihkitonihpan Ciisahsoon.
42024009	Miihsh i'imaa iki ihkwewak kaa'onci​kiiwewaatc na'initiiwikamikonk ekii'awi​wiintamawaawaatc kaamitaahshi​peshikonitc (11) kihkino'amawaakana' kahkina kekoon kaakii'ishi​waapantamowaatc. I'i kaye kahkina kotak okii'wiintamawaawaa'.
42024010	Miiwak tahsh oko ihkwewak kaakii'ishaawaatc Meri Maakatalawihkwe (Mary Magdalene), Coaana (Joanna), a'a kaye Meri (Mary) omaamaan Ciimis (James); i'i tahsh kaye kotak ihkwewa' kaakii'wiiciiwikowaatc okii'wiintamawaawaa' Ishinisha'waakana' kaakii'inaapihshinowaatc.
42024011	Iki tahsh Ishinisha'waakanak kaawiin okiih​tepwehtawaahsiwaawaa' i'i ihkwewa' aaniihsh okiih​kakiipaasihtawaawaa'.
42024012	Piitar (Peter) tahsh kiihpasikwii, ekii'ahpahtootc na'initiiwikamikonk. Ahpii weti kaa'otihtank kiinawakihtaa ekii'inaapitc. Miihsh kaakii'waapantank ehta na'inikewi-ishiikinoon e'ahtenikin. Kii'maamahkaatentam aaniin kaakii'ishihsenik.
42024013	I'iwe tahsh peshikwan ehkiishikahk, niishin (2) Ciisahs okihkino'amawaakana' kii'ishaawa' Imeyahs (Emmaus) eshinihkaatenik ayaawin. Kekaa maawiin niishwaahso (7) tipa'ikan (mile) kii'ahpiihcaani Ceroosalamink (Jerusalem) onci.
42024014	Kiihkakanoonitiwa' ehpapimohsenitc ekiih​tashintaminitc kahkina kekoon kaakii'ishihsenik.
42024015	Mekwaa tahsh ehkakanoonitinitc ehtashintamaatinitc onoweniwan, Ciisahs okiihpi​atimaa', ekii'ani​wiita'atoomaatc.
42024016	Okii'waapamikoo', kaawiin tahsh okii'onci​nihsitawinaakohsii'.
42024017	Miitahsh Ciisahs kaa'ishi​kakwecimaatc: "Wekonen i'i kaapimi​tashintamaatiyek ehpimohseyek?" Miihsh kaa'ishi​kipihciinitc ekii'maanentamowinaakosinitc.
42024018	Ini peshik Kaliiyahpahs (Cleopas) eshinihkaasonitc okii'ishi​kakwecimikoon: "Mii na kiin ehta ehpapeshikooyan ehpi​kiiyooteyan Ceroosalamink (Jerusalem), ekihkentansiwan tahsh onoweniwan kaapi-inahkamikahk noonkom kaapi​kakiishikahkin," okii'ikoon.
42024019	"Wekonenan kaaitaman," okii'inaan? Miitahsh kaaishi​nahkwehtakootc: "I'iweni aaniin kaakiih​tootawintc Ciisahs Naasaritink (Nazareth) kaaonciitc. Kiihtinowi kakanootamawaatc Kishemanitoon. Aahpici kii'mashkawikiishwe, kii'mashkawihcike kaye enaahsamiinitc Kishemanitoon, i'i kaye kahkina pemaatisinitc.
42024020	Kihcianami'ewikimaak, iki kaye kaatipenimiyamintwaa okii'ishi​pakitinaawaan cionahshowaanimintc cinihsimintc. Miitahsh kaakii'akosaka'waawaatc.
42024021	Mii hsa 'i kaa'ishi​pakohsenimoyaankipan wiin cikiih​pimaaci'aahpan Isriyala' (Israel). O'o tahsh kahkina kaakii'ishihsek, mii 'i aasha nihsokiishik kaakii'inahkamikahkipan.
42024022	Aaninta tahsh kaye ihkwewak kaawiiciiwiyamintwaa ninkii'maamahkaatentami'ikonaanik. Wiipa kikishep kii'ishaawak na'initiiwikamikonk.
42024023	Kaawiin tahsh okii'mihkansiinaawaa owiiyawini. Miihsh ehpikiiwewaatc kaa'ihkitowaatc ekii'waapamaawaatc iinsan encala', ekii'ikowaatc ehpimaatisinitc Ciisahsoon.
42024024	Aaninta tahsh kaye kaawiiciiwiyamintwaa kii'ishaawak na'initiiwikamikonk. Miitahsh kaakii'mihkamowaatc mayaa ekii'ishinaakwaninik kaakii'ihkitonitc ihkwewa', kaawiin tahsh wiin okii'onci​waapamaahsiwaawaan," okii'ikoon.
42024025	Miitahsh Ciisahs kaa'inaatc: "Aaniin ehpiihci​kakiipaatisiyek. Etatawe kipapeciim kite'iwaank citepwehtamek kahkina kaakiihpi-ihkitowaatc kenootamawaawaatc Kishemanitoon.
42024026	Kaawiin ina oncita pinamaa Christ o'onahke cikii'ishi​kakwaatakihtoohpan, cikii'anishi​piintikehpan tahsh okihci-inentaakosiwinink?"
42024027	Miitahsh Ciisahs awahshime kaa'anishi​wiintamawaatc wiin ekiih​tashimintc i'imaa misiwe KihciOshipii'ikewinink. I'imaa ekii'onci​maacii​tashimintc Moosihsoon eshipii'ikenitc piinihsh kahkina kaakii'ishipii'ikenitc kenootamawaanitc Kishemanitoon.
42024028	Aasha e'ani​pehshonaakwaninik i'imaa ayaawinink kaaishaawaatc, Ciisahs okii'ishinaakohtoon taapishkoo keyaapi waahsa ewii'ani-ishaatc.
42024029	Okiihkakwe​kashkimaawaan tahsh ekii'inaawaatc: "Mii 'omaa ishinipaan kaawii'ishi​nipaayaank. Aasha iitok ani​ahpiihcinaakohshin, aasha kaye kekaa tatipihkan," okii'inaawaan. Miihsh Ciisahs kaaishi​piintiketc ciwiici​kapehshiimaatc.
42024030	Ciisahs tahsh kii'onapi ewii'wiitoohpamaatc. Okii'otaahpinaan pahkweshikanan kaye tahsh ekii'nanaahkomotc. Okii​pahkwepinaan tahsh pahkweshikanan ekii'ani​ahshamaatc.
42024031	Miitahsh kaakiih​paahkaapi'intwaa ekii'nihsitawinawaawaatc. Ciisahs tahsh kii'onci​ankonaakosi.
42024032	Miitahsh kaa'ayitiwaatc: "Kaawiin ina taapishkoo ishkote kaapiskanek kikii'onci-inamanci'ohsiimin kite'inaank mekwaa i'i kaapi​kakanooninank miihkanaank kaye tahsh kaapi​wiintamawinank ehkitoomakaninik kihciOshipii'ikan?"
42024033	Shemaak tahsh kii'wanishkaawak Ceroosalamink (Jerusalem) ekii'ishi​kiiwewaatc. Miitahsh i'imaa kaa'ishi​mihkawaawaatc mitaahshi​peshik (11) kihkino'amawaakana', i'i kaye kotak awiya' emaawaci'itinitc.
42024034	Miihsh kaa'ihkitonitc: "Tepwe kaaTipenciketc kiihkiiwe​pimaatisi. Okii'naakosiihtawaan tahsh Saaimanoon (Simon)!"
42024035	Iki tahsh kaashi​niishiwaatc kii'wiintamaakewak aaniin kaakiiayishihsenik mekwaa ehpimohsewaatc miihkanaank, aaniin kaye kaa'ishi​nihsitawinawaawaatc kaaTipencikenitc ahpii kaapahkwenaanitc pahkweshikanan.
42024036	Mekwaa tahsh i'i niishin 2 e'waawiintamaakenitc o'oweni ketahto kaaTipenciketc wiin kii'onci​niipawi i'imaa mekweya'ii eshi​ayaanitc ekii'maamawi-inaatc: "Pisaanentamowin kikawiiciiwikom!"
42024037	Kiikihci​sekisiwa' ciipay niwaapamaanaan e'inentaminitc.
42024038	Miitahsh Ciisahs kaa'inaatc: "Wekonen wenci​mikoshkaatentamek? Wekonen kaye wenci​aanwehtamek kitinentamowiniwaank?
42024039	Inashke waapantamok nininciin, nisitan kaye. Niin ohsha piko niin. Inashke saaminihshik. Kaawiin iitok ciipay wiiyaasiwihsii, kaawiin kaye ohkaniwihsii i'iwe niin kaashi​waapamiyek."
42024040	O'o tahsh kaa'ishkwaa​ihkitotc, mii 'i kaa'ishi​waapanta'aatc oniciin, ositan kaye.
42024041	Kaawiin keyaapi kiihtepwehtansiiwa' kaa'ahpiihci​minwentaminitc kaye tahsh kaa'ahpiihci​maamahkaatentaminitc. Miihsh o'o Ciisahs kaa'inaatc: "Kitayaam ina kekoon kemiiciyaan?"
42024042	Okii'miinaawaan tahsh kiikooyan aasha kaakiih​kiishisonitc.
42024043	Miitahsh i'i kaakii'otaahpinaatc ekii'amwaatc mekwaa ehkanawaapamikotc okihkino'amawaakana'.
42024044	Miitahsh o'o kaa'inaatc: "Mii hsa 'owe kaakii'wiintamawininakook mekwaa kaapi​wiiciiwininakook. Kahkina kekoon kaaoshipii'ikaatek ehtashimikooyaan i'imaa otoonahshowewinink Moosihs (Moses) iki kaye otooshipii'ikaniwaank iki kenootamawaawaatc Kishemanitoon, i'imaa kaye masina'ikanink Nikamonan, nintashimikoo."
42024045	Miitahsh kaakii'miinaatc cinihsitohtaminitc kihcioshipii'ikewinan.
42024046	Miihsh kaa'ani-inaatc: "Miitahsh o'o eshipii'ikaatek, ekii'ishinaakwahk Kishemanitoo kaakii'onaapamaatc cikiih​kakwaatakihtoonitc kaye tahsh nipowinink cionci​kiiwe​pimaatisinitc nihso​kiishihk (3) ishihsenik.
42024047	Kwehkaatisiwin, i'i kaye awiya kaapoonentamawintc omacitootamowinan cikakiihkwaatenik owiinsowinink onci ciwiintamawintwaa kahkina kaapepahkaanwewaanakisiwaatc pemaatisiwaatc i'imaa Ceroosalamink (Jerusalem) cionci​maacii​kakiihkwaatek.
42024048	Kiinawaa tahsh kiwaapantaanaawaan onoweniwan.
42024049	Niin itahsh iko kikapiicinisha'amawininim Noohs kaakii'ahshotamaaketc. I'imaa tahsh kihci​ootenaank kikatashi​pii'om paanimaa kiihpi​otihsikoyek i'i mashkawisiiwin ishpimink kaawiihpi​onciimakahk."
42024050	Miitahsh i'imaa kihci​ootenaank kaa'onci​maaci​wiiciiwaatc piinihsh weti e'ani​otihtamowaatc Pehtaniink (Bethany). Miitahsh i'imaa kaakii'ompinihkehtaatc kwehkwehkinihk ekiih​shawenimaatc.
42024051	Mekwaa tahsh ehshawenimaatc, okiionci​nakanaa' ekii'ompishkaatc kihcikiishikonk e'ishiwinintc.
42024052	Miitahsh kaa'ishi​anami'ehtawaawaatc, Ceroosalamink (Jerusalem) ekii'ani-ishi​kiiwewaatc ekii'moshkineshkaakowaatc kihci​minwentamowin.
42024053	I'imaa tahsh mooshak kii'ayaawak Kihcianami'ewikamikonk enanaahkomaawaatc Kishemanitoon.
43001001	Maawac nihtam cipwaa maacihsek ahki aasha kii'ayaa a'a Ihkitowin kaaishinihkaasotc. Wa'a tahsh Ihkitowin okii'wiiciyayaamaan ini Kishemanitoon, shikwahsh wa'a Ihkitowin kiihKishemanitoowi.
43001002	Mii hsa ko wa'a maawac nihtam kaahpiwiiciiwaatc Kishemanitoon.
43001003	A'a tahsh Ihkitowin kii'aapatisi kahkina kekoon kiioshihcikaatenik. Wiin anohkiihsikipan kaawiin kekoon taakii'oshihcikaatehsinoon i'i minihk kaakii'oshihcikaatek.
43001004	Wiin kaaoncipimaatisinaaniwaninik. O'o tahsh pimaatisiwin okiihpiitamaakonaawaa waahseyaa kahkina pemaatisiwaatc.
43001005	I'i tahsh waahseyaa saakaahte i'imaa kashkiitipihkisiwinink. Shikwahsh i'iwe kashkiitipihkisiwin kaawiin wiihkaa okiihpiaahtawe'ansiin i'i waahseyaa.
43001006	Kiihpiayaa peshik inini Cwaan (John) e'ishinihkaasotc, Kishemanitoon ekiihpi-ishinisha'okotc.
43001007	Mii hsa wa'a kaakiihpiayaatc ciwiintamaaketc aweneniwinitc ini Waahseyaan, kahkina tahsh pemaatisinitc wiin cioncitepweyentaminitc.
43001008	Kaawiin Cwaan kii'aawihsii i'iwe waahseyaa. Wa'a tahsh inini kiihpi-ishinisha'waa citipaacimaatc ini Waahseyaan.
43001009	Mii hsa wa'a tepaacimintc tepwe mayaa kwayahk Waahseyaa ehpitakohshink omaa ahkiink, mii 'awe kaawaahseshkawaatc kahkina kaapimaatisinitc ahkiink.
43001010	O'omaa ahkiink kii'ayaa a'a Ihkitowin. Wiin kii'oncioshihcikaateni ahkiini. Kaawiin tahsh okiihkihkenimikohsii' o'omaa ahkiink kaa-ayaanitc.
43001011	Okiihpiotihtaan tipinawe otanahkiiwin, wiin tipinawe owiicionciimaakana' kaawiin okii'otaahpinikohsii'.
43001012	Kahkina tahsh kaakii'otaahpinikotc, miiwa' kaakiihtepweyenimikotc, okii'miinaa' cioniicaanihsimikonitc Kishemanitoon.
43001013	I'iwe tahsh e'oniicaanihsimikowaatc Kishemanitoon, kaawiin i'imaa ininiinaank kii'onciimakahsinoon, pemaatisiwaatc e'ayaanihkenihtaawiki'itiwaatc. Kaawiin i'imaa omihsawencikewinink inini ewii'oniicaanihsitc kii'oncinihtaawikihsiiwak. Wiin Kishemanitoon okii'miinikowaan cioyOohsimaawaatc.
43001014	Wa'a Ihkitowin kiihpi-ininiiwi, shikwahsh kikiihpiwiiciyayaamikonaan e'mooshkinetc kishewaatisiwin, tepwewin. Okihtakinsowin kaye kikii'waapantamowaamin, mii 'iwe okihtakinsowin kaaoncimiinikotc ini Weyoohsimimintc, e'mihcipeshikotc kaaoKosihsimikotc ini oTeten.
43001015	Cwaan okiihtipaacimaan e'matweshaakowetc: "Miitahsh 'aweti kaakiihtipaacimak e'ihkitoyaan: 'Piayaahpiihtenti kepinaapishkawitc awiya awahshime kaakihci-inentaakositc ahpiihc niin. Aasha aaniihsh kii'ayaa cipwaa nihtaawikiyaan,' " kii'ihkito.
43001016	Wiin e'ishipaahtiinatininik okishewaatisiwin kahkina kiinawint kikii'oncishawenimikonaan, ayaakwiihtaw ekiihpishaweniminank.
43001017	Kishemanitoo okii'aapaci'aan ini Moosihsoon (Moses) cipiitoonitc onahshowewin. Ciisahs Christan tahsh wiin okii'aapaci'aan ciwaapanta'iwetc okishewaatisiwin, cinaako'ikotc kaye aaniin tepwe eshiayaatc.
43001018	Kaawiin awiya wiihkaa okii'onciwaapamaahsiin Kishemanitoon. A'a ehta piyeshikotc kaaoKosihsimaawitc, wiin ehKishemanitoowitc kaye kaasaaki'ikotc ini Weyoohsimimintc, wiin mayaa kwayahk okiihtipaacimaan Kishemanitoon.
43001019	Aapitink itahsh kaaniikaanisiwaatc Coowak Ceroosalamink (Jerusalem) kaa-ayaawaatc okii'ishinisha'waawaa' anami'ewikimaa' kaye anami'ewanohkii'aakana' cikakwecimaanitc Cwaanan (John): "Awenen kiin?" ci-inaanitc.
43001020	Miihsh i'i kaa'ishitipaacimotc Cwaan, kaawiin kii'manaaihkitohsii, kwayahk kii'ihkito: "Kaawiin niin ini Kishemanitoo kaakii'onenimaatc cipimaaci'iwenitc," kii'ihkito.
43001021	Shikwahsh okiihkakwecimikoo': "Awenen itahsh kiin? Ilaaica (Elijah) na?" Miitahsh kaa'inaatc: "Kaawiin nintaawihsii." Miinawaahsh okii'ikoo': "Kiin ina kaa-ahshawaapamintc kaawiihpiTipaacimowininiiwitc?" Kii'nahkwehtam itahsh: "Kaawiin."
43001022	Miinawaa tahsh okii'ikoo': "Wiintamawihshinaam awenen eyaawiyan, ninkawiintamawaanaanik itahsh kaapi-ishinisha'oyamintwaa. Aaniin keishiwiinitisoyan?"
43001023	Cwaan tahsh kii'ihkito: "Niin a'a kaamatwetepihtaakositc pikwatahkiink: Kwayahkwamohtawihk Tepenciketc otishaawin!" Mii peshikwan kaakii'ihkitokopanen Aaiseya (Isaiah) Kishemanitoo otipaacimowininiiman.
43001024	Okoweniwak itahsh kaakiihpikakwetwewaatc okiihpianoonikowaa' i'i Perahsii' (Pharisees).
43001025	Miitahsh miinawaa kaa'ishikakwecimaawaatc Cwaanan: "Kiishpin eyaawihsiwanen Kishemanitoo kaa'onaapamaatc cipimaaci'iwenitc, kemaa Ilaaica kemaa Kishemanitoo oTipaacimowininiiman, wekonen wencisiika'antaakeyan?" kii'ihkitowak.
43001026	Cwaan okii'ishiwiintamawaa': "Nipi hsa niin nintaapacihtoon ehsiika'antaakeyaan. Peshik itahsh kiwiicikaapawihtaakowaa, ekaa kaakihkenimaahsiwek.
43001027	Mii hsa wa'a kepikihkentaakositc cikihci-inentaakositc ishkwaawanentaakosiyaan. Kaawiin tahsh niin ninteinakinsohsii ciaapa'amowakipan omahkisineyaap," kii'ihkito.
43001028	I'imaa tahsh kiihpiayishiwepan Pehtaniink (Bethany), weti akaamink Cwaartanawi siipiink (Jordan) ootenawenhs kaa-ayaak, miihsh i'imaa Cwaan kaakiihtashisiika'antaaketc.
43001029	Miinawaa tahsh eniwaapaninik Cwaan (John) okii'waapamaan Ciisahsoon ehpinaasihkaakotc. O'o tahsh kii'ihkito: "Ina 'aweti Maanahcaanihshenhs Kishemanitoo keoncipoonentamawaatc omaa ahkiink kaa-ayaanitc omaci-ishiwepisiwinini.
43001030	Mii hsa wa'a kaakii'inak: 'Ninkapinaapishkaak a'awe inini kepikihkentaakositc, awahshime ehkihci-inentaakositc ahpiihc itahsh niin.' Aaniihsh aasha wiin kii'ayaa cipwaa nihtaawikiyaan.
43001031	Kaawiin itahsh mahshi ninkiihkihkenimaahsii awenen a'awe ketinowitc. O'o tahsh kaakiihpioncisiika'antaakeyaan nipi, cikihkentamoonakwaa Isriyal (Israel) ininiwak awenenan eyaawinitc."
43001032	Shikwahsh okii'ishitipaacimaan Cwaan: "Ninkii'waapamimaan Kishemanitoon otAhcaahkoni ekiihpioncinaashahkiinitc kihcikiishikonk, omiimiinhsink e'ishinaakosinitc ekiihpooniihsantaakonitc, miihsh kaa'ishinehpicikikishkaakonitc.
43001033	Keyaapi kaawiin nintaakiihkihkenimaahsii awenen kaatinowitc. A'a tahsh kaakiihpi-ishinisha'otc cisiika'antaakeyaan nipiini, aasha mii 'owe ninkii'ik: 'Kikawaapamaa awiya cipooniihsantaakotc ini Ahcaahkwan, nehpic i'imaa ciayaanitc, mii wa'a kesiika'antaakaaketc Kishemanitoon otAhcaahkoni,' ninkii'ik.
43001034	Ninkii'waapantaan, miitahsh wencitipaacimak mii 'awe kaaoKosihsimikotc Kishemanitoon," kii'ihkito Cwaan.
43001035	Miinawaahsh eniwaapaninik Cwaan (John) okii'wiicikaapawihtawaa' niishin okihkino'amawaakana'.
43001036	Okiihkanawaapamaan Ciisahsoon i'imaa ehpimohsenitc. Miitahsh kaa'ihkitotc Cwaan: "Ina iniweniwan oMaanahcaanihshenhsiman Kishemanitoo kaaontinamaaketc!" kii'ihkito.
43001037	Iki niishin kihkino'amawaakanak okii'noontawaawaan Cwaanan ehtipaacimaanitc Ciisahsoon, miihsh kaani-ishipiminisha'waawaatc Ciisahsoon.
43001038	Miitahsh Ciisahs kaapi-ishikwehkikaapawitc, ehkanawaapamaatc ehpiminisha'okotc, shikwa okii'inaa': "Wekonen nentawaapantamek?" Miihsh kaa'ikotc: "Oraapaai (Rabbi), aanti eshitaayan?" okii'ikoo'. O'owehsh Oraapaai kaaicikaatek, okihkino'amaake.
43001039	"Piishaak, waapantamohk," okii'inaa'. Kanapac aasha kii'niiyotipa'ikaneyaa 'i ahpii. Okii'aniwiiciiwaawaan itahsh e'awiwaapantamowaatc eshitaanitc. Piinihsh inaakohsh itahsh okii'wiiciiwaawaan.
43001040	Oko niishin ininiwak kaa'noontawaawaatc Cwaanan kaye kaahpiminisha'waawaatc Ciisahsoon, mii 'awe peshik Entaroo (Andrew) Saaiman (Simon) wiicihkiweyan.
43001041	Kwayahk hsa okii'mihkawaan Saaimanan wiicihkiweyan ekii'inaatc: "Ninkii'mihkawaanaan a'a Kishemanitoon kaakii'onaapamikotc cipimaaci'iwetc," okii'inaan. Mii 'owe Christ kaaicikaatek Kishemanitoo kaakii'onaapamaatc.
43001042	Miitahsh kaa'ishi-ishiwinaatc ini Saaimanan eshiayaanitc Ciisahsoon. Ciisahs itahsh okiihkanawaapamaan Saaimanan, miitahsh ekii'inaatc: "Kiin Saaiman okosihsan Cwaan. Mii 'omaa ahkonaak kikaishinihkaas Siihpahs (Cephas)," kii'ihkito. Mii peshikwan ekii'ishinihkaasotc Piitar (Peter), ahsin e'ishinihkaatek wiinsowin.
43001043	Miinawaa eniwaapaninik Ciisahs kiiwii'ishaa Kaalalii (Galilee) ahkiink. Okii'mihkawaan ini Pilapoon (Philip). "Wiiciiwihshin," okii'inaan.
43001044	A'ahsh Pilap kii'oncii i'imaa ootenawenhsink Pehseta (Bethsaida) ekii'ishinihkaatenik. Mii 'iwe peshikwan ootenawenhs kaaonciiwaatc Entaroo (Andrew) kaye Piitar (Peter).
43001045	Pilap itahsh okii'mihkawaan ini Nahtaaniyalan (Nathanael), miihsh kaa'inaatc: "Ninkii'mihkawaanaan a'a kaatipaacimintc Moosihs (Moses) otinaahkonikewinink, Kishemanitoo kaye otipaacimowininiima' kaakiihtashimaanitc. Mii hsa wa'a Ciisahs Naasaritink (Nazareth) kaaonciitc, Coosap (Joseph) okosihsan," kii'ihkito.
43001046	Okii'ikoon itahsh ini Nahtaaniyalan: "Kekoon ina taaonciimakan i'iwe wenishihshink i'imaa Naasaritink?" okii'ikoon. "Inashke piwaapam," itahsh okii'inaan a'a Pilap.
43001047	Miihsh Ciisahs ekii'waapamaatc Nahtaaniyalan ehpinaasihkaakotc, okii'inaan: "Mii wa'a tepwe Isriyal (Israel) inini," okii'inaan. "Kaawiin kekoon okikishkaakohsiin wayeshimiwewin!" okii'inaan.
43001048	Miihsh kaa'ishikanoonikotc Nahtaaniyalan: "E, aanti wencikihkenimiyan enaatisiyaan?" Miihsh eshinahkwehtawaatc: "Cipwaa antomihk Pilap, kikii'waapamin kaakii'namatapiyan i'imaa eshiaakawahkisotc shoominaahtik," okii'inaan.
43001049	Miihsh kaa'ikotc: "Okihkino'amaake! Kiin Kishemanitoo oKosihsan! Kiin Isriyalak keokihciokimaamiwaatc!" kii'ihkito.
43001050	Ciisahs itahsh okii'inaan: "Kitooncitepweyentam ina ekii'ininaan ekii'waapaminaan i'imaa eshiaakawahkisotc shoominaahtik? Awahshime tahsh kikawaapantaanan kehci-inentaakwahkin ahpiihc itahsh wiin o'o kaawaapantaman."
43001051	Shikwahsh okii'inaa': "Tepwe kiwiintamawininim o'o: piciinak kikawaapantaam kihcikiishik cipaahkinikaatek, kaye kikawaapamimaawaa' Kishemanitoo otencalima' pisaan​iko ishpimink ci-inaapiikamonitc kaye cipiontaapiikamonitc i'imaa eshiayaanitc ini Inini oKosihsan," kii'ihkito.
43002001	Eniniishokiishikwakaanik itahsh kiihkihciwiitikenaaniwan i'imaa ootenawenhsink Kena (Cana) ekii'ishinihkaatek, Kaalaliiwi ahkiink (Galilee) kaa-ayaak. Omaamaan a'a Ciisahs i'imaa kii'ayaawan.
43002002	Kewiinawaa ekii'antomintwaapan Ciisahs kaye okihkino'amawaakana' kii'ayaawak kihciwiitikentiwinink.
43002003	Ahpiihsh e'aninoontehsenik shoominaapo, Ciisahs omaamaan okiihkanoonikoon: "Kaawiin tepihsehsinoon shoominaapo," okii'ikoon.
43002004	Ciisahs kii'ihkito: "Aaniin niin eshipapaamimiyan," okii'inaan. "Kaa mahshi tipihsehsinoon cimaatanohkiiyaan," okii'inaan omaamaan.
43002005	Miitahsh kaa'ishikanoonaanitc omaamaan i'i anohkii'aakana': "Aaniin​iko keininek, mii 'i ishihcikek," okii'inaa'.
43002006	Kii'ayaawan i'imaa ninkotwaahso ahsiniiwi ahtoopaanan e'mihshaakin, nipi kaashiahtek tino. Wiinawaa Coowak otanami'aawiniwaank okii'inwaataanaawaan ahsiniiwi ahtoopaanan ekiihpehkaapaawacikaakewaatc kaye ehkisiiyaapaawasowaatc. Kanapac niishtana tahso tipa'oopaaneyaa kemaa nihsimitana pepeshik kiihtepipiiwan.
43002007	Ciisahs itahsh okiihkanoonaa' ini anohkii'akana': "Mooshkinepatook nipi ahsiniiwi ahtoopaanink." Wiinkehsh okiihtipimooshkinepatoonaawaa.
43002008	Miihsh okii'inaa': "Haw kwaapa'amohk, awimiinihk itahsh awe wiihkwankewikimaa," okii'inaa'. Okii'ishiwitawaawaan itahsh i'i nipi
43002009	aasha ekiihshoominaapowaninik. Miihsh ehkoocihpitank a'a wiihkwankewikimaa, kaawiin okiihkihkentansiin aanti kaaonciinik i'i shoominaapo. Ikihsh wiin kaakiihkwaapa'amowaatc anohkii'aakanak okiihkihkentaanaawaa kaaonciinik. A'a tahsh wiihkwankewikimaa okiihkanoonaan ini wiikihtoowininiwan:
43002010	"Kotak awiya e'wiihkwanketc, niikaan kaaonishihshininik mina'iwe shoominaapo, paamaahsh niipiwa' e'animinihkwenitc, kaawentakintek shoominaapo ishkwaac okamina'aa'," okii'inaan. "Kiin itahsh kikiihkanawentaan wenishihshink shoominaapo, noonkom o'owe ishkwaac mena'iweyan," kii'ihkito.
43002011	Mii 'owe nihtam maamahkaacihcikewin Ciisahs kaa'ishihciketc i'imaa Kenaank Kaalaliink ekii'ayaatc. Mii 'omaa kaa'ishinaakohtootc okihci-inentaakosiwin. Shikwahsh okii'oncitepweyenimikoo' okihkino'amawaakana'.
43002012	Miihsh kaa'ishkwaaishiwepahk o'o, weti kii'ishaa Kaparniyamiink (Capernaum). Okii'aniwiiciiwikoo' omaamaan, wiicihkiweya' kaye okihkino'amawaakana'. Kaawiin tahsh aahpici kinwesh imaa tahsokon kii'ayaahsiiwak.
43002013	Aasha kekaa kii'ocihcihseni kaaishiwiihkwantiiwahkamikisinaaniwank Pimaaci'ikoowi​Wiihkwantiwin kaaishinihkaatek, ekii'nihtaaishihcikewaatc Coowak. Mii 'o ahpii Ciisahs kii'ishaatc Ceroosalamink (Jerusalem).
43002014	Miihsh i'imaa okii'otihsaa' Ciisahs iniweniwa' ehtanataawaakenitc Kihcianami'ewikamikonk pishihkiwa', maanahcaanihsha', omiimiinhsa', kaye iniweniwa' shooniyaan kaameshkotoonikenitc e'namatapinitc.
43002015	Miihsh okii'oncioshihtoon pahshanshe'ikan piiminahkwaanink, ekiihsaakicipahshanshe'waatc i'imaa Kihcianami'ewikamikonk kahkina, maanahcaanihsha' kaye pishihkiwa'. Shikwahsh okiihkwanapowepinamawaa' ini wiihsiniwinaahtikoon kaatashimeshkotoonikenitc, ekii'ohswewepinamawaatc kaye oshooniyaamini.
43002016	Miihsh kaa'inaatc i'i ininiwa' omiimiinhsa' kaakii'ataawaakenitc: "Maaciinihkook! Saakisi'ihkook! Keko ishihtoohkek ninTete owaahkaa'ikan citashiataawewikamikohkeyek!" okii'inaa'.
43002017	Kii'maamihkawiwa' okihkino'amawaakana' eshipii'ikaatenik Kihcimasina'ikanink: "Oo Kishemanitoo, taapishkoo kekoon kaacaakitek nintinamanci' ehpiihcisaakihtooyaan kiWaahkaa'ikan," ishipii'ikaate.
43002018	Miitahsh kaa'ishikakwecimikotc Ciisahs ini Coowa' oniikaanisii': "Wekonen tino maamahkaacihcikewin ketootaman kewaapanta'iyaank ehtepakentaakosiyan o'o kaatootaman?" okii'ikoo'.
43002019	Miihsh kaa'ishinahkwehtawaatc Ciisahs: "Piikopitooyek o'o Anami'ewikamik, nihsokiishikahk (3) itahsh aasha ninkakiishipatahkitoon," okii'inaa'.
43002020	Miihsh okii'ikoo': "Niimitanahshininkotwaahso (46) ahki ohsha kiihtashiihkikaate 'o Kihcianami'ewikamik, nihsokiishikahk (3) itahsh kiin ewiihkiiwepatahkitooyan?" okii'ikoo'.
43002021	Wiin itahsh i'i wiiyaw kaakii'itank Kihcianami'ewikamik.
43002022	Paanimaahsh ekiihkiiwepimaatisi'intc kii'ishkwaanipotc, kii'maamihkawiwa' okihkino'amawaakana' 'iwe kaakii'ihkitotc. Miihsh i'i kiihtepweyentamowaatc i'i kaaishihsink kihcioshipii'ikewin, kaye kaakii'ihkitonitc Ciisahsoon.
43002023	Ahpii e'ayaatc i'imaa Ciisahs Ceroosalamink ehPimaaci'ikoowi​Wiihkwantinaaniwank, okiihtepweyenimikoo' niipiwa' e'waapantaminitc omaamahkaacihcikewinan.
43002024	Kaawiin tahsh Ciisahs okiihtepwewakenimaahsii' ciwiiciiwaatc, aaniihsh kahkina wiinke okiihkihkenimaa' eshiayaanitc.
43002025	Kaawiin kaye awiyan okii'antawenimaahsiin ciwiintamaakotc eshiayaanitc i'i pemaatisinitc. Wiin kahkina okiihkihkenimaa' wekonen kekishkaakonitc ote'iniink.
43003001	Kii'ayaa 'a peshik Perahsii (Pharisee) Nihkatiimahs (Nicodemus) ekii'ishinihkaasotc. Mii hsa wa'a peshik otoonahshowewininiimiwaan Coowak.
43003002	Amii wa'a okii'naasihkawaan Ciisahsoon ehtipihkaninik, mii 'iwe ekii'inaatc: "Okihkino'amaake, kikihkenimikoo e'okihkino'amaakewiyan Kishemanitoo ekiihpiicinisha'ohk. Kaawiin awiya inini taatootansii ono maamahkaacihcikewinan kiin kaatootaman, Kishemanitoon ehta wiiciiwikotc taatootam."
43003003	Ciisahs okii'nahkwehtawaan: "Tepwe kiwiintamawin, kiishpin ekaa awiya miinawaa nihtaawikihsik, kaawiin okawaapantansiin Kishemanitoon oTipencikewinini," okii'inaan.
43003004	Nihkatiimahs kii'ihkito: "Aaniihsh keishinihtaawikihpan inini aasha ehkihtaatisitc? Kehcinaac kaawiin otaakashkihtoohsiin cipiinsihkawaahpan ini omaamaan miinawaahsh cinihtaawikihpan."
43003005	Ciisahs itahsh okii'nahkwehtawaan: "Tepwemakan o'o kaawiintamawinaan, kiishpin ekaa awiya nipiink kaye Kishemanitoon otAhcaahkoniink oncinihtaawikihsik, kaawiin tapiintikehsii Kishemanitoon oTipencikewininiink.
43003006	Awiya oniiki'ikoo' kaaoncinihtaawikitc, mii 'imaa wentinank wiiyawink ehpimaatisitc. Shikwa tahsh Kishemanitoon otAhcaahkoniink e'oncinihtaawikitc awiya, mii 'imaa keontinank tepwe cipimaatisinitc otahcaahkwan.
43003007	Keko maamahkaatentanken e'ininaan oncita piko miinawaa cinihtaawikiyek.
43003008	Inashke tahsh waa'ayishinoowek nootin ayishinoowe. Kinoontaan e'matwenoowek, kaawiin itahsh kikakii'wiintansiin aanti wenciik kaye aanti eshaamakahk. Mii 'iwe eshiayaatc kahkina awiya Kishemanitoon otAhcaahkoniink kaaoncinihtaawikitc."
43003009	Nihkatiimahs okii'nahkwehtawaan: "Aaniihsh o'o keishiayaak kaaihkitoyan?"
43003010	Ciisahs itahsh okii'inaan: "Kiin kikihkino'amawaak Isriyalak (Israel). Kaawiin ina kikihkentansiin o'o?
43003011	Tepwe kiwiintamawin, niwiintaamin ini kaakihkentamaank, nintipaatotaamin kaye kaakii'waapantamaank. Kaawiin tahsh kiwii'otaahpinansiinaawaa nintipaacimowininaan.
43003012	Kiishpin tepweyentansiwek ahpii wiintamawinakook ahkiink kaa-ayishiwepahk, aaniihsh keshitepweyentamekipan wiintamawinakook kihcikiishikonk kaa-ayishiwepahk?
43003013	Kaawiin awiya wiihkaa kihcikiishikonk kii'ishimaacaahsii, mii ehta 'a kihcikiishikonk kaakiihpionciniihsiitc, mii 'awe Inini oKosihsan, weti kihcikiishikonk kaa-ayaatc.
43003014	"Shikwa kaakii'ishiompaahkwa'waatc Moosihs (Moses) okinepikohkaanan pikwatahkamikaank, mii 'iwe keshiompaahkwa'ikaniwitc Inini oKosihsan.
43003015	Miitahsh o'owe keoncitoocikaniwitc, piko awiya ehtepweyenimaatc pishihshik ciayaatc pimaatisiwin ekaa wiihkaa keishkwaahsehsinok.
43003016	Aaniihsh Kishemanitoo ehpiihcishawenimaatc pemaatisinitc ahkiink, kii'miikiwe ehpeshikonitc oKosihsan, awenenan itahsh iko ketepweyenimaatc, ekaa cinihshiwanaatisihsik, ciayaatc itahsh i'iweni pimaatisiwin wiihkaa keishkwaahsehsininik.
43003017	Kishemanitoo okiihpi-ishinisha'waan oKosihsan omaa ahkiink, kaawiin wiin cipitipaahkonaanitc i'i ahkiink kaa-ayaanitc, wiin cioncipimaatisinitc i'i ahkiink kaa-ayaanitc.
43003018	A'a tahsh tiyepweyenimaatc ini oKosihsimaan kaawiin tatipaahkonaahsii. A'a tahsh ekaa kaatepweyenimaahsik, mii wa'a aasha kiihtipaahkonikaniwi, ekiihtepwehtawaahsik eshinihkaasonitc kaaopeshikoKosihsaamikonitc Kishemanitoon.
43003019	Amii 'owe eshihsek i'i tipaahkonikoowin, waahseyaa ekiihpimi​takohshinoomakaninik omaa ahkiink, iki tahsh pemaatisiwaatc nawac okiihsaakihtoonaawaa kashkiitipihkan. Kaawiin okii'minwentansiinaawaa 'iwe waahseyaa, aaniihsh otootamowiniwaank kii'maci-ishiwepisiwak.
43003020	Tahsin awiyak kaamacitootamowaatc oshiinkentaanaawaa 'i waahseyaa. Kaawiin owii'naasihkansiinaawaa 'i waahseyaa, ekaa cinaakwahsininik otishihcikewiniwaan.
43003021	A'awehsh wiin kwayahk kaatootank onaasihkaan 'i waahseyaa cinaakwaninik otishihcikewinan, Kishemanitoonk kaakii'onciimakaninik ekii'nana'ihtawaatc."
43003022	Ahpii 'owe e'ishkwaaishihsek, Ciisahs kaye okihkino'amawaakana' kii'ishaawak i'imaa Cootiiya (Judea) ahkiink. Kinweshiihsh i'imaa okii'ishiwaawiiciiwaa' okihkino'amawaakana' kaye ekiihtashisiika'antaaketc.
43003023	Cwaan (John) kewiin kiihtashi​siika'antaake Iinanink (Aenon) ciikaya'ii 'imaa Selim (Salim) ekii'nipiihkaanik i'imaa. Kiihpaapiishaawak awiyak ewiihsiika'antawintwaa.
43003024	Kaa mahshi o'o ahpii kiihkipa'waahsii Cwaan.
43003025	Aanint Cwaan okihkino'amawaakana' kaye peshik Coo kii'ishikakwe​shaakoosontiwak aaniin e'inentamowaatc i'iweni kiikisiiyaapaawacikenk kaye kiikisiiyaapaawasonk i'imaa kaaishianami'aawaatc.
43003026	Okii'naasihkawaawaan ini Cwaanan ekii'inaawaatc: "Okihkino'amaake, kikihkenimaa na a'a kaakii'wiiciiwihk akaamink Cwaartanink (Jordan), a'a tahsh kaakiihtipaacimatc? Nashke noonkom siika'antaake, kahkina opinaasihkaakoo'."
43003027	Cwaan okii'nahkwehtawaa': "Kaawiin awiya okakashkihtoohsiin kekoon ciayaatc, paanimaa ehta Kishemanitoon miinikotc.
43003028	Kiinawaahsh iko kikatipaacimim ekii'ihkitoyaan: 'Kaawiin niin Kishemanitoo oPimaaci'iwewininiiman. Niin tahsh ninkiihpi​niikaaninisha'okoo kepi-ishaatc,' ninkii'ihkit.
43003029	A'a kaakihciwiikihtootc inini, mii wa'a waatikemaatc ini ihkwewan. Inihsh owiiciiwaakanan a'a kaaoshkihkwewetc owiicikaapawiihtaakoon ehpisintaminitc. Minwentamoon itahsh e'noontaakotc a'a weshkihkwewetc. Mii 'owe peshikwan keniin nimooshkine​minwentam.
43003030	Nawac wiin awahshime taishpentaakosi, niin itahsh wiin pankii ninkani-inentaakos."
43003031	"A'a tahsh ishpimink kaaonciitc amii 'awe maawac kehci-inentaakositc. A'awe tahsh ahkiink kaaonciitc, ahkiink oncitipentaakosi, kaye ahkiink kaaishihsenikin otashintaanan. A'a tahsh kihcikiishikonk kaaonciitc amii 'awe maawac kihci-inentaakosi ahpiihc kahkina awiya'.
43003032	'Iwe kaakii'waapantank kaye kaakii'noontank, amii 'owe tepaatotank. Kaawiin tahsh awiyan otootaahpinamaakohsiin otipaacimowin.
43003033	Awenen itahsh iko kaaotaahpinamawaatc otipaacimowinini, amii 'imaa eshikihkinawaacihtootc ehtepweyenimaatc Kishemanitoon ehtepwewiniwinitc.
43003034	A'awe Kishemanitoon kaakiihpi-ishinisha'okotc otashintaan Kishemanitoon otihkitowinini, aaniihsh wiinke piko eshi​mooshkine​ishiayaanitc otAhcaahkoni okii'miinikoon Kishemanitoon.
43003035	A'a Weyoohsimintc osaaki'aan oKosihsan, kahkina hsa ko kekoon ekii'miinaatc citipentaminitc.
43003036	A'a tahsh tiyepweyenimaatc ini Wekosihsimimintc otayaan pimaatisiwin wiihkaa keishkwaahsehsininik. A'a tahsh ekaa kaatepweyenimaahsik ini oKosihsimaan kaawiin wiihkaa okawaapantansiin pimaatisiwin. Kishemanitoon onishkaatisiwinini okapatakoshkaakon mooshak pishihshik."
43004001	Kii'noontamook iki Perahsiiwininiwak (Pharisees), nawac Ciisahsoon niipiwa' kihkino'amawaakana' ehkashki'aanitc kayehsh ekiihsiika'antawaanitc ahpiihc wiin ini Cwaanan Siika'antaakewininiwan.
43004002	Kaawiin wiin Ciisahs okiihsiika'antawaahsiin awiyan, okihkino'amawaakana' ehta kiihsiika'antaakewa'.
43004003	Ahpiihsh Ciisahs kaa'noontank i'i kaaicikaniwitc, miihsh kaa'ishimaacaatc ekii'nakatank i'i Cootiiyawahki (Judea), ekii'ishaatc weti Kaalaliink (Galilee).
43004004	Weti e'ani-ishaatc oncita piko cini-ishishaapopimohsetc i'imaa Sameriyaank (Samaria).
43004005	Kii'anitakohshin itahsh i'imaa Sameriyaank ootenaank, Saaihkaar (Sychar) kaaishinihkaatenik, ciikaya'ii 'imaa e'ayaanik ahkiinhs a'a Cekap (Jacob) kaakii'miinaakopanen okosihsan Coosapoon (Joseph).
43004006	Kii'ayaani i'imaa onta'ipaan kaakiihtipentank a'a Cekap. Ciisahs kii'onapi pehsho 'imaa onta'ipaanink e'ayehkositc ekiihkihcipimohsetc. Komaa kii'aapihtakiishikan 'i ahpii.
43004007	Kiihpitakohshin tahsh imaa Sameriyaawihkwe (Samaritan) ehpinaata'ipiitc. Ciisahs tahsh okiihkanoonaan: "Mina'ihshin," okii'inaan.
43004008	Mekwaahsh okihkino'amawaakana' e'ontentinitc ootenaank e'anta-ataawenitc kemiiciwaatc.
43004009	'Owehsh okii'ikoon Sameriyaawihkwen: "Kiin Coowinini (Jew), niin itahsh ehSameriyaawihkwewiyaan. Wekonen wenciantotamawiyan cimina'inaan?" Mii 'o wenci-ihkitotc, Coowak kaawiin peshikwan okii'ishiaapacihtoohsiinaawaan onaakanan, kwaapa'oopaanan Sameriyaawininiwa' (Samaritans) kaaishiaapacihtoonitc.
43004010	Ciisahs tahsh okii'nahkwehtawaan ini ihkwewan: "Kiishpin kiikihkentamowatc Kishemanitoo kaamiikiwetc kaye kiikihkenimatc awenen tenowitc 'mina'ihshin' kaainihk, kitaanantotamawaa, kitaamiinik itahsh i'i nipiini tino kaapimaatisiishkaakemakaninik," okii'inaan.
43004011	Ihkwe tahsh kii'ihkito: "Kaawiin kekoon kitayaahsiin cikwaapa'ikaakeyan, naawinaakwan nipi onta'ipaanink! Aanti tahsh kiin keontinaman i'i nipi kepimaatisiishkaakemakahkipan kaawiintaman?" okii'inaan.
43004012	"Noohsinaapan Cekap wiin ninkii'miinikonaapan 'owe onta'ipaan. O'omaa kaakii'ontinank nipi kii'minihkwe, kaye okosihsa', otawahkaana' kaye, kahkina ko kii'minihkwewa' kaa'ontinikaatek nipi. Awahshime na kiin kikihci-inentaakos ahpiihc wiin Cekap?" okii'ikoon.
43004013	Ciisahs itahsh okii'nahkwehtawaan: "Awenen iko 'omaa keonciminihkwekwen o'o nipi miinawaa tanoontayaapaakwe.
43004014	Awenen itahsh iko keminihkwekwen nipi niin kemina'ak kaawiin miinawaa wiihkaa tanoontayaapaakwehsii. I'ihsh nipi kemiinak, okakikishkaan onta'ipaan e'moohkiciwanipiinik. Okaontinaan i'imaa kaapimaatisiishkaakemakahk nipi. Okamiinikon itahsh i'iweni pimaatisiwin ekaa wiihkaa keishkwaahsehsininik," okii'inaan.
43004015	Miihsh 'iwe ihkwe kii'ihkito: "Miishihshin 'i nipi, ekaa miinawaa wiihkaa cinoontayaapaakwehsiwaan, kaye ekaa cipinaasihkansiwaan nipi 'omaa," okii'ikoon.
43004016	Ciisahs itahsh kii'ihkito: "Awiantom kinaapem, miinawaahsh piishaahkan omaa."
43004017	Okii'nahkwehtaakoon tahsh ini ihkwewan: "Kaawiin awiya ninaapem," okii'ikoon. Ciisahs tahsh kii'ihkito: "Kwayahk kitihkit, 'Kaawiin awiya ninaapem,' kaaihkitoyan.
43004018	Aaniihsh aasha kii'naananiwak kinaapemak, a'ahsh noonkom kaawiiciiwatc kaawiin mayaa kinaapem, wiinke piko ehtepweyan kaaihkitoyan."
43004019	Okii'ikoon tahsh ini ihkwewan: "Ninihsitawinaan kiin peshik kaakanootamawaatc Kishemanitoon ehtinowiyan," okii'ikoon.
43004020	"Noohsinaapaniik kiihtashianami'aawak omaa waciink. Kiinawaa tahsh kitihkitom Ceroosalamink (Jerusalem), mii piko 'imaa ketashianami'ehtawintc Kishemanitoo," okii'ikoon.
43004021	Ciisahs kii'ihkito: "Tepwehtawihshin. Taocihcihse 'i ahpii kaawiin keyaapi tatashianami'ehtawaahsii 'a Weyoohsimintc omaa waciink, kaawiin kaye 'imaa Ceroosalamink.
43004022	Kiinawaa Sameriyaank kaaonciiyek kitanami'ehtawaawaa 'awe ekaa kaakihkenimaahsiwek. Niinawint kaaCoowiwiyaank wiin ninkihkenimaanaan kaa-anami'ehtawankitc. Aaniihsh pimaaci'iwewin Coowinaank onciimakan.
43004023	Piciinak tawii'ocihcihse, aasha hsa ko ocihcihse 'i ahpii ikiweniwak kwayahk keanami'aawaatc okashiwiitoohkaakowaan Kishemanitoon otAhcaahkoni cianami'ehtawaawaatc ini Weyoohsimimintc. Shikwa kaye kwayahk iko eshiayaanitc okainenimaawaan e'anami'ehtawaawaatc. Aaniihsh miiwa'​i'i tino awiya' Weyoohsimintc kaa-antawenimaatc cianami'ehtaakotc.
43004024	Aaniihsh ahcaahkowi Kishemanitoo, mii ehta 'owe nahke weweni awiyak keshianami'ehtawaawaatc Kishemanitoon otAhcaahkoni kaawiitoohkaakowaatc, mii 'imaa kaaoncikihkenimaawaatc tepwe eshiayaanitc," okii'inaan.
43004025	Okii'ikoon itahsh ini ihkwewan: "Ninkihkentaan citakoshink Kishemanitoo kaakii'onaapamaatc cipimaaci'iwenitc, Christ keishinihkaasotc. Ahpii takohshink ninkawiintamaakonaan kahkina kekoon."
43004026	Ciisahs okii'inaan: "Niin a'a kaa'ikooyaan o'o kaakanooninaan."
43004027	Miihsh i'i ahpii kiihpitakohshinoo' okihkino'amawaakana'. Kii'maamahkaatentamoo' e'wiicikakitoomaatc ihkwewan. Kaawiin tahsh awiya okii'inaahsiin ini ihkwewan: "Wekonehsh entawentaman?" Kaawiinhsh kaye okii'inaahsiwaawaan Ciisahsoon: "Wekonehsh wenciwiicikakitoomatc?"
43004028	Okii'nakataan a'a ihkwe otahtoopaan ekii'ishaatc ootenaank ekii'awi'inaatc ini pemaatisinitc:
43004029	"Ampe piishaak," okii'inaa'. "Piantawaapamihk a'a inini kaawiintamawitc kahkina kekoon kaakiihpiayishihcikeyaan. Kaawiin ina mii wa'a Kishemanitoo kaakii'ahshotamaaketc cipimaaci'iwenitc?"
43004030	Kaakii'wiintamawaatc itahsh ootenaank kiihpioncimaacaawa' ehpiantawaapamaawaatc ini Ciisahsoon.
43004031	Mekwaa tahsh i'i kaainahkamikaninik okihkino'amawaakana' okiihkanoonikoo': "Okihkino'amaake, wiihsinin!" okii'ikoo'.
43004032	Ciisahs itahsh okii'inaa': "Nintayaan miicim cimiiciyaan ekaa kiinawaa kaakihkentansiwek."
43004033	'Owehsh kii'ishikakwecintiwak kihkino'amawaakanak: "Koonike awiya kekoon okiihpiitamaakoon cimiicitc?"
43004034	Ciisahs o'owe kii'ihkito: "Amii 'owe niin nimiicimim, ci-ishihcikeyaan otinentamowin a'a kaahpi-ishinisha'otc kaye anohkiiwin cikiishihtooyaan kaakii'miishitc.
43004035	Kaawiin ina kinihtaaihkitohsiim: 'Keyaapi niiyokiisihs, miitahsh i'i cimanishikenk'? Inashke kitinininim, inaapik weti, kanawaapantamohk kihtikewinan! Aasha waapashkohsiwahtewan ehkiishikikin, aasha ishinaakwan ciawimanishikenk!
43004036	A'awe kaamanishiketc anitipa'amawaa e'anohkiitc. Omaawacihtoonan ini kaakihtikaatenikin pishihshik pimaatisiwinink ciayaanikin. Maamaw itahsh a'a kaakihtiketc miinawaa 'a kaamanishiketc taminwentamook.
43004037	Mii 'owe tiyepwemakahk ihkitowin: 'Peshik kihtike, kotak kaye manishike.'
43004038	Kikii'maacinisha'oninim ciawimanishikeyek ekaa mahshi kaakiihtashianohkiihsiwek. Kotak awiya kii'ishianohkiiwak, kiinawaahsh kitooncikashkihcikem i'i otanohkiiwiniwaa."
43004039	Niipiwa' Sameriyaawininiwa' (Samaritans) 'imaa ootenaank kaakii'ayaanitc okiihtepweyenimikoo' ekiihtipaacimikotc ini ihkwewan i'iwe ekii'inaacimonitc: "Ninkii'waawiintamaak kahkina kaakiihpiayishihcikewak."
43004040	Ahpii Sameriyaawininiwa' kaahpiotihsikotc okiihpakohsenimikoo' ciwiiciyayaamaatc. Shikwa kii'ayaa 'imaa keyaapi niishokiishik (2) minihk.
43004041	Keyaapi niipiwa' awahshime okiihtepweyenimikoo' wiin otihkitowinink onci.
43004042	Miihsh i'i okii'inaawaan ini ihkwewan: "Ekwa' nintepwehtaamin, kaawiin kiin i'iwe kitihkitowin. Aaniihsh niinawint tipinawe ninoontawaanaan, ninkihkentaamin tepwe mii​wa'a kaawiihpimaaci'aatc ahkiink kaa-ayaanitc."
43004043	Niishokiishik (2) i'imaa kaa'ayaatc, mii 'imaa kaanioncimaacaatc ekii'ishaatc i'imaa Kaalaliink (Galilee).
43004044	Wiin tipinawe Ciisahs kii'ihkitoopan, awiya kaakanootamawaatc Kishemanitoon kaawiin takihci-inencikaniwihsii wiiniko tipinawe otahkiink.
43004045	Ahpii kaahtakohshink imaa Kaalaliink, Kaalaliiwininiwak kii'minwentamook e'otihsikowaatc, aasha ekii'waapantamowaatc kahkina kekoon kaakii'ayintootaminitc Ceroosalamink (Jerusalem) mekwaa e'wiihkwantink. Aaniihsh kaye wiinawaa kii'ishaawak wiihkwantiwinink.
43004046	Miitahsh miinawaa Ciisahs i'imaa kii'ani-ishaa Kena (Cana) ootenawenhsink Kaalaliiwi ahkiink kaaishiayaanik, i'imaa kaakii'ishishoominaapohkaaketc nipiini. Kii'ayaa 'imaa okimaawinink ekii'niikaanisitc okosihsan e'aahkosinitc i'imaa Kaparniyamiink (Capernaum).
43004047	Ahpii kaa'noontank ekiihpitakohshininitc Ciisahsoon Kaalalii ahkiink, Cootiiyaank (Judea) itahsh ekiihpiontohsenitc, okii'naasihkawaan ekii'awipakohsenimaatc, cikiiwewiiciiwikotc i'imaa Kaparniyamiink cipimaaci'aanitc ini okosihsan, aasha kekaa e'niponitc.
43004048	Ciisahs okii'inaan: "Kiishpin ekaa waapantansiwek maamahkaacihcikewinan kaye kaamaamahkaatentaakwahkin kaawiin kikatepwehtansiim," okii'inaan.
43004049	Okii'ikoon tahsh ini kaaokimaawentaakosinitc: "Taka hsa piishaan cipwaa nipotc nintapinoonciishim."
43004050	Ciisahs itahsh owe okii'inaan: "Pisaan anikiiwen, tapimaatisi kikosihs." A'a tahsh inini okiihtepwehtaan i'i Ciisahsoon kaakii'ikotc, miihsh kaani-ishimaacaatc ekii'anikiiwetc.
43004051	Mekwaa tahsh iko e'anikiiwetc okii'nakishkawaa' otanohkii'aakana' ehpiwiintamaakotc: "Tapimaatisi ohsha kikosihs," ekii'ikotc.
43004052	Okiihkakwecimaa' aaniin mayaa e'ishihsenik ahpii kaa'animinoayaanitc okosihsan. 'Owehsh kii'ihkitowa': "Piciinaako eni-ishkwaa-aapihtakiishikahk ehpeshikotipa'ikaneyaanik, mii ahpii kaa'nakanikotc okishisowaahpinewin," okii'ikoo'.
43004053	Okiihkihkentaan a'a otetemaa mayaa mii 'iwe ahpii kaakii'ikotc Ciisahsoon 'iwe, "Tapimaatisi kikosihs," kaakii'ikotc. Miitahsh i'i wiin kaye kahkina entaatc kaakii'ayaanitc kiihtepwehtamoo'.
43004054	Miitahsh aasha niishwaa Ciisahs ekiihpionciitc Cootiiyaank ekiihpitakohshink i'imaa Kaalaliink ekiihtootank i'imaa maamahkaacihcikewinan.
43005001	Ahpii e'ishkwaaishiwepahk kii'maacaa Ciisahs weti Ceroosalamink (Jerusalem) ekii'ishaatc, ekii'ocihcihsenik kaashiwiihkwantiiwahkamikisiwaatc iki Coowak otanami'aawiniwaank.
43005002	I'imaa tahsh Ceroosalamink ayaa peshik saaka'ikanihkaanenhs i'imaa waahkaaya'ii e'ayaakin e'naanwewaanakahkin kaashitapinawahkitekin. Mii 'imaa takwan i'i saaka'ikanihkaanenhs i'imaa pehsho KihciMaanahcaanihshiwi Ishkwaantemink. Peht Saahta (Bethzatha) ishinihkaate 'i saaka'ikanihkaanenhs, Hiiparoo (Hebrew) ishikiishwewinink.
43005003	Mii 'imaa kaa'ishipimihshinowaatc kaakiihpaahtiinowaatc otaahkosiik, ekaa kaakii'waapihsikwaa kaye kaamaahkishkaawaatc kaye kaanipowiayaawaatc.
43005005	Kii'ayaa 'imaa peshik inini aasha nihsimitanahshinihshwaahso (38) tahsoahki e'aahkositc.
43005006	Ciisahs itahsh okii'waapamaan ehpimihshininitc, shikwahsh ehkihkenimaatc aasha kinwesh mii 'iwe ekii'ishiayaanitc, okiihkanoonaan: "Kinantawentaan ina ciminoayaayan?" okii'inaan.
43005007	Miitahsh kaa'ikotc ini kaa-aahkosinitc: "Kaawiin awiya nintayaawaahsii cipahkopii'otc ahpii e'maataakamishkaak nipi. Mekwaa tahsh iko ehpiishaayaan, aasha kotak awiya nintaacinaa'ik ehpahkopiitc."
43005008	Ciisahs itahsh okii'inaan: "Wanishkaan, otaahpinan kitahpihshimon, pimohsen," okii'inaan.
43005009	Shemaak a'a inini kii'minoayaa. Okii'otaahpinaan otahpihshimon ekiihpimohsetc. Mii 'iwe e'Anwepiiwi​kiishikaninik ahpii kaakiihpimohse'intc.
43005010	Miitahsh i'i kaa'oncikanoonikotc oniikaanisiiwi Coowa': "Anwepiiwi​kiishikan ohsha," okii'ikoo'. "Kaawiin inahtehsinoon kitOonahshowewininaan cipimiwitooyampan kitahpihshimon," okii'ikoo'.
43005011	Miihsh kaa'ishinahkwehtawaatc: "A'awe kaakiihpimaaci'itc mii 'owe kaakii'ishitc: 'Otaahpinan kitahpihshimon, pimohsen, ninkii'ik.' "
43005012	Miihsh okihkakwecimikoo': "Awenen a'a kaakii'inihk?"
43005013	A'a tahsh kaakiihpimaaci'intc kaawiin okiihkihkenimaahsiin awenenan ini. Aasha aaniihsh Ciisahs i'imaa kii'oncimaacaa, mii 'imaa eshipaahtiinonitc mekweya'ii ekii'ishiwaninaako'itisotc.
43005014	Naake tahsh miinawaa Ciisahs okii'mihkawaan Kihcianami'ewikamikonk ini ininiwan. O'owehsh okii'inaan Ciisahs: "Inashke aasha kiminoayaa. Keko miinawaa animacitootanken, nawac awahshime kekoon kikamaashiotihsikon," kii'ihkito.
43005015	Miihsh kaa'ishi-ishaatc a'a inini ekii'awiwiintamawaatc i'i oniikaanisiiwi Coowa', Ciisahsoon iniweniwan kaakiihpimaaci'ikotc.
43005016	Miitahsh o'omaa onci oniikaanisiik kaa'oncimaaciimikoshkaaci'aawaatc ini Ciisahsoon, ekiihtootaminitc i'iwe ekiihpimaaci'iwenitc e'Anwepiiwi​kiishikaninik.
43005017	O'o tahsh Ciisahsoon okii'ishinahkwehtaakowaan: "NinTete ahpane piko pitootam 'owe anohkiiwin, miihsh keniin eshinaakwahk ci-inanohkiiyaan."
43005018	Miihsh o'owe onci ekii'ihkitonitc, oniikaanisiiwi Coowak awahshime okii'nanaantone'aanaawaa ewii'nihsaawaatc Ciisahsoon, kaawiin wiin ehta 'iwe ekiihpiikonaminitc Anwepiiwi​kiishikani Onahshowewin, i'iwe ohsha kaye "Kishemanitoo ninTete" ekii'ihkitonitc; mii 'iwe "Kishemanitoo kaashiahpiihtentaakositc, kaye niin peshikwan nintahpiihtentaakos" ekii'ishikiishwenitc.
43005019	Miihsh imaa 'owe okii'inaa': "Tepwemakan i'i kaawiintamawinakook. A'awe oKosihsimaa kaawiin tipinawe kekoon taatootansii, piko eshiwaapamaatc oTeten e'ayintootaminitc. 'Iwe kaa-ayishihciketc Weyoohsimintc, amii kewiin mayaa peshikwan 'iwe kaa-ayintootank a'a oKosihsimaa.
43005020	A'a tahsh Oyoohsimaa osaaki'aan ini oKosihsimaan, shikwa kahkina kekoon owaapanta'aan eshihciketc. Shikwa keyaapi awahshime kaakihci-inentaakwaninikin okawaapanta'aan kihcianohkiiwinan citootaminitc ahpiihc ono kaahtoocikaatekin, cimaamahkaatentamek.
43005021	Shikwa 'awe Weyoohsimintc kaaishi​kiiwepimaatisi'aatc kaaniponitc awiya' e'miinaatc pimaatisiwin, kewiin peshikwan oKosihsimaa omiinaa' pimaatisiwin awenena' iko kaainenimaatc.
43005022	Shikwa 'awe Oyoohsimaa kaawiin wiin awiyan otipaahkonaahsiin. Okii'miinaan tahsh kahkina tipaahkoniwewin ini oKosihsimaan wiin citipaahkoniwenitc.
43005023	Mii peshikwan kahkina iki pemaatisiwaatc cikihci-inenimaawaatc ini oKosihsimaan taapishkoo kaaishi​kihci-inenimaawaatc ini Oyoohsimaan. A'a tahsh kaakihci-inenimaahsik oKosihsimaan kaawiin okihci-inenimaahsiin kaye Oyoohsimaan kaakiihpi-ishinisha'okonitc.
43005024	"Tepwemakan o'o kaawiintamawinakook: awenen iko kenoontank nintihkitowinan kaye tiyepweyenimaatc ini kaakiihpi-ishinisha'onitc, otayaan pimaatisiwin wiihkaa keishkwaahsehsinok. Kaawiin tatipaahkonikaniwihsii, aasha 'imaa nipowinink ekii'onciaashawishkaatc, weti e'ayaatc pimaatisiwinink.
43005025	Tepwewin kiwiintamawininim: piciinak hsa tapiocihcihse, aasha hsa ko ocihcihse ahpii, ikiweniwak aasha kaanipowaatc cinoontamowaatc otinwewinini ini Kishemanitoo oKosihsan. Ikiweniwak itahsh kaanoontamowaatc tapimaatisiwak.
43005026	Shikwa 'awe Weyoohsimintc kaashikashkihtamawaatc pimaatisiwin awiya', mii peshikwan okii'inahsaan ini oKosihsan kewiin cikashkihtamawaanitc pimaatisiwin.
43005027	Kaye okii'miinaan ini oKosihsimaan citipaahkoniwenitc, aaniihsh Inini oKosihsan tinowiwan.
43005028	Keko maamahkaatentankek o'o kaaininakook, aaniihsh aasha weyiip taishihse ahpii kahkina kaakii'ishkwaapimaatisiwaatc kenoontamowaatc nintinwewin.
43005029	Tapionciwanishkaawak i'imaa kaa'ishina'inintwaa. Iki kaakii'minoishihcikewaatc tawanishkaawak cikiiwepimaatisiwaatc tepwe pimaatisiwinink. Ikihsh kaye kaakii'macihcikewaatc taishikiiwepimaatisiwak wiinawaa wiin cionahshowaanintwaa."
43005030	Shikwa kii'ani-ihkito: "Kaawiin niin kekoon e'mihcipeshikoyaan nintaakashkihtoohsiin. Eshinoontawak ehta 'a ninTete, nintishitipaahkonike. Kwayahkwan hsa kaaishitipaahkonikeyaan, aaniihsh kaawiin ninantonansiin niin nintinentamowin, otinentamowin hsa 'a kaakiihpi-ishinisha'otc.
43005031	"Kiishpin niinehta tipaacintisoyaan cikanootamaatisoyaan, kaawiin iinsan tepwe kitaainihtawihsiim.
43005032	Ayaa tahsh kotak kaatipaacimitc. Ninkihkentamowaan otipaacimowin kaainaacimitc ehtepwemakaninik.
43005033	Kikii'ishinisha'waawaak awiyak cikakwecimaawaatc Cwaanan (John). Okiihtipaatotaan 'iwe tepwewin.
43005034	Kaawiin wiin awiya inini nimpakohsenimaahsii citipaacimitc, mii 'iwe ehta wencitipaacimak Cwaan kaakii'ishitashimitc, kiinawaa cipimaaci'ikooyek.
43005035	Waahsahkonencikan e'minwaahsahkonek kii'inwaanaa 'a Cwaan citinowitc. Kikii'inentaanaawaa noomake cionciminwentamek owaahsesiwin.
43005036	Nawac itahsh nintayaan kihcitipaacimikoowin ahpiihc a'a Cwaan kaa'inaacimitc. Ini hsa anohkiiwinan kaakii'miishitc a'a ninTete cikiishihtooyaan, miiwan​ono anohkiiwinan noonkom entootamaan kaatipaacimikoyaan tepwe ekiihpi-ishinisha'otc a'a Weyoohsimintc.
43005037	Wiin a'a Weyoohsimintc kaakiihpi-ishinisha'otc kaye wiin nintipaacimik. Kaawiin wiihkaa kikii'oncinoontansiinaawaa otinwewin, kaye kaawiin kikii'onciwaapamaahsiwaawaa eshinaakositc.
43005038	Kaye kaawiin kikiih kikishkaakohsiinaawaa otihkitowin, aaniihsh kaawiin kitepwehtawimaahsiwaawaan ini kaakiihpi-ishinisha'waatc.
43005039	Kinanaantone'ike i'imaa kihcioshipii'ikewinink aaniihsh mii 'imaa nintoonciayaamin pimaatisiwin keishkwaahsehsinok kitinentaam. Mii ohsha 'imaa kihcioshipii'ikewinink kaaishitipaacimikooyaan.
43005040	Kaawiin itahsh kiwiihpinaasihkawihsiim ciayaayek pimaatisiwin.
43005041	"Kaawiin wiin 'imaa ininiink nintoonciantone'ansiin kihci-inentaakosiwin.
43005042	Kikihkenimininim itahsh aaniin entinowiyek, ekaa ehkikishkansiwek Kishemanitoo cisaaki'ek.
43005043	NinTete otishinihkaasowin ninkiihpikikis, kaawiin itahsh kiwii'otaahpinihsiim. Kiishpin tahsh kotak awiya tipinawe wiiniko otishinihkaasowin pikikisitc, amii wa'a kikaotaahpinaawaa.
43005044	Kiinawaa kiminwentaanaawaa e'miinitiyek i'i minwakimikoowin, kaawiin itahsh kitoonciantone'ansiinaawaa minwakimikoowin 'awe kaashipeshikotc Kishemanitoo kemiininekipan. Aaniihsh​i'i keshitepwehtawiyek i'iwe kaaishiayaayek?
43005045	"Keko niin inenimihshihkek cimaci-inaacimohtawak a'a ninTete kiinawaa enaatisiyek. Ayaa hsa peshik e'maashitipaaciminek, amii wa'a Moosihs (Moses) kaa-ahpenimonotawek.
43005046	Kiishpin tepwe kiitepwehtawaawekopanen a'a Moosihs, keniin kitaakiihtepwehtawim. Niin aaniihsh kaakiihtipaacimitc i'imaa otooshipii'ikewinink.
43005047	Iniwe tahsh ekaa ehtepwehtansiwek otooshipii'ikewinan, aaniin itahsh niin kekii'ishitepwehtamek nintihkitowin?" okii'inaa' Ciisahs i'i niikaanisiiwi Coowa'.
43006001	Paanimaahsh naake Ciisahs kii'maacaa akaamink i'i Kaalaliiwi Saaka'ikan (Sea of Galilee), mii 'iwe Taaipiiriyahs (Tiberius) Saaka'ikan e'ishinihkaatek.
43006002	Kiihkihcipaahtiinowa' kaakii'ayoohkwenonitc kaakiihpapaaminisha'okotc, aaniihsh ekii'waapantaminitc omaamahkaacihcikewinan kaakii'ayintootawaatc i'i kaa-aahkosinitc.
43006003	Ciisahs kii'aamaciwe pihkwatinaank, miihsh i'imaa ekii'wiitapimaatc okihkino'amawaakana' kaakiihpiwiiciiwaatc.
43006004	Mii aasha kekaa cianiocihcihsenik Coowak kaawii'ishiciihkahkamikisiwaatc ewiihPimaaci'ikoowi​Wiihkwantinaaniwaninik.
43006005	Ciisahs itahsh e'ayinaapitc okii'waapamaa' ehpipaahtiinonitc ehpinaasihkaakotc. Miitahsh kaa'ishikanoonaatc Pilapoon (Philip): "Aanti keonciataaweyank miicim ciwiihsiniwaatc oko?" okii'inaan.
43006006	O'owe kaa'onci-ihkitotc ewiihkoci'aatc Pilapoon, aaniihsh wiin okiihkihkentaan aasha waa'ishihciketc.
43006007	Pilap itahsh okii'nahkwehtawaan: "Mihsawaa niishwaahk (200) waapaapihko​shooniyaanhsak awahshime aana-ataawenk pahkweshikan kaawiin taatepihsehsiiwak pepankii kahkina cikii'wiihsiniwaahpan oko kaapaahtiinowaatc," kii'ihkito.
43006008	Peshik itahsh kii'oncikiikito kihkino'amawaakan Entaroo (Andrew), Saaiman Piitar (Simon Peter) wiicihkiweyan, ekii'ihkitotc:
43006009	"Ayaa 'omaa oshkiniiki naanan e'ayaawaatc pahkweshikanihkaanenhsa' parlii (barley) manooninink kaaoncioshihcikaniwinitc, kaye niishin kinooshenhsa'. Aaniin tahsh keshitepihsewaahpan oko kaaonsaamiinowaatc ciahshamintwaapan?"
43006010	Ciisahs itahsh kii'ihkito: "Kanoonihkook, onapi'ihkook oko kahkina," okii'inaa'. Kii'mashkohsiihkaani tahsh i'imaa. Miihsh kaa'ishionapiwaatc kahkina, naanink mitaahswaahk (5,000) ininiwak ekiihtahshiwaatc kanapac.
43006011	Ciisahs itahsh okii'otaahpinaa' ono pahkweshikanihkaanenhsa'. Miitahsh kaa'ishinanaahkomotc ekii'nenaawinamawaatc i'i kaanamatapinitc aaniin minihk kaawii'amwaanitc. Miihsh peshikwan miinawaa i'i niishin kinooshenhsa' kaahtootawaatc ekii'nenaawinaatc, minihk kaa-antawenimaanitc.
43006012	Miihsh i'i kahkina kaahtewiihsiniwaatc, okiihkanoonaa' okihkino'amawaakana': "Maamooshakinamohk ini kaaishkohsekin, miinawaa cimiicinaakaatekin," okii'inaa'.
43006013	Okii'maamooshakinaanaawaan itahsh. Mitaahshiniishin (12) wiikopiimahkahkoon okii'mooshkinahtoonaawaan kaakii'ishkwamaanitc i'i naanan parlii pahkweshikanihkaanenhsa' iki kaakii'wiihsininitc.
43006014	Okoweniwak itahsh kaawaapantamowaatc omaamahkaacihcikewinini Ciisahsoon kaakiihtootaminitc, kii'ihkitowak: "Wa'a tepwe Kishemanitoo oTipaacimowininiiman aawiwitok," kii'ihkitowak.
43006015	Ciisahs tahsh okiihkihkenimaa' ketahto ewii'otaahpinikotc ewiihkakwe kihciokimaahkaaniwi'ikotc aanainentansik. Kii'ishaa tahsh weti papihkwatinaank ekii'awipeshikotc weti.
43006016	Kii'anionaakohshininik kihkino'amawaakanak kii'naasipiiwak i'imaa saaka'ikaniink.
43006017	Kiihpoosiwak itahsh i'imaa ciimaanink ekii'aniaashawa'amowaatc i'imaa Kaparniyamiink (Capernaum) inahke. Aaniihsh aasha e'anitipihkaninik kaa mahshi i'imaa okiihpiotihsikohsiiwaan ini Ciisahsoon.
43006018	Aasha kii'anikihcinootin, ekiinimamaankaashkaak 'i saaka'ikan.
43006019	Aasha maawiin nihsin komaa niiwin tahsotipa'ikan kaa'anipimishkaawaatc ekii'ashepoyewaatc, okii'waapamaawaan Ciisahsoon ehpimohsenitc i'imaa saaka'ikaniink ehpinaasihkaminitc 'i ciimaan. Miitahsh kiihkihcisekisiwak.
43006020	Okiihkanoonikowaan itahsh: "Niin ohsha! Keko sekisihkek!" okii'ikowaan.
43006021	Shemaak kii'inentamook ewiihpoosi'aawaatc. Shemaak itahsh weti kii'mishakaawak i'imaa kaawii'ishaawaatc.
43006022	Miinawaa e'anikishepaawakaninik weti nahke nahpaac inahkekaam saaka'ikaniink weti Ciisahs kaakiihpionciitc, ekiihpaahtiinowaatc awiyak ekii'ayaawaatc, ekiihkihkentamowaatc ekii'mihcipeshikwaninik ciimaanini ekii'ayaanik i'imaa, shikwahsh okiihkihkenimaawaan Ciisahsoon ekii'anipoosihsinik, ekii'nakata'okonitc itahsh okihkino'amawaakana', iniweniwa' ehta ekii'animaacii'onitc.
43006023	Kotak itahsh miinawaa kiihpionci​takohshinoomakanoon ciimaanan, weti Taaipiiriyahs (Tiberius) ootenaank e'ishinihkaatek ekii'onta'owaatc iki kaapipimaahshiwaatc. Pehsho 'imaa kii'ishimishakaawak i'imaa ini kaapaahtiinonitc kaakiihtashiamwaanitc ini pahkweshikanan kaakii'ishinanaahkomonitc Ciisahsoon.
43006024	Ahpii tahsh ikiweniwak kaakiihpaahtiinowaatc kaakii'waapantamowaatc ekaa e'ayaahsinik i'imaa Ciisahsoon kaye okihkino'amawaakanini, miitahsh kewiinawaa kaa'ani-ishipoosiwaatc i'imaa ini ciimaanink, ekii'ani-ishiaashawa'amowaatc weti Kaparniyamiink, ekii'nanaantonawaawaatc Ciisahsoon.
43006025	Ahpii tahsh kaamihkawaawaatc i'imaa akaamink, miihsh okiihkakwecimaawaan: "Okihkino'amaake, aanahpii 'omaa kaahtakohshinan," okii'inaawaan.
43006026	Ciisahs okii'nahkwehtawaa': "Nintepwe e'wiintamawinakook: kaawiin kitooncinanaantone'ohsiim ekii'nihsitawentamek nimaamahkaacihcikewinan. O'ohsh kitooncinanaantonawim, ekii'amwek pahkweshikan kaye ekiihtewiihsiniyek.
43006027	Keko wiin ishianohkiihkek i'iwe miicim kaawii'nihshiwanaatahk cikakwekaahcicihtooyek, i'iwehsh kotak miicim kenehpici onciinik pimaatisiwin keishkwaahsehsinok, mii 'iwe kaahcicihtook. Mii 'owe miicim niin Inini oKosihsan kemiininakook. Niin aaniihsh ninkiihkihkinawaaci'ik a'a Weyoohsimintc Kishemanitoo, ekiihtepakenimihshitc," okii'inaa'.
43006028	Miitahsh kaa'ihkitonitc: "Wekonen ketootamaank cianohkaatamaank Kishemanitoo eshiantawentank?" okii'ikoo'.
43006029	Ciisahs tahsh okii'inaa': "Mii 'owe anohkiiwin kaashiantaweniminek Kishemanitoo: tepweyenimimihk ini kaakiihpiicinisha'waatc," okii'inaa'.
43006030	Miihsh kaa'ikotc: "Wekonehsh maamahkaacihcikewin ketootaman cionciwaapantamaank, cioncitepwehtaakooyan kaye? Aaniin tahsh ketootaman?
43006031	Koohsinaapaniik iitok mewisha pikwatahkamikaank okii'amwaawaapaniin ini Mena (Manna) kaainimintc pahkweshikanan. Mii aaniihsh o'o kaaishipii'ikaatek kihcioshipii'ikewin: 'Okii'ahshamaa' pahkweshikanan kihcikiishikonk onci ciamwaanitc,' ihkitoomakan," okii'ikoo'.
43006032	Ciisahs o'owe kii'ihkito: "Tepwemakan o'owe kaaininakook: kwayahk pahkweshikan kaakii'onciitc kihcikiishikonk, kaawiin wiin a'awe pahkweshikan Moosihs (Moses) kaakii'miininek; a'awe tahsh pahkweshikan mayaa kaakii'onciitc kihcikiishikonk, amii 'awe Noohs kaamiininek.
43006033	Amiiwan​ini Kishemanitoo opahkweshikaniman kaapimiikiwetc, mii 'awe kihcikiishikonk kaapionciitc kaye kaamiinaatc pimaatisiwin i'i ahkiink kaa-ayaanitc," kii'ihkito.
43006034	O'owehsh okii'ikoo': "Mii 'i pishihshik ishimiishihshinaam wa'a pahkweshikan," kii'ihkitowa'.
43006035	Ciisahs itahsh 'owe kii'ihkito: "Niin pahkweshikan kaamiikiwetc pimaatisiwin. Awiya tahsh kaapinaasihkawitc, kaawiin wiihkaa tanoonteskatehsii; kaye kaatepweyenimitc kaawiin wiihkaa tanoontayaapaakwehsii.
43006036	O'owe tahsh kikii'wiintamawininim: kitaanapiwaapamim, shaakooc itahsh kaawiin kiwiihtepweyenimihsiim.
43006037	Iniweniwa' itahsh kaakii'miishitc a'a Noohs, kahkina ninkapinaasihkaakook. 'Awehsh kaapinaasihkawitc kaawiin wiihkaa ninka-aanawenimaahsii.
43006038	Aaniihsh kihcikiishikonk ninkiihpioncii, kaawiin niin i'i enentamaan cipi-ishihcikeyaan, otinentamowin tahsh a'a kaakiihpiicinisha'otc citootamaan.
43006039	Amii o'o otinentamowin a'a kaakiihpi-ishinisha'otc: kahkina ini kaakii'miishitc ekaa awiya ciwani'aahsiwak, miinawaahsh kahkina cikiiwepimaatisi'akwaa ishkwaac kiishikahk.
43006040	Aaniihsh mii o'owe otinentamowin a'a Noohs, minihk awiya nehsitawinawitc Kishemanitoon e'oKosihsiminitc kaye tiyepweyenimitc, mii 'awe keayaatc pimaatisiwin wiihkaa keishkwaahsehsininik; kaye ninkakiiwepimaatisi'aa ishkwaac kiishikaninik," kii'ihkito.
43006041	Oko tahsh kaakii'noontawaawaatc okii'oncitashimaawaan i'i ehkitonitc: "Niin a'a pahkweshikan kihcikiishikonk kaaonciitc," ekii'ihkitonitc.
43006042	O'owe tahsh kaye kii'ihkitowak: "Kaawiin ina mii wa'a Ciisahs, Coosap (Joseph) okosihsan? Kikihkenimaanaanin oteten kaye omaamaan. Aaniihsh noonkom wenci-ihkitotc: 'Kihcikiishikonk ninkiihpioncii'?" kii'itiwak.
43006043	Ciisahs okii'nahkwehtawaa': "Keko nishkikakanoonitihkek, poonihtook!
43006044	Kaawiin awiya ninkapinaasihkaakohsii, kiishpin paanimaa ehta Noohsan wiihkopinikotc ninkapinaasihkaakook; shikwahsh mii 'awe ninkakiiwepimaatisi'aa ishkwaac kiishikahk.
43006045	Mii 'owe kaakii'ishipii'ikenitc Kishemanitoo otipaacimowininiima': 'Kahkina awiya kaatahshiwaatc okakihkino'amaakowaan Kishemanitoon,' ishipii'ikaate. Mii kahkina ninkapinaasihkaakook kaanoontawaawaatc ini Weyoohsimimintc kaye kaakihkino'amaakowaatc.
43006046	Kaawiin wiin i'i kaaitamaan awiya ekii'waapamaatc ahpii piko Weyoohsimimintc. Niin kaakiihpionciiyaan Kishemanitoonk, niin​itahsh ehta kaakii'waapamak Weyoohsimintc.
43006047	Tepwemakan o'owe kaaininakook: kaatepweyenimitc otayaan pimaatisiwin wiihkaa keishkwaahsehsinok.
43006048	Niin pahkweshikan kaamiikiwetc pimaatisiwin.
43006049	Mihsawaa kikihciaya'aamiwaapaniik aanakii'amwaawaatc Mena (Manna) pahkweshikanan pikwatahkamikaank, kaawiin kiihpisonipohsiiwak.
43006050	Wa'a tahsh wiin pahkweshikan kihcikiishikonk kaakiihpionciitc, awiya amwaatc kaawiin tanipohsii.
43006051	Niin ihsa wa'a pahkweshikan pemaatisiishkaaketc kihcikiishikonk kaakiihpionciitc. Piko awenen iko amwaatc pishihshik tapimaatisi. Ono tahsh pahkweshikanan kemiinak, mii 'owe niwiiyaw kemiikiweyaan cipimaatisiwaatc ahkiink kaa-ayaawaatc," kii'ihkito.
43006052	Okii'nishkimikonaawaan tahsh kaakii'ihkitonitc ekii'oncikiihkaantiwaatc Coowak: "Aaniin itahsh wa'a inini keishikashkihtoohpan cimiininank owiiyaw cimiiciwankipan," kii'itiwak.
43006053	Ciisahs itahsh o'owe okii'inaa': "Tepwemakan kaaininakook: kiishpin ekaa miicihsiwek owiiyawini a'a Inini oKosihsan kaye minihkwehsiwek omiskwiini, kaawiin kikakikishkaakohsiinaawaa pimaatisiwin.
43006054	Awenen iko kaamiicitc niwiiyaw kaye kaaminihkwetc nimiskwi, otayaan pimaatisiwin wiihkaa keishkwaahsehsininik. Ninkakiiwepimaatisi'aa tahsh kaye cipimaatisitc ishkwaac kiishikahk.
43006055	Aaniihsh niwiiyaw amii 'owe tepwe tinowan ciwiihsinink, kaye nimiskwi, mii 'owe tepwe tinowaakamin ciminihkwenk.
43006056	Piko awiya kaamiicitc niwiiyaw kaye kaaminihkwetc nimiskwi ninkikishkaak, kaye niin tahsh ninkikishkawaa.
43006057	A'awe kaapimaatisitc Weyoohsimintc kaakiihpi-ishinisha'otc. Mii 'awe kaye niin wencipimaatisiyaan. Miihsh peshikwan iko awiya amotc, mii kewiin i'imaa keoncipimaatisitc niin onci e'miinak pimaatisiwin.
43006058	Mii hsa wa'a kaatashimak pahkweshikan kihcikiishikonk kaakiihpionciitc. Kaawiin wiin taapishkoo ishinaakosihsii kikihciaya'aamiwaapaniik ini kaakii'amwaawaatc Mena (Manna) pahkweshikanan. Mihsawaa aanakii'amwaawaatc, shaakooc kii'nipowak. Ono tahsh wiin noonkom kaa-amwaatc pahkweshikanan pishihshik tapimaatisi."
43006059	Amii 'owe kaakii'ayihkitotc a'a Ciisahs mekwaa ehkihkino'amaaketc i'imaa Coowa' otanami'ewikamikoniink, Kaparniyamiink (Capernaum) kaa-ayaanik.
43006060	Niipiwa' i'imaa okihkino'amawaakana' okii'noontamini o'o, miihsh 'owe kaa'ihkitowaatc: "Onsaam sanakan o'o ihkitowin! Awenen itahsh inaa kepisintankipan?"
43006061	Ciisahs itahsh ekii'nihsitawentank o'o okihkino'amawaakana' ehtashintaminitc, miihsh o'owe kaa'inaatc: "Kitoonciwii'aanawencikem ina o'o kaa'ihkitoyaan?
43006062	Aaniin itahsh keinentamek waapamimek Inini oKosihsan ani-ishiompishkaanitc weti kaakii'ishiayaanihpan?
43006063	Kishemanitoo otAhcaahkwan miiwan​ini kaamiikiwenitc pimaatisiwin. Awiya wiin​iko otishiayaawin, kaawiin kanake kekoon inaapatahsinini. Ono tahsh niin nintihkitowinan kaakii'wiintamawinakook, keonciotihsinek a'a Kishemanitoo otAhcaahkwan, pimaatisiwin kemiininek.
43006064	Aaninta tahsh kiinawaa kaawiin kitepwehtansiinaawaa," okii'inaa'. Aaniihsh aasha weti ahpane kaa'ahkopimiwiiciiwaatc okiihkihkenimaa' 'awe Ciisahs awenena' i'i kaawiihtepwehtaakohsik. Okiihkihkenimaan kaye awenenan ini kemamishimikotc.
43006065	Miihsh kaa'ani-ihkitotc: "Mii hsa 'owe kaa'onciwiintamawinakook, kaawiin awiya okakashkihtoohsiin cipinaasihkawitc, kiishpin ehta miinikotc ninTeten okakashkihtoon."
43006066	Miitahsh i'i ahpii ahpane niipiwa' okihkino'amawaakana' okii'nakanikoo', kaawiin itahsh miinawaa okiihpionciwiiciiwikohsii'.
43006067	Miitahsh i'i kaa'oncikakwecimaatc i'i kaamitaahshiniishinitc okihkino'amawaakana': "Kiinawaa tahsh wiin, kekiinawaa na kiwii'nakashim?" okii'inaa'.
43006068	Saaiman Piitar (Simon Peter) okii'nahkwehtawaan: "Tepencikeyan, awenen pahkaan kenaasihkawankitc? Kiin iitok ehta kitayaan ihkitowin kaaonciimakahk pimaatisiwin wiihkaa keishkwaahsehsinok.
43006069	Nintepweyentaamin kaye kikehcinaa'enimikoo kiin e'aawiyan Kishemanitoo kaakiihpi-ishinisha'waatc kaaKihtentaakositc," okii'inaan.
43006070	Miitahsh kaa'ihkitotc Ciisahs: "Niin iitok kikii'onenimininim kiinawaa kaamitaahshiniishiyek, peshik itahsh iinsan kaatahshiyek maciaya'aa tinowi," okii'inaa'.
43006071	Miiwan​ini Cootahsan (Judas) kaakiihtashimaatc kenimamishimikotc. Aanawiin peshik ekiihtinowinitc i'i kaamitaahshiniishinitc okihkino'amawaakana'. Cootahs oteten Saaiman Iskeriyat (Simon Iscariot) kii'ishinihkaasowan.
43007001	Kaaishkwaahsek o'o Ciisahs kiihpapaamohse i'imaa Kaalaliink (Galilee). Kaawiin kii'inentansii i'imaa cipapaaishaatc Cootiiyaank (Judea) aaniihsh weti Coowa' oniikaanisiimini okii'ahkamaakoo' ekii'nanaantone'okotc ewii'nihsikotc.
43007002	Aasha kekaa kii'aniocihcihseni Coowak ewii'ishiwiihkwantiiwahkamikisiwaatc akawaahte'ikanikiwaamink ekii'ayishitaawaatc acina.
43007003	Okiihkanoonikoo' Ciisahs wiicihkiweya': "'Omaa oncimaacaan, ishaan weti Cootiiyaank, wiinawaa weti kaakiihpiminisha'ohkwaapan ciwaapantamowaatc ini kimaamahkaacihcikewinan kaatootaman," okii'ikoo'.
43007004	"Awiya misiwe wiihkakwekihkenimintc kaawiin okaatoohsiin ominohcikewinan. Kiishpin aaniihsh ono eshihcikewanen, naakosin misiwe ahkiink ehtootamowanen," okii'ikoo'.
43007005	Aaniihsh ampooshke kewiinawaa wiicihkiweya' kaawiin okiihtepweyenimikohsii'.
43007006	Ciisahs itahsh 'owe okii'inaa': "Kaawiin niin mahshi na'ihsehsinoon ci-ishaayaan. Kiinawaa wiin aaniin​iko 'iwe ahpii taishihse," okii'inaa'.
43007007	"Kaawiin aaniihsh kiinawaa kikashiinkenimikohsiiwaak ahkiink kaaoncitipentaakosiwaatc. Niin itahsh wiin ninshiinkenimikook, aaniihsh nintipaatotamowaan otishihcikewiniwaan e'maci-ishiwepaninikin.
43007008	Ishaak kiinawaa 'imaa kaashiwiihkwantiiwahkamikisinaaniwank. Kaa mahshi niin ninkaishaahsii 'imaa kaawii'inahkamikisinaaniwank. Kaa mahshi niin ishihsehsinoon ci-ishaayaan," okii'inaa'.
43007009	Ahpii 'owe kaa'ihkitotc keyaapi 'imaa kii'ayayaa Kaalaliink (Galilee).
43007010	Ahpiihsh i'i wiicihkiweya' kaa'animaacaanitc ekii'ishaanitc kaawii'ishiwiihkwantiiwahkamikisinaaniwaninik, kewiin tahsh kii'ishaa, kiimoociko, kaawiin wiin mohsheya'ii, cikihkenimikohsik awiya' aweneniwitc.
43007011	Weti tahsh kaashiwiihkwantiiwahkamikaninik okii'nanaantonikoo' i'i Coowa' oniikaanisiimini, 'iwe ekii'ihkitonitc: "Aanti eyaatc?"
43007012	Niipiwa' i'imaa kiihkiimooci​kanoonitiwak iki piiyaahtenowaatc wiin onci: "Kwayahk ininiiwi," kii'ihkitowak aaninta. Kotak itahsh: "Kaawiin," kii'ihkitowak, "owayeshimaa' ini pemaatisinitc."
43007013	Kaawiin iko awiya mohshe okiihtashimaahsiwaawaan, aaniihsh okiihkohsaawaa' oniikaanisiiwi Coowa'.
43007014	Ahpii kekaa aapihta e'ani-ishihsek kaashiwiihkwantiiwahkamikaninik, kii'ishaa Ciisahs i'imaa Kihcianami'ewikamikonk, amiihsh i'imaa kii'maaciikihkino'amaake.
43007015	Oniikanisiiwi Coowak itahsh kii'maamahkaatentamook: "Aaniin itahsh wencikihkentaahsotc wa'a inini, wiihkaa e'oncikihkino'amawaahsiwintc," kii'ihkitowak.
43007016	Ciisahs okii'nahkwehtawaa': "Kaawiin niin ninkihkino'amaakewin, a'awe hsa kaakiihpiicinisha'otc, mii'awe okihkino'amaakewin," okii'inaa'.
43007017	"Kiishpin awiya wiihtootank kaainahtenik otinentamowinini Kishemanitoon, okakihkentaan kiishpin Kishemanitoonk wenciimakanokwen ninkihkino'amaakewin, kemaa niin piko wenciimakanokwen ninkiikitowin.
43007018	A'awe wiin​iko i'imaa kaaoncikiikitotc, wiin​iko onantonaan okihci-inentaakosiwin. A'ahsh wiin kaa-anohkiitc cioncikihci-inentaakosinitc ini kaakiihpi-ishinisha'okotc, mii wa'a wiinke misiwe kaakwayahkotepwetc inini. Kaawiin tahsh kekoon wayeshinkewin otayaahsiin kaaishihciketc," okii'inaa'.
43007019	"Moosihs (Moses) iitok kikii'miinikowaa 'iwe Onahshowewin. Kaawiin tahsh awiya kaatahshiyek otipitootansiin 'iwe Onahshowewin. Wekonen tahsh waaoncinihshiyek?" okii'inaa'.
43007020	Okii'nahkwehtaakoo' itahsh i'i kaapaahtiinonitc: "Kehcinaac iitok maciahcaahk kitayaawaatok! Awenen waahkakwenihsihk?" okii'ikoo'.
43007021	Ciisahs itahsh okii'nahkwehtawaa': "Peshik kihcianohkiiwin ninkii'ishihcike e'Anwepiiwi​kiishikahk, kahkina tahsh kikii'maamahkaatentaanaawaa.
43007022	Moosihs (Moses) kikii'inaahkonikowaa cikihkinawaatashakeshontiyek. Kaawiin wiin mayaa Moosihs otInaahkonikewinink kii'onciimakahsinoon, ikiweniwak koohsiwaapaniik, mii weti kaa'oncimaacihsek. Mooshak kikihkinawaatashakeshwaawaak kwiiwisenhsak aanawiin e'Anwepiiwi​kiishikaninik.
43007023	Kiishpin awiya kwiiwisenhs ishihcike'intc e'Anwepiiwi​kiishikaninik ekaa cipoonihcikaatehsininik Moosihs otInaahkonikewin, wekonen itahsh wencinishkenimiyek misiwe ekii'minoayaa'ak a'a inini e'Anwepiiwi​kiishikaninik?" okii'inaa'.
43007024	"Keko wiin ehta wakicaya'ii eshiwaapantamek ishionahshowaashiwehkek, i'iwe eshikwayahkwahk ishionahshowaashiwek," okii'inaa'.
43007025	Mekwaa aaninta kii'ihkitowak i'imaa Ceroosalamink kaa-ayaawaatc: "Kaawiin ina miiwan ono kaawiihkakwenihsaawaatc kiniikaanisiiminaanik?
43007026	Nashke pisaaniko mohshe piko kiikito! Kaawiin awiya' kekoon otikohsii'. Koonike mii 'i ehkihkenimaawaatc oniikaanisiik miiwan ono Kishemanitoo kaakii'onaapamaatc cipimaaci'iwenitc e'aawinitc?
43007027	Ahpii tahsh takohshink a'a kaakii'Onaapamintc, kaawiin awiya okakihkenimaahsiin aanti wenciitc. Kahkina tahsh kiinawint kikihkenimaanaan a'a inini wenciitc," kii'itiwak.
43007028	Mekwaa tahsh ehkihkino'amaaketc Kihcianami'ewikamikonk Ciisahs kiihshaakowe e'ihkitotc: "Tepwe na kikihkenimim? Kikihkentaanaawaa na wenciiyaan? Kaawiin niin tipinawe nintinentamowinink nintooncipiishaahsii. A'awe tahsh kaahpi-ishinisha'otc tepwewiniwi, kaawiin tahsh kiinawaa kikihkenimaahsiwaawaa.
43007029	Niin itahsh wiin ninkihkenimaa. Wiin kaashiayaatc nimpioncii, ninkiihpi-ishinisha'ok itahsh," kii'ihkito.
43007030	Miihsh miinawaa okiihkakwe​tahkonaawaan. Kaawiin tahsh awiya okii'otihtinaahsiin. Kaawiin aaniihsh mahshi kwayahk kii'ocihcihsehsinini i'iwe ci-ishiwepisitc.
43007031	Niipiwa' itahsh iki kaakii'maawaci'itiwaatc okiihtepweyenimaawaan i'iwe e'ihkitowaatc: "Ahpii takohshininitc Kishemanitoo kaakii'onaapamaatc cipimaaci'iwenitc, awahshime na tamaamahkaacihcikewan ahpiihc wiin wa'a inini aasha kaa'ishihciketc?" kii'itiwak.
43007032	Iki aaninta Perahsiik (Pharisees) okii'noontawaawaa' kaapaahtiinonitc ehkiimoocitashimaanitc ini Ciisahsoon. Miihsh 'i ahpii oko Perahsiik kaye Kihcianami'ewikimaak okii'maaciinisha'waawaa' kanawencikewishimaakanihsha' ciawitahkonaanitc ini Ciisahsoon.
43007033	Ciisahs itahsh kii'ihkito: "Kaawiin aahpici kinwesh kikawiiciiwihsinooninim, aasha kekaa e'ocihcihsek cimaacaayaan cinaasihkawak a'awe kaakiihpiicinisha'otc.
43007034	Kikananaantonawim itahsh 'i ahpii, kaawiin tahsh kikamihkawihsiim. Aaniihsh weti niin keshiayaayaan kaawiin kiinawaa kikakashkihtoohsiim cipiishaayek," okii'inaa'.
43007035	Kiihkakwecintiwak itahsh iki oniikaanisiiwi Coowak: "Tipi waa'ishaakwen, cimihkawaahsiwank itahsh? Koonikehsh weti wii'ishaatok Kariihka' (Greeks) otootenaaminiink kaashisasiihswetataanitc kiwiicitinohkaaniminaani'? Koonike owiihpapaa​kihkino'amawaatokena' i'i Kariihka'?
43007036	Wekotokwen o'o tino kaaitank: 'Kikananaantonawim, kaawiin itahsh kikamihkawihsiim,' shikwa: 'I'imaa keshiayaayaan kaawiin kiinawaa kikapiishaahsiim,' kaaininank?" kii'itiwak.
43007037	Ishkwaac itahsh ekii'ishikiishikahk ekii'wiihkwantiiwahkamikisinaaniwank, amii 'iwe maawac kaakihci-inentaakwahk ekii'ishikiishikahk, mii 'i ahpii Ciisahs kii'niipawi ekiihshaakowetc e'ihkitotc: "Kiishpin awiya nwaantaayaapaakwekwen, maano ninkapinaasihkaak, miihsh 'i taminihkwe.
43007038	Mayaa kaaihkitoomakahk 'iwe kihcioshipii'ikewin: 'A'a hsa kaatepweyenimitc, i'imaa ote'ink taonciciwaniniwan siipiiwan kaapimaatisiishkaakemakaninik nipi,' " kii'ihkito.
43007039	Kishemanitoon otAhcaahkwan ini kaa'inaatc a'a Ciisahs, miiwan​ini Ahcaahkwan keotaahpinaanitc awenena'​iko ketepweyenimikotc. Kaawiin aaniihsh mahshi kii'oncimiikiwaaniwihsii a'a Ahcaahk, aaniihsh kaa​mahshi Ciisahs kii'ompinaahsii okihci-inentaakosiwinink.
43007040	Niipiwa' itahsh i'imaa okii'noontawaawaan i'i kaa'ihkitonitc, miihsh i'i ehkitowaatc: "Amii wa'a tepwe kaa-ahshawaapamimintc Kishemanitoo oTipaacimowininiiman!" kii'ihkitowak.
43007041	Kotak itahsh kii'ihkitowak: "Kehcinaac amii wa'a Kishemanitoo kaakii'onaapamaatc cipimaaci'iwenitc!" Aaninta miinawaa kii'ihkitowak: "Kaawiin ohsha tapionciihsii Kaalaliink (Galilee) a'a kaaOnaapamintc!
43007042	Kaawiin ina kihcioshipii'ikewin ihkitoomakahsinoon a'a kaakii'Onaapamintc ciontahkaanesitc Tepitink (David), shikwa Pehtalihemiink (Bethlehem) citashinihtaawikitc, mii 'iwe ootenawenhs i'imaa Tepit (David) kaakii'ishiotaawinitc," kii'ihkitowak.
43007043	Miihsh i'imaa pepahkaan okii'ayinenimaawaan oko kaapaahtiinowaatc, awenen eyaawinikwen.
43007044	Aanint awiya okiiwiihtahkonaawaan, kaawiin tahsh awiya kekoon okiihtootawaahsiin.
43007045	Miitahsh Kanawencikewi​shimaakanihshak kaa'ishikiiwe​ naasihkawaawaatc i'i Perahsii' (Pharisees) kaye Kihcianami'ewikimaa' kaakii'ishinisha'okowaakopanen. Miitahsh kaa'ikowaatc: "Wekonehsh wencipiinaahsiwek?" okii'ikowaa'.
43007046	Iki tahsh shimaakanihshak okii'nahkwehtawaawaa': "Kaawiin wiihkaa inini ishikiikitohsii o'o kaashikiikitotc wa'a inini," kii'ihkitowak.
43007047	Perahsiik (Pharisees) itahsh okii'nahkwehtawaawaa': "Kekiinawaa na tahsh kiwanihshimikowaa?
43007048	Wiihkaa na awiya onahshowewinini komaa kaye Perahsiik okiihtepweyenimaawaan? Kaawiin awiya!
43007049	Oko pemaatisiwaatc kaawiin okihkentansiinaawaa Moosihs (Moses) otInaahkonikewin. Kishemanitoon okii'inakimikowaan cinihshiwanaatisiwaatc!" okii'inaa'.
43007050	Nihkatiimahs (Nicodemus) kewiin kiihtinowi Perahsiik. Mii wa'a kaakii'naasihkawaatc Ciisahsoon otaanaank 'iweti. Okiihkakwecimaa' itahsh owiicionahshowewininiima':
43007051	"Kaawiin inahtehsinoon kitInaahkonikewininaan cionahshowaanank awiya, paanimaa ehta ko kiinoontawintc kaye kiikihkenimintc eshihciketc," okii'inaa'.
43007052	Kii'nahkwehtamook itahsh: "Kekiin ina kitooncii Kaalaliink (Galilee)? Haw kakwemihkan, antone'an kihcioshipii'ikewinink, kikawaapantaan. Kaawiin wiihkaa awiya Kishemanitoo otipaacimowininiiman i'imaa onciihsiiwan Kaalaliink," okii'inaawaan.
43007053	[Miitahsh kahkina i'imaa entahshiwaatc kaani-ishikakiiwewaatc entaawaatc.
43008001	Ciisahs itahsh kii'ishaa Aalip (Olive) Pihkwatinaank.
43008002	Wiipa kikishep miinawaa kiihpiishaa Kihcianami'ewikamikonk. Kahkina tahsh i'i pemaatisinitc okiihpinaasihtaakoo'. Amiitahsh kaa'ishionapitc ehkihkino'amawaatc.
43008003	Iki tahsh kaakihkino'amaakewaatc Inaahkonikewin, Perahsiik (Pharisees) kaye, okiihpi-ishiwitawaawaan ihkwewan ekii'onciotaahpinaawaatc mekwaa pihshikwaatisiwinink e'wiiciiwaanitc ininiwan kaaonaapemihsinik. I'imaahsh naawaya'ii okii'oshikaapawi'aawaan.
43008004	Miihsh 'iwe kaa'ihkitowaatc: "Okihkino'amaake! Wa'a ihkwe kii'mihtinaa pihshikwaatisiwinink. Kii'mihkawaa mekwaa e'ishihciketc ekii'wiiciiwaatc ininiwan kaaonaapemihsik.
43008005	Moosihs (Moses) ninkii'inaahkonikonaan wa'a tino cinihsipapiimwahsina'intc. Aaniin itahsh kiin ehkitoyan?"
43008006	O'owehsh wenci-inaawaatc, ewiihkakwekashki'aawaatc ciwanikiishwenitc, ewii'ontinamowaatc keoncitipaahkonaawaatc Ciisahsoon. Ciisahs itahsh kii'nawakikaapawi, oninc ekii'oshipii'ikaaketc 'imaa mihtahkamik.
43008007	Keyaapi tahsh ehkakwecimikotc kiihtashokaapawi, mii 'iwe ekii'inaatc: "Awiya kiinawaa ekaa wiihkaa meci-ishihcikehsiikwen maano miiwa'a niikaan okapimwahsina'aan," okii'inaa'.
43008008	Miinawaa kii'nawakikaapawi ekii'oshipii'iketc mihtahkamik.
43008009	Iki tahsh ahpii kaanoontawaawaatc kiinioncimaamaacaawak eshipepeshikowaatc, nihtam kaakehteyaatisiwaatc piinihsh ekiihcaakimaacaawaatc. Piinihsh Ciisahs kii'mihcipeshiko, ini kaye ihkwewan i'imaa e'niipawinitc.
43008010	Ciisahs ehtashokaapawitc okii'inaan ini ihkwewan: "Aanti ahpan iki kaawiihtipaahkonihkwaapan? Kaawiin inahsh awiya nipowinink kikainakimikohsii?"
43008011	Miihsh kaa'ikotc ini ihkwewan: "Kaawiin awiya." Ciisahs itahsh 'owe kii'ihkito: "Kaawiin tahsh keniin kikainakimihsinoon. Animaacaan," okii'inaan. "Keko miinawaa wiihkaa maci-ishihcikehken."]
43008012	Ciisahs miinawaa okiihkanoonaa': "Niin kaapiwaahseshkawakwaa ahkiink kaa-ayaawaatc. A'a tahsh kepiminisha'otc kaawiin kashkiitipihkanonk tapimohsehsii," kii'ihkito. "Oka-ayaan waahseyaa tepwe keoncipimaatisinaaniwank," kii'ihkito.
43008013	Perahsiik (Pharisees) itahsh okii'inaawaan: "Kiin kaatipaacintisoyan, kaawiin taoncikihkencikaatehsinoon ehtepweyan."
43008014	Ciisahs itahsh o'owe okii'inaa': "Aanawiin niin nintipaacintis, eniwehk itahsh tepwemakan nintipaacimowin. Aaniihsh ninkihkentaan pemionciiyaan miinawaa kaye eshaayaan. Kiinawaa kaawiin kitaawiintansiinaawaa wenciiyaan miinawaa kaye eshaayaan.
43008015	Ininiiwi inentamowinink itahsh kiinawaa kiwii'oncitipaahkoniwem. Kaawiin niin awiya niwiihtipaahkonaahsii.
43008016	Kiishpin itahsh niin tipaahkoniweyaampaan, taatepwemakan keshitipaahkoniweyaan, aaniihsh kaawiin nimpeshikohsii. Niwiiciiwik a'awe Weyoohsimak kaakiihpi-ishinisha'otc.
43008017	Miihsh 'owe eshipii'ikaatek kitOonahshowewiniwaank, 'Tatepwehtawaawak enaacimowaatc niishin ininiwak peshikwan kii-inaacimowaatc.'
43008018	Niin peshik kaatipaacintisoyaan, miinawaa Weyoohsimintc kaakiihpi-ishinisha'otc kewiin nintipaacimik," kii'ihkito.
43008019	Okii'ikoo' itahsh o'oweniwa': "Aaniin a'a Weyoohsimatc?" Ciisahs itahsh okii'nahkwehtawaa': "Kaawiin kikihkenimihsiim, kaawiin kaye kikihkenimaahsiwaawaa 'a Weyoohsimak. Kiishpin kiikihkenimiwekopanen, Noohs kaye kitaatako-kiihkihkenimaawaa," okii'inaa'.
43008020	Miiwan onoweniwan kahkina kaakiihtashikihkino'amaaketc i'imaa e'ayaatc Kihcianami'ewikamikonk. Pehsho na'itaak kii'ayaa 'imaa shooniyaanhsak kaatashipakitinintwaa. Kaawiin mahshi okii'onciotihtinikohsiin awiyan. Kaawiin mahshi kii'ocihcihsehsinini i'i cishiwepisitc.
43008021	Ciisahs miinawaa okii'inaa': "Nimaacaa, kikananaantonawim. Shikwa kikakikinipom ini kimacihcikewiniwaan. Shikwa weti eshaayaan kaawiin kikakashkihtoohsiinaawaa cipiishaayek."
43008022	Kii'ihkitowak itahsh niikaanisiiwi Coowak: "Wii'nihsitiso maawiin kaaonci-ihkitotc: 'Weti eshaayaan kaawiin kikakashkihtoohsiinaawaa cipiishaayek.' "
43008023	Ciisahs itahsh 'owe kii'ihkito: "O'omaa niihsaya'iink kiinawaa kitoonciim," okii'inaa'. "Niin itahsh ishpimink ninkiihpioncii. Kiinawaa tahsh wiin ahkiink kitooncitipentaakosim," okii'inaa'. "Kaawiin niin ahkiink nintooncitipentaakosihsii.
43008024	Mii 'owe kaaonci-ininakook, kikakikinipom kimacihcikewiniwaan. Kiishpin ekaa tepweyentansiwek niin A'awe mayaa ehTinowiyaan, kikakikinipom kimacihcikewiniwaan."
43008025	Miihsh i'i kaa'inaawaatc: "Awenen a'a ehtinowiyan?" Ciisahs itahsh o'owe kii'ihkito: "Mii 'awe peshikwan kaakiihpiwiintamawinakook ehtinowiyaan, taapishkoo kaakiihpi-ishimaaciiwiintamawinakook.
43008026	Niipiwa' kekoon nintayaan ci-ininakook kaye cioncitipaahkoninakook. A'awe kaahpi-ishinisha'otc tepwewiniwi. Mii 'awe kaashinoontawak ehta niwiintamawaak 'omaa ahkiink kaa-ayaawaatc," kii'ihkito.
43008027	Kaawiin itahsh okii'nihsitohtawaahsiwaawaan ehtipaacimaanitc Weyoohsimimintc, "a'a kaahpi-ishinisha'otc" ehkitotc.
43008028	Miihsh i'i kaa'onci-ihkitotc: "Paamaa ahpii kiiompaahkonimek Inini oKosihsan, mii 'i ahpii kekihkenimiyek niin A'awe mayaa ehTinowiyaan. Kikakihkenimim itahsh niin enentamaan kekoon e'onci-ishihcikehsiwaan; kaashikihkino'amawitc ohsha ehta Weyoohsimintc, mii 'i ehkitowak.
43008029	A'a kaakiihpi-ishinisha'otc niwiiciiwik. Kaawiin tahsh nimpeshikohsii, kaawiin wiihkaa ninakanikohsii. Aaniihsh mooshak nintootamowaan i'iwe kaaminwaapantank," okii'inaa'.
43008030	'Oweni tahsh Ciisahs e'ishikakitotc, niipiwa' awiya' kaakii'noontaakotc okiihtepweyenimikoo'.
43008031	Okii'inaa' i'i Coowa' kaatepweyenimikotc: "Kiishpin 'iwe anitootamek ninkihkino'amaakewin, mii 'iwe tepwe kikaokihkino'amawaakanimininim.
43008032	Kikakihkentaanaawaa tahsh i'i tepwewin, tepwewin itahsh kikapakitinikom keyaapi citipenimaakaniwihsiwek," okii'inaa'.
43008033	O'owehsh okii'nahkwehtaakoo': "Niinawint Eparahaamink (Abraham) nintoontahkaanesimin. Kaawiin wiihkaa awiya ninkiihpakitinaahsiwaanaan citipenimiyamintc. Aaniihsh kiin eshiyaank, 'kikapakitinikoom citipenimaakaniwihsiwek'?" okii'ikoo'.
43008034	Ciisahs tahsh okii'inaa': "Tepwemakan o'o kaaininakook, awiya e'maci-ishihciketc otipenimikon i'i macihcikewin.
43008035	Kaawiin awiya anohkii'aakan ahpane tatipentaakosihsii i'imaa owaahkaa'ikaniniink ini kaatipenimikotc. A'awe wiin okosihsimaa pishihshik tatipentaakosi oteten owaahkaa'ikaniniink.
43008036	Kiishpin itahsh Kishemanitoo oKosihsan pakitininek onci 'iwe kaawiihkakwetipenimikoyek, miitahsh i'i tepwe keishinaakosiyek taapishkoo awiya kaatipenimikohsik awiyan.
43008037	Kikihkenimininim Eparahaamink e'ontahkaanesiyek. Kikii'nanaantonaanaawaa tahsh ewii'nihshiyek, aaniihsh ninkihkino'ikewinan kaawiin kiwii'otaahpinansiinaawaa.
43008038	Iniweniwan niiniko kaakii'waapantamowak Noohs ekii'wiiciiwak, mii 'owe tepaatotamaan. Kekiinawaa tahsh koohsiwaa kaakii'ishinoontawek kitishihcikem," okii'inaa'.
43008039	Okii'nahkwehtaakoo' itahsh: "Eparahaam nintooyoohsimin kaaontahkaanesiyaank." Ciisahs itahsh okii'inaa': "Kiishpin tepwe Eparahaam weyoohsiwekwen, kitaakii'naapitootaam a'a Eparahaam kahkina kaakii'ishihciketc.
43008040	Noonkom itahsh waa'ishihcikeyek kikakwenihshim, niin kaakii'wiintamawinakook ehta tepwewin kaakii'ishinoontawak Kishemanitoo. Kaawiin wiin Eparahaam okiihtootansiin o'owe kaaishihcikeyek.
43008041	I'iwehsh kitishihcikem kiinawaa piko koohsiwaa kaatootank," okii'inaa'. O'owehsh kii'ihkitowak: "Kaawiin wiin niinawint i'imaa pikwatooshaaniwiwinink ninkii'oncinihtaawikihsiimin. Peshiko a'awe nOohsinaan, mii 'awe ehta Kishemanitoo," kii'ihkitowak. "Tepwe piko nintookosihsimikonaan."
43008042	Ciisahs i'iwe okii'inaa': "Kiishpin Kishemanitoo kiioyOohsiyekipan kitaakiihsaaki'im, aaniihsh Kishemanitoonk ninkiihpioncii, miihsh noonkom o'omaa kaaonciayaayaan. Kaawiin niin enentamaan ninkiihpioncipiishaahsii. Wiin ninkiihpi-ishinisha'ok.
43008043	Wekonen itahsh 'iwe kaaoncinihsitohtansiwek nintipaacimowin? Kaawiin kiwiihpisintansiinaawaa ini nintihkitowinan, mii 'i wencinihsitohtansiwek.
43008044	Kiinawaa kitooncitipentaakosim a'a koohsiwaa kaaishiayaatc, amii wa'a maciaya'aa. I'iwe kaawiihtootank, miihsh kekiinawaa waahtootamek. Weshkac pishihshik kiihpioncinihtaanihshiweshki. Kaawiin wiihkaa tepwewin okiihpiwiicihtoohsiin, aaniihsh kaawiin kanake kekoon tepwewin okikishkansiin. Ahpii ewiihkiiwanimotc, mii piko ehta ehtootank i'iwe kaainaatisitc. Aaniihsh pishihshik kakiinawishki. Otootetemikon kahkina kiiwanimowin.
43008045	Niin itahsh kiikiikitoyaan ehtepweyaan, amii 'iwe kaawii'oncitepwehtawihsiwek.
43008046	Awenen itahsh kaatahshiyek ketipaacimitc 'kikii'macihcike' cikii'ishihpan? Kiishpin tahsh tiyepwewaanen, wekonen tahsh i'i wencitepwehtawihsiwek?
43008047	Kishemanitoonk kaaonciitc opisintaanan Kishemanitoon otihkitowinini. Kiinawaa tahsh wiin wencipisintansiwek, aaniihsh Kishemanitoonk kaawiin kitooncitipentaakosihsiim," okii'inaa'.
43008048	Okiihkakwecimaawaan tahsh iki Coowak: "Kaawiin ina kwayahk nintihkitohsiimin ehSameriyaawininiiwiyan (Samaritan) kaye ehkikishkawatc maciahcaahk?" okii'ikoo'.
43008049	Ciisahs okii'inaa': "Kaawiin, kaawiin nintayaawaahsii maciahcaahk. Ninkihci-inenimaa 'a Noohs; kiinawaa tahsh anoociko kitishim.
43008050	Kaawiin niin tipinawe ninantone'ansiin ninkihci-inentaakosiwin. Ayaa 'awe entone'ank i'iwe kaakihci-inentaakosiyaan, kaye kwayahk enaahkoniwetc.
43008051	Tepwemakan 'owe kaawiintamawinakook: kiishpin awiya tootank ini ninkihkino'ikewinan, kaawiin wiihkaa tanipohsii."
43008052	Miinawaa okii'nahkwehtaakoo' ini Coowa': "Miitahsh i'i ehkihkentamaank e'ayaawatc maciahcaahk," kii'ihkitowa'. " Eparahaam (Abraham) kii'nipo, kaye Kishemanitoo otipaacimowininiima' kii'nipowa'. Kiin tahsh wiin kitihkit: 'Kiishpin awiya kanawentank ninkihkino'ikewinan, kaawiin wiihkaa tanipohsii.'
43008053	Awahshime nahsh kiin kikihci-inentaakos ahpiihc a'a noohsinaapan Eparahaam kaakii'nipotc, kaye Kishemanitoo otipaacimowininiima' kaakii'niponitc? Awenehsh kiin enenintisoyan?" okii'ikoo'.
43008054	Ciisahs okii'nahkwehtawaa': "Kiishpin niin kihci-inakintisoyaampaan kaawiin kekoon taainaapatahsinoon ninkihci-inakimikoowin. Noohs itahsh a'a kaakihci-inakimitc, mii 'awe kaainek 'ninKishemanitoominaan'.
43008055	Kaawiin wiihkaa kitooncikihkenimaahsiwaawaa. Niin tahsh wiin ninkihkenimaa. Kiishpin 'Kaawiin ninkihkenimaahsii' ihkitoyaampaan ninkamihcikiiwanim taapishkoo kiinawaa kaaishihcikeyek. Tepwe tahsh niin ninkihkenimaa kaye ninkanawentamowaanan otihkitowinan.
43008056	A'a tahsh Eparahaam koohsiwaapan kiihciihkentam piciinak ewii'waapantank ninkiishikaam ahpii ketakohshinowak. Tepwe okii'niikaaniwaapantaan, kii'minwentam itahsh," okii'inaa'.
43008057	O'owehsh okii'ikoo' Coowa': "Kaawiin iitok mahshi naanimitana kitahsopipoonwehsii. Aanti tahsh inaa kekii'onsaapamatipan Eparahaam?" okii'ikoo'.
43008058	Ciisahs tahsh kii'ihkito: "Nintepwe e'wiintamawinakook: cipwaa ayaatc Eparahaam, aasha o'o kaaTinowiyaan ninkiihTinow," kii'ihkito.
43008059	Okii'otaahpinaawaa' itahsh ahsinii' iki Coowak ewiihpapiimwahsina'aawaatc. Ciisahs itahsh kiihtapasii ekii'anioncimaacaatc i'imaa Kihcianami'ewikamikonk onci.
43009001	Ciisahs enipimohsetc okii'waapamaan peshik ininiwan ekaa e'waapihsinik ekii'ishinihtaawikinitc.
43009002	Okihkino'amawaakana' okiihkakwecimikoo': "Okihkino'amaake (Rabbi), awenen a'a kaa'macitootank, kaakii'onci-ishinihtaawikitc ekaa kiiwaapihsik? Komaa wa'a inini, komaa oniiki'ikoo'?" okii'ikoo'.
43009003	Ciisahs okii'nahkwehtawaa': "Kaawiin wiin wa'a inini ekii'macitootank kaye i'i oniiki'ikoo'. Mii 'iwe kaaonci-ishiayaatc ciwaapancikaatenik Kishemanitoo omashkawisiiwin aaniin i'i keshiwiici'ikotc.
43009004	Nantawentaakwan citootamank otanohkiiwin a'a kaapi-ishinisha'otc mekwaa hsa kaakiishikahk. Tapitipihkan ihsa, miitahsh i'i ahpii awiya keanohkiihsik.
43009005	Minihk keayaayaan o'omaa ahkiink niwaahseshkawaak o'omaa kaa-ayaawaatc ahkiink," okii'inaa'.
43009006	Ahpii 'o kaa'ihkitotc, kiihsihko 'imaa mihtahkamik, ashishki okii'oncioshihtoon osihkowinink, ekiihshishoonamawaatc oshkiinshikoniink ini ekaa kaawaapihsinik ininiwan.
43009007	O'owehsh okii'inaan: "Maacaan, awikisiiyiinkwen 'imaa saaka'ikanihkaanenhsink Siloowam (Siloam) kaaishinihkaatek," okii'inaan. Mii 'owe e'inwehtamawaatek ishinihkaasowin, "Maaciinisha'ikan." Amiihsh 'iwe kii'ishaawan 'imaa, ekii'awikisiiyiinkwenitc. Miinawaa tahsh ehpiishaanitc kii'waapiwan.
43009008	I'i kaawiicitaamaanitc i'i kaye kayahte kaakii'nihtaawaapamikonitc i'imaa ekiihpakohsenimonitc, mii 'owe kiihkakwetwewa': "Kaawiin ina mii wa'a kaakii'namatapitc ehpakohsenimotc?" kii'ihkitowa'.
43009009	Aanint kii'ihkitowak: "Eha', mii wa'a." Kotak miinawaa kii'ihkitowak: "Kaawiin wiin a'a, mihci-ishinaakosi ohsha." Wiin itahsh kii'ihkito: "Niin ohsha wa'a," kii'ihkito.
43009010	Miinawaa tahsh kii'ishikakwetwewa': "Aaniin itahsh kaaonciwaapiyan?" okii'ikoo'.
43009011	Miihsh okii'nahkwehtawaa': "A'a inini Ciisahs kaaishinihkaasotc, ashishki okii'oshihtoon ekiihshishooyaapinitc, amiitahsh ninkii'ik: 'Ishaan 'imaa Siloowam saaka'ikanihkaanenhsink, kisiiyiinkwen,' ninkii'ik. Ninkiihtootam ekii'awikisiiyiinkweyaan, shemaak itahsh ninkii'waap," kii'ihkito.
43009012	"Aanti tahsh eyaatc?" okii'ikoo'. "Kaawiin ninkihkenimaahsii eyaatc," kii'ihkito.
43009013	Okii'ishiwinaawaan itahsh ini kaakii'waapihsinik, i'imaa Perahsii' (Pharisees) eshiayaanitc.
43009014	E'Anwepiiwi​kiishikaninik mii 'i ahpii Ciisahs kaakii'oshihtootc ashishki kaye kaakii'waapi'aatc ini ininiwan.
43009015	Iki tahsh Perahsiik okiihkakwecimaawaan: "Aaniin itahsh wenciwaapiyan?" okii'inaawaan. Miihsh 'iwe kaa'ihkitotc: "Ninkiihshishooyaapinik ashishki, amii ninkiihkisiiyiinkwe, miihsh iko noonkom eshiwaapiyaan," kii'ihkito.
43009016	Aaninta tahsh Perahsiik kii'ihkitowak: "A'awe inini kaawiin Kishemanitoonk kii'onciihsii, aaniihsh kaawiin okanawentansiin onahshowewin kaainahtenik aaniin kekii'ishihcikehsikipan e'Anwepiiwi​kiishikaninik." Kotak itahsh kii'ihkitowak: "Aaniin tahsh wa'a inini keishikashkihtoohpan ono tino maamahkaacihcikewinan, kiishpin anoociko e'ishipimaatisitc?" kii'ihkitowak. Miihsh i'i pepahkaan okii'ayinenimaawaan.
43009017	Miinawaahsh 'owe okii'inaawaan ini kaakii'waapihsinikipan ininiwan: "Aaniin tahsh enenimatc kiin a'a kaakii'waapi'ihk?" O'ohsh kii'ihkito: "Mii 'awe tinowi peshik kaakanootamawaatc Kishemanitoon," kii'ihkito.
43009018	Oniikaanisiiwi Coowak itahsh kaawiin kiiwiihtepwehtansiiwak kaainaacimimintc ini ekaa kaakii'waapihsinik, ekii'miinintc waapiwin, paanimaa piko kaa'nantomaawaatc oniiki'ikoni ini ininiwan.
43009019	Okiihkakwecimaawaa': "Tepwe na mii wa'a kikosihsiwaa? Wa'a na kaainek ekaa ekii'waapihsik ekii'ishinihtaawikitc? Aaniin tahsh ekwa' wenciwaapitc?"
43009020	Oniiki'ikoo' itahsh kii'ishinahkwehtamoo': "Ninkihkentaamin niinawint wa'a ninkosihsinaan, kaye ekii'waapihsik ekii'ishinihtaawikitc.
43009021	Kaawiin tahsh ninkihkentansiimin wenciwaapitc. Kaawiin ninkihkenimimaahsiwaanaanin awenenan kaakii'minoayaa'ikotc oshkiinshikonk. Aasha kiishaapewi, kakwecimihk! Wiin kikawiintamaakowaa."
43009022	Amiihsh 'owe kaakii'onci-ihkitonitc oniiki'ikoo', ekiihkohsaawaatc oniikaanisiiwi Coowa', aaniihsh aasha ekii'inaahkonikenitc, kiishpin awiya inaatc Ciisahsoon mii wa'a Kishemanitoo kaaonaapamaatc cipimaaci'iwenitc, taoncisaakiciwepinaa awiya anami'ewikamikonk.
43009023	Mii 'owe kaa'onci-ihkitonitc oniiki'ikoo' kaakii'waapi'intc: "Aasha kiishaapewi, kakwecimihk!"
43009024	Miinawaa iki Coowak okii'antomaawaan ini ininiwan kaakii'waapihsinikipan. "Kishemanitoo ahshotamaw citepweyan!" okii'inaawaan. "Ninkihkenimaanaan wa'a inini anoociko e'ishipimaatisitc."
43009025	O'owe okii'inaa': "Kiishpin anoociko eshipimaatisikwen komaa kaawiin, kaawiin ninkihkenimaahsii. Peshik ehta kekoon ninkihkentaan: kaawiin ninkii'waapihsii, shikwa noonkom niwaap!" kii'ihkito.
43009026	O'o tahsh okii'ikoo': "Aaniihsh kaahtootawihk? Aaniihsh kaa'ishiminoyayaa'ihk ini kishkiinshikoon?" okii'ikoo'.
43009027	Okii'nahkwehtawaa' itahsh: "Aasha ohsha kitaanakii'wiintamawininim," okii'inaa'. "Kaawiin tahsh kikiihpisintansiinaawaa. Wekonehsh waa'oncinoontamek miinawaa? Kekiinawaa na kinantawentaam ciokihkino'amawaakaniminek?"
43009028	Okiihkihcinooci'aawaan itahsh: "Kiin peshik okihkino'amawaakanan a'a inini! Niinawint wiin Moosihs (Moses) okihkino'amawaakana'!
43009029	Ninkihkentaamin Kishemanitoo ekiihkanoonaatc Moosihsoon. Wa'a tahsh inini kaawiin ninkihkentamowaahsiimin aanti kaahtashinihtaawikitc ootenaank," kii'ihkitowak.
43009030	A'a tahsh inini okii'nahkwehtawaa': "Maamahkaac tepwe 'owe, ekaa ehkihkenimaahsiwek aanti wenciitc, eniwehk itahsh ekii'waapi'itc!
43009031	Kikihkentaamin Kishemanitoo ehpisintawaahsik awiyan anoociko kaaishipimaatisinitc. Kiishpin tahsh awiya kaakihci-inenimaatc Kishemanitoon, tootank itahsh kaye otinentamowinini, mii 'awe pesintaakotc Kishemanitoon.
43009032	Ahpan kaapionciahkiiwank kaawiin wiihkaa kii'onciahkonoontaakwahsinoon awiya ciwaapi'aatc awiyan ekii'ishinihtaawikinitc e'waapihsinik.
43009033	Kiishpin wa'a inini Kishemanitoonk onciihsikipan, kaawiin kekoon otaakiihkashkihtoohsiin citootank."
43009034	Okii'nahkwehtaakoo' itahsh: "Wawiinke anoociko kikiihpi-ishipimaatis ahpane kaakii'nihtaawikiyan! Kiwiihkakwekihkino'amawinaam inahsh!" Miitahsh kaa'ishisaakiciwepinaawaatc anami'ewikamikonk onci.
43009035	Ahpii tahsh Ciisahs kaa'noontank ekiihsaakiciwepinimintc, okii'awimihkawaan, ekii'inaatc: "Kitepweyenimaa na Inini oKosihsan kaainintc?" okii'inaan.
43009036	O'o tahsh okii'ikoon: "Awenen a'a? Wiintamawihshin, keniin citepweyenimak."
43009037	Ciisahs o'owe okii'inaan: "Kikii'waapamaa, mii wa'a kaakakanoonihk."
43009038	O'o kii'ihkitowan: "Tepencikeyan! Nintepweyentam!" Amiihsh i'i kaashiociciinkwanapiihtaakotc.
43009039	Ciisahs kii'ihkito: "Mii 'owe kaakii'oncipiishaayaan o'omaa ahkiink, oko pemaatisiwaatc cinaakwaninikin omacitootamowiniwaan; miitahsh ikiweniwak kaawaapihsikwaa ciwaapiwaatc, iki tahsh kaawaapiwaatc ciwaapihsikwaa," kii'ihkito.
43009040	Aanint iki Perahsiik (Pharisees) i'imaa kaawiicikaapawihtawaawaatc, ekii'noontamowaatc 'owe ihkitowin, miihsh kaa'ihkitowaatc: "Kaawiin maawiin kitishihsiiminaatok keniinawint e'waapihsiwaank?" kii'ihkitowak.
43009041	Ciisahs o'owe kii'ihkito: "Kiishpin waapihsiwekipan kaawiin kitaaonci-inakimikoohsiim cikikishkaakoyek macihcikewin. Niwaapimin itahsh e'ihkitoyek, mii'iwe kaaonci-inentaakosiyek keyaapi ehkikishkaakoyek macihcikewin," okii'inaa'.
43010001	Miitahsh kaa'ihkitotc: "Tepwewiniwan 'owe kaawiintamawinakook: awiya ekaa kaapiintikehsik e'ishi-ishkwaantemiwaninik ahsiniiwiwaahkaayaapihkihsicikan maanahcaanihsha' kaashipiinsonitc, pahkaan itahsh kaaoncipaashitaantawetc, mii wa'a kimoocishkiiwinini komaa omahkantwe.
43010002	A'a tahsh ishkwaantemink kaaoncipiintiketc, mii wa'a okanawimaanahcaanihshiwe.
43010003	Wiin kaapaahkintenamaakotc ini okanawishkwaantawen, shikwa eshipepeshikonitc e'ishinihkaasonitc otishiantomaa' wiin tipinawe omaanahcaanishima'. Onoontaakoo' itahsh kaainihtaakositc. Miihsh i'i eshisaakisi'aatc.
43010004	Ahpii tahsh siyaakisi'aatc, aniniikaani-ishaa. Miihsh enipiminisha'okotc omaanahcaanihshima', wiin e'nihsitohtaakotc enihtaakositc a'a kaakanawenimaatc.
43010005	Pahkaan awiyan kaawiin owiihpiminisha'waahsiwaawaan, tapasiiwak itahsh, aaniihsh opahkaanihtawaawaan enihtaakosinitc," kii'ihkito.
43010006	Mii 'owe awehcikan Ciisahs kaakii'wiintamawaatc. Kaawiin tahsh okii'nihsitohtaakohsii' wekonen kaakii'wiintamawaatc.
43010007	Miitahsh 'i miinawaa kaa'ishiwiintamawaatc Ciisahs. "Tepwewiniwan 'owe kaawiintamawinakook: niin 'iwe otishkwaantemiwaa maanahcaanihshak.
43010008	Kahkina iki kaakiihpiayaawaatc cipwaa ayaayaan, okimoocishkak, omahkantweshkak kiihtinowiwak. Maanahcaanihshak itahsh kaawiin okiihpisintawaahsiwaawaa'.
43010009	Niin ishkwaantem. Kiishpin niin awiya oncipiintiketc, mii 'awe kepimaatisitc. Tapiintike miinawaa tasaaka'am. Okamihkaan itahsh keontanciketc.
43010010	A'a tahsh okimootishk, amii ehta 'o wencipiishaatc, ewiihkimootitc, ewii'nihshiwetc, ewiihpinihshiwanaaci'iwetc kaye. Niin itahsh ninkiihpiayaa cionciayaayek pimaatisiwin, cionciwenoociayaayek itahsh kaye.
43010011	"Niin a'a kaakwayahkokanawenimaatc omaanahcaanihshima'. A'a kwayahk kaakanawimaanahcaanihshiwetc kaawiin inkotano wanihtootc opimaatisiwin cipimaaci'aatc omaanahcaanihshima'.
43010012	A'a tahsh kaamihcianohkiitc, ekaa kaatinowihsik ciokanawimaanahcaanihshiwewitc, ekaa wiin ehtipinawewisihsik i'i maanahcaanihsha', e'waapamaatc ma'iinkanan ehpiicipahtoonitc, amii eshitapasiitc, amii eshinakacipa'aatc i'i maanahcaanihsha'. Miihsh a'a ma'iinkan eshikaahcitinaatc i'i maanahcaanihsha' e'ompwenisha'waatc.
43010013	'Awe kaamihtanohkiitc, mii eshimaaciipa'iwetc. Kaawiin weweni onaakatawenimaahsii', aaniihsh mihcianohkii.
43010014	Niin tahsh kwayahk kaakanawimaanahcaanihshiwetc. Ninkihkenimaak nimaanahcaanihshimak, kaye ninkihkenimikook iki kaa-ayaawakwaa,
43010015	taapishkoo kaashikihkenimitc a'a ninTete, kaye niin tahsh kaashikihkenimak ninTete. Kaye nintinentam kaawiin inkotano wanihtooyaan nimpimaatisiwin cioncipimaatisiwaatc nimaanahcaanihshimak.
43010016	Ayaawak itahsh kotak maanahcaanihshak kaatipenimakwaa, o'omaa kaa-ayaahsikwaa waahkaayaapihkihsicikanink kaashikanawenimintwaa maanahcaanihshak. Miiwak okoweniwak kaye ninkapiinaak, ninkapisintaakook enwewak. Maamaw itahsh tamihcipeshikwewaanakisiwak, shikwa tamihcipeshikowan ini kekanawenimikowaatc.
43010017	"Mii 'owe wencisaaki'itc ninTete, aaniihsh nintinentam ewiihpakitinamaan nimpimaatisiwin, miinawaahsh ewiihkiiwepimaatisiyaan.
43010018	Kaawiin awiya okakashkihtoohsiin ciotaahpinamawitc nimpimaatisiwin. Niin aaniihsh e'inentamaan iko nimpakitinaan. Nintayaan itahsh kashki'ewisiwin cipakitinamaan, shikwahsh nintayaan kashki'ewisiwin miinawaa cikiiwepimaatisiyaan. Mii 'owe kaakii'ishikanooshitc a'a ninTete citootamaan," kii'ihkito.
43010019	Mii miinawaa pepahkaan kii'ayinenintiwak iki Coowak, onoweniwan kaakii'ihkitonitc Ciisahsoon.
43010020	Niipiwa' itahsh kii'ihkitowak: "Okikishkawaan maciahcaahkwan, kiiwashkweyentam!" okii'inaawaan. "Aaniihshwiin wencipisintawek?" kii'ihkitowak.
43010021	Kotak itahsh kaye kii'ihkitowak: "Kaawiin i'i taainihtaakosihsii awiya maciahcaahkwan kaa-ayaawaatc! Aaniin o'o kekii'ishikashkihtoohpan maciahcaahk ciwaapi'aatc ini kaawaapihsinik?" kii'ihkitowak.
43010022	Kiihpipoon 'iwe ahpii. Kii'wiihkwantiiwahkamikisinaaniwan itahsh i'imaa Ceroosalamink (Jerusalem), Coowak e'maamihkawinotamowaatc kaakii'onaapihkihsitoowaakopanen i'i Kihcianami'ewikamik Kishemanitoon citipentaminitc.
43010023	Ciisahs itahsh kiihpimohse 'imaa Swaalaman (Solomon) oTapinawahkicikanink eshiwiintek Kihcianami'ewikamikonk kaakii'ayaanik.
43010024	Coowak itahsh kiihpiwaahkaakaapawi'itiwak i'imaa eshiayaanitc ehpikakwecimaawaatc: "Aaniin minihk keyaapi kewawaanentami'iyaank? Kwayahk wiintamawihshinaam! Tepwe na kiin a'a kitaaw Kishemanitoon kaakii'onenimikotc cipimaaci'iwetc?" okii'inaawaan.
43010025	Ciisahs okii'nahkwehtawaa': "Aasha ohsha kikii'wiintamawininim. Kaawiin tahsh kikiiwiihtepwehtawihsiim. Ini anohkiiwinan kaakiihtootamaan ninTete kaakii'ishikanooshitc, amiiwan ono kaatipaacimikoyaan ehtepwewiniwiyaan.
43010026	Kaawiin tahsh kiwiihtepwehtawihsiim, aaniihsh kaawiin kiinawaa kitinowihsiim nimaanahcaanihshimak.
43010027	Inashke nimaanahcaanihshimak opisintaanaawaa nintinwewin, kaye ninkihkenimaak, kaye nimpimiwiiciiwikook.
43010028	Nimiinaak 'iwe wiihkaa keishkwaahsehsininik pimaatisiwin. Kaawiin wiihkaa tanipohsiiwak. Kaawiin awiya otaakashkihtoohsiin cimahkamitc ehkanawenimimak.
43010029	Shikwa 'awe ninTete kaakii'miishitc nimaanahcaanihshima', mii 'awe awahshime meshkawentaakositc ahpiihc wiin kahkina kekoon, kaye kaawiin awiya okakashkihtoohsiin ciotaahpinamawaatc ninTeten ehkanawenimaanitc.
43010030	Niin kaye ninTete mii eshipeshikwentaakosiyaank," kii'ihkito.
43010031	Coowak itahsh miinawaa okii'otaahpinaawaa' ahsinii' ewiihpapiimwahsina'aawaatc ewii'nihsaawaatc.
43010032	Ciisahs itahsh okii'inaa': "Niipiwa' minoanohkiiwinan kikii'waapamim ekii'ishihcikeyaan, ninTete kaakii'miishitc ini citootamaan. Wekonehsh ono waa'oncipimwahsina'iyek?" okii'inaa'.
43010033	Miihsh Coowak okii'inaawaan: "Kaawiin wiin minoanohkiiwinan kaawii'oncipimwahsina'ikooyan," okii'inaawaan, "ehpaahpinotawatc ohsha Kishemanitoo wencitootaakooyan. Kiin aaniihsh e'mihci-inininiiwiyan, 'Niin Kishemanitoo' kitihkit," okii'inaawaan.
43010034	Ciisahs okii'inaa': "Kaawiin ina inahtehsinoon 'imaa kiinawaa kitOonahshowewiniwaank, Kishemanitoo ekii'ihkitotc, 'Kimanitoowim'?
43010035	Kaawiin ohsha wiihkaa tapoonitepwewiniwansinoon 'iwe Kihcioshipii'ikewin. Ikiweniwak itahsh Kishemanitoon otihkitowinini kaa'otihsikowaatc, 'Kimanitoowim' kii'inaawak.
43010036	Niin a'a Kaakii'onenimikotc ini Wetetemimintc, kayehsh a'a ekiihpiicinisha'okotc o'omaa ahkiink. Kitishim ina tahsh, 'Kipaahpinotawaa Kishemanitoo', i'iwe ekii'ihkitoyaan, 'Kishemanitoo oKosihsan nintaaw'?
43010037	Kiishpin ekaa entootansiwaanen otanohkiiwinan ninTete kaashiantawenimitc citootamaan, amii 'iwe ci-ishinaakwahk citepwehtawihsiwek.
43010038	Kiishpin tahsh tepwe ehtootamowaanen, aanawiin niin ehtepwehtawihsiwek, eniwehk itahsh kitaatepwehtaam ini anohkiiwinan kaatootamaan, miihsh cikehcinaa'entamek tepwe ehkikishkawitc ninTete, kaye niin itahsh ehkikishkawak," kii'ihkito.
43010039	Miinawaa tahsh keyaapi okiihkakwetahkonikoo'; okiihpaninikoo' itahsh.
43010040	Ciisahs itahsh miinawaa kii'ishaa weti akaamink Cwaartanawi​siipiink (Jordan), Cwaanan (John) nihtam i'imaa kaakii'ishisiika'antaakenitc. Mii 'iweti kii'ayayaa Ciisahs.
43010041	Niipiwa' itahsh 'imaa okiihpinaasihkaakoo', o'owehsh ekii'ihkitonitc: "Cwaan kaawiin wiin kii'maamahkaacihcikehsii. Kahkina tahsh kekoon kaakii'ishitipaacimaatc ono ininiwan kiihtepwe!" kii'ihkitowa'.
43010042	Niipiwa' itahsh i'imaa okii'oncitepweyenimaawaan Ciisahsoon.
43011001	Kii'ayaa peshik inini ekii'aahkositc, Laasarahs (Lazarus) e'ishinihkaasotc. Kii'ishitaa 'imaa Pehtaniink (Bethany), mii​'imaa ootenaanhsink kaye wiinawaa kaa'ishitaawaatc Meri (Mary) ini kaye wiicihkwen Maarhta (Martha).
43011002	Mii wa'a Meri kepoosisitenaatc Ciisahsoon i'iwe minaakwa'on kaye kekaahsisite'waatc wiinisihsan keaapacihtootc. Miiwan ini kaakii'aahkosinitc Laasarahsan kaakii'otawemaatc.
43011003	Oko ihkwewak okii'ishinisha'waawaan awiyan ciawiwiintamawaanitc Ciisahsoon, citipaacimaanitc otawemaawaan. "Tepencikeyan, aahkosi kaasaaki'atc," okii'inaawaan.
43011004	Ahpii tahsh kaa'noontank, mii 'iwe kii'ihkito Ciisahs: "O'owe kaashiaahkositc kahkina 'iwe kii'ishkwaahsenik kaawiin tanipohsii. Cionciwaapancikaatenik itahsh okihci-inentaakosiwin Kishemanitoo 'owe onci-ishiayaa, kayehsh Kishemanitoo oKosihsan cioncikihci-inencikaniwinitc."
43011005	Ciisahs aaniihsh okiihsaaki'aa' ini Maarhtawan kaye ini wiicihkweni kaye ini Laasarahsan.
43011006	'Iwehsh ahpii kaakii'noontank e'aahkosinitc, keyaapi niishokon i'imaa kii'ayaa kaakii'ishiayaatc.
43011007	Miitahsh kekahpii okiihkanoonaa' okihkino'amawaakana': "Haw, miinawaa kiiwenotantaa Cootiiya (Judea)," okii'inaa'.
43011008	Okihkino'amawaakana' itahsh okii'ikoo': "Okihkino'amaake!" okii'ikoo'. "Mii weti Coowak kii'inentamook ewiihpimwahsina'ihkwaa! Kiwii'ishaa na miinawaa weti?" okii'ikoo'.
43011009	Ciisahs itahsh okii'nahkwehtawaa': "Kaawiin ina mitaahswahshiniisho tipa'ikaneyaahsinoon ehpeshikokiishikahk? Awiya piko ehpimohsetc ehkiishikaninik kaawiin tapisohshinsii, e'waapantank e'waahseyaanik o'o ahki.
43011010	Kiishpin tahsh niipaapimohsetc tapisohshin. Aaniihsh kaawiin owiiciiwikohsiin i'i waahseyaa ehtipihkaninik," kii'ihkito.
43011011	O'owehsh kii'ani-ihkito: "Kiiciinaan Laasarahs nipaa. Niwii'ishaa tahsh, niwii'anta-amaci'aa," kii'ihkito.
43011012	Okihkino'amawaakana' itahsh kii'ihkitowa': "Kiishpin hsa nipaakwen taminoayaa," okii'ikoo'.
43011013	Ciisahs itahsh okii'itaan 'iwe ekii'ishkwaapimaatisinitc Laasarahsan, wiinawaa tahsh okii'inihtawaawaan Ciisahsoon ekii'inaanitc e'mihciaahtehshininitc e'nipaanitc.
43011014	Miitahsh Ciisahs kwayahk okii'wiintamawaa': "Laasarahs kii'nipo," okii'inaa'.
43011015	"Niminwentam itahsh kiinawaa onci i'imaa ekii'ayaahsiwaan, cioncitepweyentamek. Haw itahsh, antawaapamaataa," okii'inaa'.
43011016	Twaamahs (Thomas) itahsh, Niishoote kaa'ishiwiinsotc, okiihkanoonaa' owiicikihkino'amawaakana': "Mii ko maano wiiciiwaataa okihkino'amaake, citashiwiicinipoomank," okii'inaa'.
43011017	Ahpiihsh weti tekwihshink a'a Ciisahs, okii'noontaan aasha niiyokon ahpan ekii'na'inikaniwinitc Laasarahsan (Lazarus).
43011018	'Iwe tahsh Pehtani (Bethany) kaawiin kii'onciwaahsawansinoon 'imaa Ceroosalamink (Jerusalem). Kaawiin kiihte​niishotipa'ikaneyaahsinoon minihk.
43011019	Niipiwa' 'imaa Cootiiyaank (Judea) kaaonciiwaatc okiihpioncinaasihkawaawaa' Maarhtawan (Martha) kaye Meriin (Mary) ewiihkakwepisaani'aawaatc ini otawemaani ekii'ishkwaapimaatisinitc.
43011020	Piciinak iko Maarhta ekii'noontank ehpitakohshininitc Ciisahsoon, shemaak kii'anisaaka'am e'antanakishkawaatc ini Ciisahsoon. A'ahsh Meri keyaapi kii'ayapi 'imaa owaahkaa'ikaniwaank.
43011021	Maarhta tahsh okiihkanoonaan Ciisahsoon: "Tepencikeyan!" okii'inaan. "Kiishpin o'omaa kiiayaayampan, kaawiin taakii'nipohsii nintawemaa," okii'inaan.
43011022	"Ninkihkentaan tahsh ampooshke noonkom iko keyaapi, piko kekoon kakwecimatc Kishemanitoo, kikamiinik," okii'inaan.
43011023	"Takiiwepimaatisi kitawemaa," okii'inaan Ciisahs ini Maarhtawan.
43011024	Miihsh kaa'ikotc: "Ninkihkentaan miinawaa cikiiwepimaatisitc ishkwaac kiishikaninik," okii'ikoon.
43011025	Ciisahs itahsh kii'ihkito: "Niin wa'a kaakiiwepimaatisi'akwaa awiyak, niin kemiikiwetc pimaatisiwin. 'Awehsh kaatepweyenimitc, aana nipotc, keyaapi tapimaatisi.
43011026	Awiya ehpimaatisitc tepweyenimitc, kaawiin wiihkaa tanipohsii. Kitepweyentaan inahsh o'o?" okii'inaan.
43011027	"Eha'," okii'ikoon. "Nintepweyentaan, Tepencikeyan. Kiin wa'a kitaaw Kishemanitoo kaakii'onenimaatc cipimaaci'iwenitc," okii'ikoon. "Kiin oKosihsan Kishemanitoo kaakiiwiihpi-ayaanitc omaa ahkiink," okii'ikoon Maarhtawan.
43011028	Ahpii tahsh o'o kaa'ishkwaaihkitotc Maarhta (Martha), kii'anikiiwe ekii'awiantomaatc wiicihkwen Meriin (Mary), kiimooc ekiihkanoonaatc. "Okihkino'amaake takohshin, kiwii'waapamik," okii'inaan.
43011029	Ahpiihsh kaa'noontaakotc, shemaak kiihpasikwincihsewan ekii'awinaasihkawaanitc Ciisahsoon.
43011030	Ciisahs itahsh kaa mahshi i'imaa kiihpi-ishaahsii ootenawenhsink. Keyaapi weti kii'ayaa Maarhtawan kaakii'ishinakishkaakotc.
43011031	Iki tahsh Coowak kaakii'wiitapimaawaatc Meriin owaahkaa'ikaniniink ewiihpisaani'aawaatc itahsh ekiihpasikwincihsenitc e'animaacaanitc, okii'anipiminisha'waawaan. "Ishaatok kaashina'initink e'awimawitc weti," kii'inentamook.
43011032	Meri ahpii tekwihshink i'imaa e'ayaanitc Ciisahsoon, e'waapamaatc kii'ahpani'o kaashisitekaapawinitc. "Tepencikeyan," okii'inaan, "kiishpin 'omaa ayaayampan, kaawiin taakii'ishkwaapimaatisihsii nintawemaa," okii'inaan.
43011033	Ciisahs itahsh ekii'waapamaatc e'mawinitc, i'i kaye Coowa' kaakiihpiwiiciiwikonitc e'mawinitc, kii'wiihsakamanci'o. Wiinke kii'mikoshkaatentam otahcaahkonk.
43011034	"Aanti tahsh kaa'ishina'inek?" okii'inaa'. "Piwaapantan, Tepencikeyan," okii'ikoo'.
43011035	Ciisahs kii'oncikawaapi.
43011036	Miihsh 'iwe kii'ihkitowak: "Inashke kaa'ahpiihcisaaki'aatc!" kii'itiwak.
43011037	Aaninta tahsh kii'ihkitowak: "Mii wa'a inini kaakii'waapi'aatc ini kaawaapihsinik. Koonike tahsh otaakiihkashkihtoon cikiinipohsinikipan kaakii'niponitc?"
43011038	Ciisahs miinawaa ahpii ekii'mikoshkaatentank piincinaw, kii'ishaa tahsh kaaishina'inimintc. Kii'wiimpahkamikaa 'imaa, ahsin itahsh i'imaa kiihkipapi e'ishkwaantemiwank.
43011039	Ciisahs itahsh okiihkanoonaa': "Tawihshimihk a'a ahsin!" okii'inaa'. Maarhta (Martha), otawemaani ini kaakii'niponitc, okiihkanoonaan: "Tepencikeyan, aasha maashimaakwanotok, aasha niiyokon ahpan kaakii'ayaatc i'imaa," okii'inaan.
43011040	Ciisahs kii'ihkito: "Kaawiin ina kikii'inihsinoon, kiishpin tepweyentaman kikawaapamaa Kishemanitoo cinaakohtootc okihci-inentaakosiwin?" okii'inaan.
43011041	Miitahsh kaa'ishitawihshimaawaatc ahsiniin. Ciisahs itahsh ishpimink ekii'inaapitc kii'ihkito: "NinTete! Kimiikwehciwi'in ehpisintawiyan!
43011042	Ninkihkentaan mooshak ehpisintawiyan. Oko tahsh kaaniipawiwaatc 'omaa kaaonci-ihkitoyaan, citepweyenimiwaatc kiin ekiihpiicinisha'oyan."
43011043	Ahpiihsh 'owe kaa'ihkitotc, kiihshaakowe: "Laasarahs! (Lazarus) pisaaka'an!"
43011044	Miihsh kiihpisaaka'amoon ini kaakii'ishkwaapimaatisinitc, onihkiniink, ositiniink keyaapi e'mincimahpisonitc na'initiiwi titipeyiikinikanan, kaye e'akawaapahpisonitc waapishkiikinooni. Miitahsh Ciisahs kii'ihkito: "Aapiskonihk, pakitinihk!" okii'inaa'.
43011045	Niipiwa' iki awiyak kaakiihpimawatihsaawaatc Meriin (Mary) okii'waapamaawaan i'i kaakii'ishihcikenitc Ciisahsoon. Kewiinawaa tahsh okiihtepweyenimaawaan.
43011046	Aaninta tahsh kii'animaacaawak ekii'antawaapamaawaatc i'i Perahsii' (Pharisees) ekii'wiintamawaawaatc kaakii'ishihcikenitc Ciisahsoon.
43011047	Miihsh kii'maamawi maawaci'itiwak Perahsiik kaye Kihcianami'ewikimaak kaye Kaanihtaaonaahkonikewaatc, ekii'naanaakasowewaatc. "Aaniin ketootamank?" kii'itiwak. "Niipiwa' ohsha anitootam maamahkaacihcikewinan wa'a inini," kii'ihkitowak.
43011048	"Kiishpin iko ishipakitinamawank, kahkina awiya' okanitepweyenimikoo'! Iki tahsh Oroomink (Rome) kaaoncitipentaakosiwaatc kaaokimaawentaakosiwaatc tapinana'ihcikewak, kikapinihshiwanaacihtamaakonaan kitahkiiminaan kaye kiKihcianami'ewikamikonaan," kii'itiwak.
43011049	Peshik itahsh a'a, Keyahpahs (Caiaphas) kaa'ishinihkaasotc, Maawac kiihKihcianami'ewikimaawi i'iwe kaakii'ahkiiwank. Mii 'iwe kii'ihkito: "Kaawiin awaac kekoon kikihkentansiinaawaa!" kii'ihkito.
43011050	"Kaawiin ina kiwaapantansiinaawaa? Nawac i'i taaminoaapatanini meshkwac peshik a'a inini cinipoohtamawaahpan i'i pemaatisinitc, kahkina tahsh wiin kaatahshiyank o'omaa kitahkiiminaanink cinihshiwanaatisihsiwank," kii'ihkito.
43011051	Kaawiin aaniihsh wiin iko i'imaa kii'oncikiikitohsii i'iwe ekii'ihkitotc. Maawac ekiihKihcianami'ewikimaawitc i'iwe kaakii'ahkiiwank, kii'miinikoowisi Kishemanitoonaank cioncikiikitotc, ekii'onciniikaanitipaacimaatc Ciisahsoon cinipoohtamawaanitc kahkina Coowa' kaatahswewaanakisinitc.
43011052	Kaawiin itahsh iniweniwa' ehta cinipoohtamawaanitc, kahkina hsa wiin Kishemanitoo oniicaanihsa' misiwe pepahkaan ahkiink kaashiayohswe-otayaawininitc, cimaamawi'aanitc cipeshikwentaakosinitc oniicaanihsa'.
43011053	Miihsh 'owe onci ahpii ehkiishikaninik, okii'ani-ishioonentaanaawaa oniikaanisiik cinihsaawaatc Ciisahsoon.
43011054	Miihsh 'owe onci, Ciisahs kaawiin keyaapi 'imaa kiiwiihpapaanaakosihsii i'imaa Cootiiyaank (Judea). Kii'maacaa tahsh, iweti ekii'ishaatc ahkiink eshipehshowaninik pikwatahkamikaank, ekiihtakohshink weti ootenawenhsink Iihpariyam (Ephraim) e'ishinihkaatenik. Miihsh i'imaa kii'ayayaa ekii'wiiciayaamaatc okihkino'amawaakana'.
43011055	Aasha kekaa kii'aniocihcihseni ewii'ishiciihkahkamikisiwaatc Coowak ewiihPimaaci'ikoowi​Wiihkwantinaaniwank. Niipiwa' itahsh kiihpiayoonciiwak kaashiootenawansininik kaashitataaniwaninik, ekii'ishaawaatc i'imaa Ceroosalamink (Jerusalem), pinamaa ahkawe ewiihpehki'itisowaatc cipwaa wiici'iwewaatc Pimaaci'ikoowi​Wiihkwantiwinink ciminwaapamikowaatc Kishemanitoon.
43011056	Okii'nanaantawaapamaawaan Ciisahsoon; shikwahsh e'naaniipawiwaatc iko Kihcianami'ewikamikonk kii'ishikanoonitiwak: "Aaniin kiin enentaman? Kaa maawiin tapi-ishaahsii 'omaa wiihkwantiwinink," kii'ihkitowak.
43011057	Kihcianami'ewikimaak itahsh kaye Perahsiik aasha kii'ishionahshowewak: "Kiishpin awiya kihkentank aanti eyaanitc ini Ciisahsoon, tatipaacimo, ninkapiwiintamaakonaan, ninkatahkonimaanaanin," kii'ihkitowak.
43012001	Keyaapi ninkotwaahsokon cipwaa maatahkamikaninik Pimaaci'ikoowi​Wiihkwantiwin, kii'ishaa Ciisahs i'imaa Pehtaniink (Bethany) i'imaa kaa'ishitaanitc Laasarahsan (Lazarus), miiwan​ini kaakiihkiiwepimaatisi'aatc kaakii'niponitc.
43012002	'Imaa kii'oshiihtamawaa wiihsiniwin ewii'maamawiwiihsiniwaatc. Miihsh 'imaa Maarhta (Martha) kiihpami'iwe. Laasarahs itahsh amii 'awe peshik kaakii'wiiciwiihsiniimaatc ini Ciisahsoon.
43012003	A'a tahsh Meri (Mary) okiihpiotaahpinaan peshikokosikwan minaakwa'on, naart (nard) e'ishinihkaatenik, mii ehta ko 'i kaatinowaakamik, aahpici ekii'aahkwakintenik. Okiihsiikinamawaan tahsh ositiniink ini Ciisahsoon. Kayehsh okiihkaahsiisite'waan wiinisihsan ekii'aapacihtootc. Miihsh kiihtepimaakwan misiwe 'imaa waahkaa'ikanink i'i minaakwa'on.
43012004	Peshik itahsh 'imaa kii'ayaawan Ciisahs okihkino'amawaakanan, Cootahs Iskeriyat (Judas Iscariot), miiwan itahsh ini keishihcikenitc citahkonikaniwitc a'a Ciisahs. Mii 'awe Cootahs kii'oncikiikito:
43012005	"Wekonen tahsh wenciataawaakaaniwansinok o'o minaakwa'on?" kii'ihkito. "Nihswaahk (300) ohsha minihk taakii'ishihsewak waapaapihko​shooniyaanhsak! Nawac cikiimiinintwaapan iki ketimaakisiwaatc," kii'ihkito.
43012006	O'owe tahsh kaa'ihkitotc, kaawiin okii'naakatawenimaahsii' i'i ketimaakisinitc, aaniihsh kiihkimootishki, aaniihsh wiin okiihkanawentaan i'i oshooniyaawashiwaa. Wiin iko 'imaa kii'anioncikimooti ini shooniyaan.
43012007	Ciisahs itahsh kii'ihkito: "Poonimihk! Mii 'iwe citashikanawentank kaa-ayaatc a'a ihkwe onci ahpii kiishikahk na'inikooyaan.
43012008	Mooshak kiwiiciiwikowaak iki ketimaakisiwaatc. Kaawiin tahsh niin mooshak o'omaa kikawaapamihsiim," kii'ihkito.
43012009	Niipiwa' itahsh iki Coowak kii'oncinoontamook i'imaa e'ayaanitc Ciisahsoon. Kiihpi-ishaawak itahsh kaawiin ehta piko ini Ciisahsoon ciwaapamaawaatc, tako piko ini Laasarahsan (Lazarus) ewii'waapamaawaatc, kaakiihkiiwepimaatisi'aatc Ciisahs nipowinink onci.
43012010	Miitahsh 'iwe Kihcianami'ewikimaak ekii'onenimaawaatc Laasarahsan kewiin cinihsaawaatc.
43012011	Aaniihsh kiihpaahtiinowak iki Coowak ekii'aanawenimaawaatc kihcianami'ewikimaa', miitahsh meshkwac kaa'ishimaaciitepweyenimaawaatc Ciisahsoon.
43012012	Eniwaapaninik itahsh niipiwa' ekiihpitakohshinowaatc ewii'ishiciihkahkamikisiwaatc Pimaaci'ikoowi​Wiihkwantiwinink, kii'noontamook Ciisahsoon i'imaa e'anitakohshininitc Ceroosalamink (Jerusalem).
43012013	Okii'otaahpinaanaawaan itahsh ini watihkwanan, a'a paam (palm) tinowaahtikonk ekii'ontinamowaatc, ekii'ani-ishikikimaacaawaatc ootenaank onci, ewii'antanakishkawaawaatc ini Ciisahsoon, ekii'ani-ishishaahshaakowewaatc: "Hosaana! Nanaahkom Kishemanitoo! Kishemanitoon okashawenimikoon 'awe kaapitakohshink kaaTipencikenitc owiinsowininiink, Isriyala' (Israel) keokimaahkantawaatc!" kii'ishishaakowewak.
43012014	Ciisahs itahsh okii'mihkawaan oshki maashimihtatimoonhsan. Kiihpimitehsapi tahsh. Mii 'iwe kaaishipii'ikaatek kihcioshipii'ikewin:
43012015	"Keko kekoon kohtankek kiinawaa Saayan (Zion) kaaotootenaamiyek! Waapamihk kiKihciokimaamiwaa ehpitakohshink, ehpimitehsapitc ini oshki maashimihtatimoonhsan."
43012016	Kaawiin 'iwe ahpii okii'ishinihsitawinansiini okihkino'amawaakana'. Paanimaa kiikiiwepimaatisitc kiiompishkaa'intc otishpentaakosiwinink, ekwa' kii'maamihkawiwa' mii 'owe e'ishipii'ikaatenik ehtipaacimintc, kayehsh ono ekii'ayintootawintc.
43012017	Okoweniwak kaakii'wiiciiwaawaatc Ciisahsoon ahpii kaakii'antomaanitc Laasarahsan (Lazarus) i'imaa ciipekamikonk cipisaaka'aminitc ekiihkiiwepimaatisi'aanitc nipowinink onci, aasha okiihtipaacimaawaan i'i kaakii'ishihcikenitc.
43012018	Mii 'owe kaakii'onciantanakishkawaawaatc kaapaahtiinowaatc, ekii'noontamowaatc i'i kaakiihtootaminitc i'iwe ekii'maamahkaacihcikenitc.
43012019	Miitahsh Perahsiwak kaa'onci-ishikanoonitiwaatc: "Ina! Kaawiin kekoon kikashkihtoohsiimin! Inashke aasha kahkina awiya ahkiink opiminisha'okoo'!"
43012020	Aaninta tahsh kiihtakoayaawak i'imaa Kariihkak (Greeks) ekiihpiwiiciiwaawaatc i'i kaapitakohshininitc 'imaa Ceroosalamink (Jerusalem) ehpianta-anami'aanitc mekwaa e'wiihkwantiiwahkamikisinaaniwank.
43012021	Okoweniwak itahsh okii'awikanoonaawaan ini Pilapoon (Philip), miiwan​ono Pehseta (Bethsaida) Kaalaliink (Galilee) i'imaa kaa'onciinitc. "Taka niwii'waapamaanaan a'a Ciisahs," okii'inaawaan.
43012022	Pilap itahsh okii'awiwiintamawaan Entaroon (Andrew), eshiniishiwaatc itahsh ekii'awiwiintamawaawaatc ini Ciisahsoon.
43012023	Ciisahs okii'nahkwehtawaa': "Aasha hsa ocihcihse 'i ahpii Inini oKosihsan cimiinimintc otishpentaakosiwinini.
43012024	Tepwewiniwan 'owe kaawiintamawinakook: peshikomin pahkweshikani-kihtikaanenhs pakitinikaatek, ninkwa'ikaatek ahkiink taapishkoo kaanipotc awiya, niipiwa' tanihtaawikihcikemakan. Kiishpin itahsh ishinipoomakahsinok, tamihcipapeshikoayaa.
43012025	Shikwa 'awe kaakihciwinamaasotc opimaatisiwin, okawanihtoon. A'a tahsh kaapakitinamaaketc opimaatisiwin 'omaa ahkiink, okaishikanawentaan pishihshik cipimaatisitc.
43012026	Kiishpin awiya piko inentank cipami'itc, maano cipiminisha'otc. Iweti tahsh keishiayaawak, miihsh weti kaye wiin keayaatc a'a kaapami'itc. Awenen itahsh iko kewiihpami'itc, amiitahsh a'awe kekihci-inentaakosi'ikotc ninTeten."
43012027	"Noonkom iko nimikoshkaatentam," kii'ihkito. "Aaniin itahsh keihkitoyaan? 'NinTete,' inahsh ninkainaa, 'pimaaci'ihshin ekaa ciotihtansiwaan 'owe kaawii'ishihsek noonkom'? Amiihsh o'owe kaahpioncipiishaayaan cishaaposhkamaan 'owe waa'ishiwepisiyaan.
43012028	NinTete, maano kihci-inentaakohtoon kiwiinsowin!" kii'ihkito. Miihsh kihcikiishikonk kii'oncinoontaakwan inihtaakosiwin: "Aasha ninkiihkihci-inentaakohtoon, miinawaahsh ninkaishihcike cikihci-inentaakohtooyaan," kii'inwemakan.
43012029	Iki piyaahtiinowaatc i'imaa kaakii'niipawiwaatc okii'noontaanaawaa 'iwe inihtaakosiwin. Miihsh, "Intiko naa kiihpinehsihkaa," kii'ihkitowak aaninta. Kotak itahsh kaye, " Encalan okiihkanoonikoon," kii'ihkitowak.
43012030	Ciisahs itahsh okii'inaa': "'Owe inihtaakosiwin kaawiin niin onci ciwiici'ikoyaan kii'ishinoontaakwahsinoon. Kiinawaa ohsha kii'oncikiikito kekoon cikihkentamek.
43012031	Noonkom o'o ishihse Kishemanitoo ciwiintank keshitipaahkonimintc 'omaa ahkiink kaa-ayaanitc. Amiihsh i'i noonkom cimaaciiyaamohkaanimintc iniweniwan kaaokimaahkantaminitc o'o ahkiini, ciokimaahkantansinik.
43012032	Niin itahsh ahpii ahkiink onciompinikooyaan, kahkina entahswewaanakisiwaatc pemaatisiwaatc ninkawiihkoshkaa'aak cinaasihkawiwaatc."
43012033	Mii 'owe kaa'ihkitotc cikihkencikaatek keishinaakwaninik onihsikoowin.
43012034	Miihsh 'owe kaa'ihkitowaatc iki kaapaahtiinowaatc: "Ninkii'noontaamin kitOonahshowewininaanink ehtipaacimimintc ini Kishemanitoo kaakii'onenimaatc cipimaaci'iwenitc, pishihshik tapimaatisiwan e'ihkitoomakahk. Wekonen tahsh wenci-ihkitoyan, Inini oKosihsan ciompinikaniwinitc? Awenen tahsh a'a Inini oKosihsan?" kii'ihkitowak.
43012035	Ciisahs itahsh okii'inaa': "Keyaapi acina kiwiiciiwikonaawaa 'i waahseyaa. Ishipimohsek keyaapi eshkwaa-ayaayek i'i waahseyaa, ekaa cinoontetipihkihshinsiwek. 'Awe hsa kashkiitipihkanonk kaapimohsetc, kaawiin onihsitawinansiin aanti eshaatc.
43012036	Mekwaa tahsh keyaapi e'ayaayek i'i waahseyaa, tepweyentamohk i'i waahseyaa. Miitahsh i'iwe ketinowiyek i'imaa cioncitipentaakosiyek waahseyaank," okii'inaa'. 'Owehsh kaa'ishkwaawiintank Ciisahs, inkoci ko 'imaa kii'ani-ishaa ekiihkaasoohtawaatc cimihkaakohsik.
43012037	Aanawiin aasha niipiwa' omaamahkaacihcikewinan ekii'ayintootank ehkanawaapamikotc, kaawiin shaakooc okiihtepweyenimikohsii' aanakii'waapamikotc.
43012038	Mii 'owe cioncitipihsek i'i kaakii'ihkitohpan Aaiseya (Isaiah) Kishemanitoo otipaacimowininiiman: "Tepencikeyan, awenen kaatepwehtank nintipaacimowininaan? Awenenan kaakiih kihkentamoonaatc kaaTipenciketc omashkawisiiwin ciwaapantaminitc?"
43012039	Mii 'owe ekaa kaakii'oncikashkihtoohsikwaa citepweyentamowaatc, aaniihsh miinawaa pahkaanonk kii'ihkito Aaiseya:
43012040	"Kishemanitoo okii'ishihcike'aa' ekaa ciwaapihsinik kayehsh okii'mashkawite'e'aa', ekaa ciwaapantansikwaa oshkiinshikowaank, ekaa cioncinihsitohtansikwaa onaakatawentamowiniwaank. Ninkii'ishihcike'aak ciwiihpikwehkiinotawihsikwaa. Nintaakii'minoayaa'aak itahsh ishihcikewaahpan, ihkito Kishemanitoo."
43012041	Miihsh 'owe kaakii'onci-ihkitotc Aaiseya, 'iwe kaakii'niikaaniwaapantamawaatc Ciisahsoon okihci-inentaakosiwinini, miihsh ini kaakiihtipaacimaatc.
43012042	Eniwehk itahsh niipiwa' iki kaakii'niikaanakinsowaatc okiihtepweyenimaawaan Ciisahsoon. Perahsii' (Pharisees) itahsh ekiihkohsaawaatc, kaawiin okii'onci mohshe wiintansiinaawaa ekiihtepweyenimaawaatc, ekiihkohtaaciwaatc cioncisaakiciwepinikaniwiwaatc i'imaa anami'ewikamikonk.
43012043	Awahshime aaniihsh okiihsaakihtoonaawaa e'mihciminwaacimikowaatc ininiwa', ahpiihc itahsh wiin Kishemanitoon cikihtakimikowaahpan.
43012044	Ciisahs itahsh kiihkishiiwe e'ihkitotc: "A'a kaatepweyenimitc, kaawiin niin ehta nintepweyenimikohsii, ini hsa mayaa kaakiihpi-ishinisha'onitc.
43012045	Awenen itahsh iko wiyaapamitc owaapamaan kaye ini kaapiicinisha'onitc.
43012046	Niin nintinow ciwaahseshkawakwaa ahkiink kaa-ayaawaatc. Miitahsh piko awiya kaatepweyenimitc ekaa keyaapi i'imaa tipihkanonk ciayaahsik.
43012047	Kiishpin awiya noontank nitipaacimowin, ekaa tahsh kanawentansik, kaawiin niin ninkatipaahkonaahsii. Kaawiin nimpioncipiishaahsii cionaahkonakwaa iki ahkiink pemaatisiwaatc, cipimaaci'akwaa tahsh.
43012048	A'a tahsh kaa-aanawenimitc, ekaa kaye otaahpinansik nintipaacimowin, ayaawan peshik keonaahkonikotc. Onowe nintihkitowinan kaakii'wiintamaan, mii 'oweni ketipaahkonikotc ishkwaac kiishikahk.
43012049	Kaawiin niin kaainentamaan ninkii'oncikiikitohsii. A'awe hsa wiin ninTete kaakiihpi-ishinisha'otc, wiin ninkiihkihkino'amaak keayihkitoyaan, kayehsh ketashintamaan.
43012050	Ninkihkentamowaan i'iwe otinahshowewinink e'onciimakaninik pimaatisiwin keishkwaahsehsininik. Mii​hsa​ko mayaa eshikiishweyaan a'a ninTete kaakii'ishitc ciayihkitoyaan."
43013001	Noonkom itahsh miihsh i'i aniwaapank Pimaaci'ikoowi​Wiihkwantiwin ci-ishihsek. Ciisahs itahsh okiihkihkentaan aasha cianiocihcihsenik cioncinakatank o'o ahki ewii'naasihkawaatc ini Weyoohsimimintc. Mooshak okiihpioncisaaki'aa' ini ahkiink kaa-ayaanitc wiin iko kaatipenimaatc. Piinihsh itahsh kahkina ekii'ani-ishkwaahsek okii'aniahpiihcisaaki'aa'.
43013002	Mekwaa kii'onaakohshiwiihsiniwak Ciisahs kaye okihkino'amawaakana'. A'awe tahsh Cootahs (Judas), Saaiman Iskeriyatan (Simon Iscariot) kaaoyoohsitc, aasha mii wa'a okii'inite'eshkaakoon ini maciaya'aan ekii'ishionentank ewii'ishihcike'aatc citahkonimintc ini Ciisahsoon.
43013003	Ciisahs itahsh okiihkihkenimaan ini Weyoohsimimintc misiwe ekii'miinikotc cikashki'ewisitc. Kaye okiihkihkentaan weti ekiihpionciitc Kishemanitoonk, miinawaahsh ewiihkiiwenaasihkawaatc Kishemanitoon.
43013004	Miitahsh kaa'oncipasikwiitc 'imaa kaaishiohpimeyaahkohshink wiihsiniwinaahtikonk. Miihsh ekiihkiihcikoshkank okashkiikiiwin kaa'ishiotaahpinaatc kisiihsipasowikisiinkwaanan ekiihkihcihpiswaaketc.
43013005	Amiihsh kaa'ishisiikinank nipiini kisiinkwaninaakanink, ekii'maacii​kisiipiikisitenaatc okihkino'amawaakana'. Miitahsh kaa'ishipaankosite'waatc ekii'aapaci'aatc kisiinkwaanan kaakiihkihcihpiswaaketc.
43013006	Miitahsh piinihsh itahsh okii'aninaasihkawaan Saaiman Piitaroon (Simon Peter) eshisitehshininitc. "Tepencikeyan," okii'ikoon, "kiin ina kiwiihkisiipiikisitenihsh?" okii'ikoon.
43013007	Ciisahs okii'nahkwehtawaan: "'Owe kaatootawinaan kaawiin noonkom kikihkentansiin. Paanimaa tahsh kikakihkentaan," okii'inaan.
43013008	"Kaawiin!" okii'ikoon. "Kaawiin wiihkaa kikakisiipiikisitenihsii," okii'ikoon ini Piitaroon. Miitahsh kaa'inaatc: "Kiishpin ekaa kisiipiikinihsinowinaan, kaawiin iinsan awaac kitaawiitoohkawihsii," okii'inaan a'a Ciisahs.
43013009	Miitahsh kaa'ikotc ini Saaiman Piitaroon: "Tepencikeyan, kaawiin ehta ninsitan kikakisiipiikinansiinan, nininciin kaye, nihtikwaan kaye," okii'ikoon.
43013010	Ciisahs itahsh okii'inaan: "'Awe aasha kaakiihkisiipiikiitc, kaawiin memwehc miinawaa onantawentansiin cikisiipiikiitc, piko ositan ehta, aasha misiwe ehpehkisitc," okii'inaan. "Kiinawaa hsa kipehkisim," okii'inaan. "Kaatahshiyek peshik kaawiin pehkisihsii," kii'ihkito.
43013011	Aaniihsh okiihkihkenimaan iniweniwan waa'ishihcike'ikotc citahkonintc. Mii 'iwe wenci-ihkitotc: "Kaatahshiyek peshik kaawiin pehkisihsii."
43013012	Ahpii kaa'ishkwaakisiipiikisitenaatc kii'anipihcihkonaye. Miihsh 'i miinawaa kiihkiiweonaahkohshin. "Kikihkentaanaawaa na 'o kaa'ayintootawinakook?" okii'inaa'.
43013013	"Okihkino'amaake kaye Tepencikeyan kitishinihkaashim. Kwayahk ihsa kitihkitom. Mii wa'a aaniihsh entinowiyaan.
43013014	Noonkom iko niin kikiih kisiipiikisitenininim, niin Tepencikeyan kaye Okihkino'amaake kaaishiyek," kii'ihkito. "Kekiinawaa tahsh kitaaishi kisiipiikisitenitim.
43013015	Aaniihsh ninkii'ishihcike kekihkinawaapantamek, peshikwan tahsh ciayintootamek taapishkoo 'owe kaahtootawinakook.
43013016	Nintepwe kaaininakook: a'a anohkii'aakan kaawiin awahshime inentaakosihsii ahpiihc ini otookimaaman. Kaawiin awahshime inentaakosihsii opiitaacimo ahpiihc ini kaapi-ishinisha'okotc.
43013017	Aasha tahsh ono ekiihpikihkentamek, wawiinke kikashawentaakosim ono tootamek," okii'inaa'.
43013018	"Kaawiin tahsh kahkina kitinihsinooninim," kii'ihkito. "Ninkihkenimaak iki kaakii'onenimakwaa. Taishiwepan itahsh citipihsek o'o kihcioshipii'ikewin: 'A'a kaawiiciwiihsiniimak e'amwaatc nimpahkweshikaniman, maano ninkii'inenimik ewii'macitootawitc,' ihkitoomakan.
43013019	Noonkom kiishaac kiwiintamawininim cipwaa ishiwepahk. Ahpii tahsh kii-ishiwepahk kikatepweyenimim niin A'awe mayaa ehTinowiyaan.
43013020	Tepwemakan o'o kaawiintamawinakook: a'awe wetaahpinaatc awiyan kaapi-ishinisha'omak, niin nintootaahpinik. A'awehsh wetaahpinitc otootaahpinaan ini ninTeten kaakiihpi-ishinisha'onitc."
43013021	Kaa'ishkwaaihkitotc itahsh o'o Ciisahs kiihkihcimikoshkaatentam. Miitahsh okii'mihcitipaatotaan o'owe e'ihkitotc: "Tepwemakan o'owe kaaininakook: peshik iko 'omaa kaatahshiyek ninkamamishimik citahkonikoowak."
43013022	Kihkino'amawaakanak itahsh kiihkakanawaapantiwak e'wawaanentamowaatc, awekwenan kaainaatc e'inentamowaatc.
43013023	Peshik itahsh kihkino'amawaakan, onoweniwan Ciisahs nawac kaakiihsaaki'aatc, pehsho 'imaa okii'wiitaahkohshinoomikoon.
43013024	Miitahsh Saaiman Piitar (Simon Peter) kaa'ishi-inihkwehtaatc ini kihkino'amawaakanan cikakwecimaanitc Ciisahsoon awenenan kaatashimaanitc.
43013025	Miitahsh a'a kihkino'amawaakan kaa'ishi-inihtaatc pehsho ohkaahkikaniniink Ciisahsoon, ehkanoonaatc: "Tepencikeyan, awenen a'a ketootawihk?" okii'inaan.
43013026	Ciisahs itahsh okii'nahkwehtawaan: "Kiikintaanak a'a pahkweshikan 'imaa apoopiink, mii 'awe ninkamiinaa. Mii 'awe ketootawitc." Miihsh okiihpahkwepinaan ini pahkweshikanan. Miihsh kaahkintaanaatc okii'miinaan Cootahsan (Judas), Saaiman Iskeriyat (Simon Iscariot) okosihsan.
43013027	Ahpii kaa'amwaatc ini pahkweshikanan a'a Cootahs, okiihpiincinaweshkaakoon ini Setanan (Satan). Ciisahs tahsh okii'inaan Cootahsan: "Kaawiihtootaman weyiip ishihciken."
43013028	I'iweniwa' itahsh kaawiiciwiihsiniimikotc kaawiin awaac peshik awiyan okii'nihsitohtansiini wekonen i'i kaaonci-inaatc.
43013029	Aaniihsh mii 'oweni kaa'inentamowaatc aaninta: okii'inaatokenan Cootahsan: "Awiataawen keaapacihtooyank e'mekwaawiihkwantiiwahkamikisink." Maakishaa kaye, "Awimiish kekoon kaakitimaakisiwaatc," ekii'inaakwen, kii'inentamook. Aaniihsh okii'inanohkii'aawaan Cootahsan cikanawentaminitc oshooniyaawashiwaa.
43013030	Kaa'otaahpinaanitc itahsh ahpii ini kaakiihkintaanimintc pahkweshikanan, amiihsh i'i shemaak kaa'ani-ishi​saaka'aminitc. Aasha ehtipihkaninik.
43013031	Ahpii tahsh kaa'animaacaanitc Cootahsan Ciisahs kii'ihkito: "Mii aasha ciwaapancikaatenik okihci-inentaakosiwin Inini oKosihsan. Kishemanitoo tahsh kaye taonci​waapancikaateni okihci-inentaakosiwin i'iwe kaawii'ishihcikenitc oKosihsan.
43013032	Kiishpin tahsh Kishemanitoo okihci-inentaakosiwin ishiwaapancikaatenik 'iwe oKosihsan kaatootaminitc, kaye wiin Kishemanitoo tipinawe okanaakohtamawaan okihci-inentaakosiwinini ini oKosihsan. Shemaak itahsh taishihcike.
43013033	Kiinawaa niniicaanihsak kaashaweniminakook! Acina ehta keyaapi kikawiiciiwininim. Piciinak kikananaantone'ohshim. Miihsh o'owe mayaa kaakii'inakwaa oniikaanisiiwi Coowak: ''Iweti waa'ishaayaan kaawiin kikapiishaahsiim,' ekii'inakwaa, peshikwan o'owe noonkom kekiinawaa eninakook.
43013034	Oshki-inaahkonikewin itahsh kimiinininim: cisaaki'itiyek. Mayaa kaakii'ishisaaki'inakook, amiitahsh kekiinawaa ci-ishisaaki'itiyek.
43013035	Miitahsh o'owe kahkina kikaoncikihkenimikowaak niin ninkihkino'amawaakanak ehtinowiyek, ishihcikeyek saaki'itiyek," okii'inaa'.
43013036	Okii'ikoon itahsh Saaiman Piitaroon (Simon Peter): "Tepencikeyan, aanti eshaayan?" okii'ikoon. Ciisahs okii'nahkwehtawaan: "'Iweti waa'ishaayaan, kaawiin noonkom kikapiminisha'ohsii. Paanimaa tahsh kikapiminisha'," okii'inaan.
43013037	Miihsh 'iwe kaa'ikotc: "Tepencikeyan, wekonen tahsh ekaa keoncipiminisha'ohsinoowaan noonkom? Ninkapakitinaan nimpimaatisiwin kiin onci," okii'ikoon.
43013038	Ciisahs itahsh okii'nahkwehtawaan: "Kikapakitinaan ina kipimaatisiwin niin onci? Tepwehtan o'o kaaininaan: naapepaahka'aahkwaan noontaakositc, mii aasha nihswaa (3) kaawiin ninkihkenimaahsii ci-ishiyan," okii'inaan.
43014001	"Keko wiin mikoshkaatentankek. Nashke tepweyenimihk Kishemanitoo. Kaye niin itahsh tepweyenimihshik.
43014002	NinTete kaashiayaatc paahtiinatinoon ayaawinan. Amii ohsha e'animaacaayaan e'antakwayaancihtooyaan i'imaa keshiayaayek. Kaawiin ohsha kitaaishiwiintamawihsinooninim kiishpin o'owe ishinaakwahsinokipan.
43014003	Paamaa kiimaacaayaan kiiawikwayaancihtooyaan keshiayaayek, ninkapikiiwe miinawaa cipiotaahpininakook. 'Imaa tahsh niin kaawii'ishiayaayaan, amii 'imaa kaye kiinawaa ciayaayek.
43014004	Kikihkentaam iitok i'iwe keni-ishaayek keni-ishitakohshinek weti niin kaawii'ishaayaan," okii'inaa'.
43014005	Twaamahsoon (Thomas) itahsh okii'ikoon: "Tepencikeyan, kaawiin ohsha ninkihkentansiimin kaawii'ishaayan. Aaniinti tahsh keoncikihkentamaank 'imaa keshitakohshinaank?" okii'ikoon.
43014006	Ciisahs itahsh okii'nahkwehtawaan: "Niin ohsha ishaawin. Niin tepwewin. Niin kaye pimaatisiwin. Niinehta awiya okaoncikashkihtoon ci-ishaatc ini Weyoohsimimintc.
43014007	Niin aasha ehkihkenimiyek, miitahsh i'imaa keoncikihkenimek a'a ninTete. Noonkom itahsh tepwe kimaaciikihkenimaawaa, aasha tahsh kikii'waapamaawaa."
43014008	Okii'ikoon itahsh Pilapoon (Philip): "Taka hsa waapanta'ihshinaam 'awe Weyoohsimintc, mii ehta 'i eshiantawentamaank."
43014009	'Owe tahsh okii'inaan: "Pilap, aasha ohsha mewisha kipionciwiiciiwininim. Keyaapi nahsh kaawiin kikihkenimihsii aweneniwiyaan? Awenen ihsa 'awe kaawaapamitc, owaapamaan Weyoohsimimintc. Aaniihshwiin wenci-ihkitoyan, 'Waapanta'ihshinaam Weyoohsimintc'?
43014010	Kaawiin ina mahshi kitepwehtansii, maawac pehsho e'wiiciiwak a'a Weyoohsimintc, kaye wiin itahsh pehsho e'wiiciiwitc? Ini ihkitowinan kaakiihpi-ishikanooninakook, kaawiin niin ini nintihkitowinan. A'awe ohsha Weyoohsimintc kaawiiciiwitc, wiin ohsha otootaanan tipinawe otanohkiiwinan.
43014011	Tepwehtawihshik maawac pehsho e'wiiciiwak a'a Weyoohsimintc, kaye wiin peshikwan e'ishiwiiciiwitc. Kiishpin o'o ishitepwehtansiwek, taka kanake tepwehtamohk ono anohkiiwinan kaatootamowak.
43014012	Tepwemakan o'o noonkom kaawiintamawinakook: awenen ketepweyenimitc, kewiin okatootaanan ini tino anohkiiwinan niin kaatootamaan. Ampooshke nawac wiin kehci-inentaakwahkin okatootaanan, aaniihsh nintishaa 'iweti Weyoohsimintc kaaishiayaatc.
43014013	Shikwa wekonen iko keshikakwetweyek niin niwiinsowinink, mii​hsa​ko 'iwe ketootamaan. Shikwa tahsh Weyoohsimintc taoncikihci-inentaako'aa niin Kishemanitoo oKosihsan i'i ehtootamowak.
43014014	Kiishpin kekoon iko ishikakwecimiyek niwiinsowinink, mii 'iwe ketootamaan."
43014015	"Kiishpin saaki'iyek, kikakanawentaanaawaa kaaininakook," okii'inaa'.
43014016	"Niin tahsh ninkakanoonaa 'awe Weyoohsimintc, kikamiinikowaa tahsh kotak kepiwiici'inek, ahpan iko kewiiciiwinek wiihkaa kenakanihsinowek.
43014017	Mii 'awe Ahcaahk kaawaapanta'iwetc i'i tepwewin eshikihkenimintc Kishemanitoo. Iki tahsh ahkiink kaa-ayaawaatc kaawiin okakashkihtoohsiinaawaa ciotaahpinaawaatc ini Ahcaahkwan, kaawiin aaniihsh owaapamaahsiwaawaan kaye kaawiin okihkenimaahsiwaawaan. Kiinawaa tahsh wiin aasha kikihkenimimaawaan, aaniihsh mooshak iko kiwiiciiwikowaa kaye kikikishkaakowaa.
43014018	"Ahpii maacaayaan kaawiin cikiiwahshishaaniwiyek inahke kikashinakanihsinooninim. Miinawaa ohsha kikapikiiwenotawininim.
43014019	Acina piko keyaapi 'omaa ninka-ayaa, miitahsh kaawiin miinawaa wiihkaa ninkawaapamikohsiik iki ahkiink kaa-ayaawaatc. Kikawaapamim itahsh kiinawaa. Niin onci ehpimaatisiyaan, kekiinawaa kikapimaatisim.
43014020	Paanimaa 'iwe ahpii kiishikahk kikakihkenimim pehsho e'wiiciiwak a'a ninTete, kaye kikakihkenintisom pehsho e'wiiciiwiyek, taapishkoo kaye niin pehsho e'wiiciiwinakook.
43014021	"'Awe kaaotaahpinank kaaihkitoyaan kaye kaakanawentank ehtootank, amii ohsha 'awe siyaaki'itc. A'a tahsh siyaaki'itc osaaki'ikoon ninTeten, kaye niin itahsh ninkasaaki'aa, ninkakihkentamoonaa e'wiiciiwak," okii'inaa'.
43014022	Okiihkanoonikoon itahsh peshik ini Cootahsan (Judas). Kaawiin wiin a'a Iskeriyat (Iscariot) kaaishi-ishkwenihkaasonitc. "Tepencikeyan," okii'ikoon, "aaniin tahsh i'i kekii'ishikihkentamooshiyaank e'wiiciiwiyaank, iki tahsh ahkiink kaa-ayaawaatc ciwaapamihsinohkwaa?" okii'ikoon.
43014023	Ciisahs okii'nahkwehtawaan: "Awiya piko saaki'itc okakanawentaan ninkihkino'ikewinan citootank. NinTeten itahsh okasaaki'ikoon. Ninkapinaasihkawaanaan itahsh a'a kaasaaki'itc, ciwiiciayaamankitc kaye.
43014024	A'a tahsh ekaa kaasaaki'ihsik kaawiin otootansiin eshikihkino'ikeyaan. Ono tahsh ninkihkino'ikewinan kaashinoontawiyek kaawiin niin ini nintihkitowinan; a'awe hsa ninTete kaakiihpiicinisha'otc, mii 'awe otihkitowinan kaa-aapacihtaawak.
43014025	"Amii 'owe kaawaawiintamawinakook mekwaa e'wiiciiwinakook.
43014026	'Awe tahsh Owiici'iwe kahkina kekoon kikakihkino'amaakowaa. Kahkina kaye kekoon kikamaamihkawaasomikowaa kaakii'ishikakanooninakook. Mii 'awe Owiici'iwe, Kishemanitoo otAhcaahkwan, kepi-ishinisha'waatc a'a ninTete, niwiinsowinink kepi-ishinisha'amawinek.
43014027	"Pisaanentamowin kinakatamawininim. Niin i'i nimpisaanentamowin kaamiininakook. Kaawiin wiin i'i kaashimiininakook kaashipisaani'itiwaatc o'omaa ahkiink. Keko tahsh mikoshkaatentankek, keko kaye sekisihkek.
43014028	Kikii'noontawim kaakii'ininakook: 'Nimaacaa, miinawaa tahsh kikapikiiwenotawininim,' kikii'inininim. Kiishpin saaki'iyekipan, kitaakii'minwentaam e'ishaayaan a'a Weyoohsimintc. Wiin aaniihsh a'a Weyoohsimintc awahshime kihci-inentaakosi ahpiihc niin.
43014029	Aasha ohsha noonkom kikii'wiintamawininim cipwaa ocihcihsek, ahpii tahsh iko ocihcihsek, citepwehtamek.
43014030	Kaawiin aahpici kinwesh keyaapi kikakanoonihsinooninim. Aaniihsh pitakohshin a'a kaaokimaahkantank o'o ahkiini. Kaawiin kekoon otayaahsiin niin i'imaa cioncitipenimitc.
43014031	Ishinaakwan itahsh ahkiink cikihkentaakwahk ehsaaki'ak a'a Weyoohsimintc. Mii 'iwe wencitootamaan kahkina kekoon kaashikihkino'amawitc a'a Weyoohsimintc. "Hawiyohk, mii 'i ishisaaka'antaa, ishimaacaataa!" kii'ihkito.
43015001	"Niin tepwe a'a kwayahk shoominaahtik. A'ahsh ninTete Kihtikewininiiwi kaakanawenimaatc shoominaahtikoon.
43015002	Minihk itahsh entahso watihkwaniwiyaan kaashoominiwansinok opahkwacipitoon. Tahsin itahsh kaashoominiwaninik, pankii okiishkishaan, mii ehkiishaacihtootc awahshime ciminoshoominiwaninik.
43015003	Kekiinawaa aasha kikiihkiishaaci'ikoom ekiihpehki'ikoyek o'owe kaapiwiintamawinakook.
43015004	Mooshak​iko wiiciiwihshik. Kekiinawaa hsa kikawiiciiwininim. Inashke, kaawiin taanihtaawikihcikemakahsinoon piniskweayaak watihkwan. Mii ehta keoncishoominiwank ahpan​iko 'imaa oncinihtaawikik shoominaahtikonk. Amiihsh i'i peshikwan kekiinawaa kaawiin kekoon kikakashkihtoohsiim, pishihshik ehta wiiciiwiyek kikakashkihtoom.
43015005	Niin shoominaahtik, kiinawaa tahsh watihkwanan. A'a tahsh pishihshik kaawiiciiwitc, kaye niin e'wiiciiwak, miitahsh a'awe niipiwa' kekoon cikashkihtootc, taapishkoo watihkwan ehshoominiwank. Aaniihsh kaawiin kekoon kikakashkihtoohsiinaawaa ekaa wiiciiwihsiwek.
43015006	Awiya piko ahpane​ko wiiciiwihsik, mii​'i keishinaakositc taapishkoo watihkwan kaashoominiwansinok kaawepinikaatek e'ani-ishipaahtek itahsh. Ono tahsh tino watihkwanan maamawinikaatewan, macohtewepinikaatewan, miihsh eshicaakitekin.
43015007	Kiishpin itahsh pishihshik wiiciiwiyek kaye nintihkitowinan wiiciiwikoyek, piko kekoon kaa-antawentamek kikakanoonaawaa Weyoohsimintc, kikamiinikowaa tahsh.
43015008	Miihsh 'owe keshikihkencikaatenik okihci-inentaakosiwin a'a ninTete, niipiwa' kekoon kashkihtooyek. Amiitahsh 'imaa kikaishi​okihkino'amawaakanimininim.
43015009	Kaaishisaaki'itc itahsh a'a Weyoohsimintc, mii keniin peshikwan eshisaaki'inakook. Ahpan​iko ayaak ninsaaki'iwewinink.
43015010	Kiishpin kanawentamek ini kaaihkitoyaan citootamek, ahpan​iko kika-ayaam ninsaaki'iwewinink. Mii kaye niin kaaishikanawentamowak kaaishitc a'a ninTete kaye e'ayaawak osaaki'iwewinink.
43015011	"Miihsh o'owe kaaonciwaawiintamawinakook, peshikwan kaye niin kaashiciihkentamaan, kaye kiinawaa ciwiiciiwikoyek ciihkentamowin, kaye kiciihkentamowiniwaa misiwe cimooshkineshkaakoyek.
43015012	Mii 'owe eshianooninakook: ishisaaki'itik taapishkoo kaashisaaki'inakook.
43015013	Kaawiin aaniihsh awahshime awiya osaaki'iwewinihsii, ahpiihc wiin cipakitinank opimaatisiwin, awiya' kaasaaki'aatc cipimaatisinitc.
43015014	Kiinawaa hsa kaasaaki'akwaa, kiishpin ishihcikeyek i'iwe kaaishiwiintamawinakook.
43015015	Kaawiin wiin ekwa' nintanohkii'aakanak kitinihsinooninim. Awiya mihcianohkii'aakaniwitc, kaawiin tepwe okakihkentansiin otinentamowinini ini kaatipenimikotc wekonen i'i waahtootaminitc. Kiinawaa tahsh ekwa' kaasaaki'inakook kitishinihkaanininim. Aaniihsh kahkina kekoon kaakii'noontawak ninTete, kikiihkihkentamoonininim.
43015016	Inashke hsa, kaawiin kiinawaa niikaan kikii'onaapamihsiim. Niin aaniihsh kikii'onaapamininim, kaye kikii'onahsininim cimaacaayek, niipiwa' ciantakashkihtooyek. 'Iwe tahsh aaniin​iko kekoon keshikashkihtooyek, miitahsh ciayaamakahk pishihshik. Amiitahsh piko kekoon keoncikakwecimek Weyoohsimintc, niin ehpiminisha'oyek, kikamiinikowaa.
43015017	Amiihsh 'owe eshikanooninakook, cisaaki'itiyek."
43015018	"Kiishpin ahkiink kaa-ayaawaatc shiinkeniminekwaa, maamihkawik itahsh niin niikaan ekiihshiinkenimiwaatc.
43015019	Kiishpin kiiwiicitipentaakosiimekwaapan iki ahkiink kaa-ayaawaatc, kitaakiihsaaki'ikowaak. Aaniihsh niwiicitipentaakosiimikonaanik kitaaikowaak. Kaawiin itahsh 'imaa kitooncitipentaakosihsiim ahkiink. Niin itahsh kikii'onaapamininim 'imaa ahkiink cioncitipentaakosihsiwek. Miihsh o'owe wencishiinkeniminekwaa.
43015020	Maamihkawik itahsh o'o kaakii'ininakook: 'Kaawiin awahshime inentaakosihsii anohkii'aakan ahpiihc otookimaaman, kikii'inininim.' Kiishpin niin ahkiink ekiihpi-ishikakwaataki'iwaatc, mii kekiinawaa peshikwan keni-ishikakwaataki'inekwaa. Kiishpin kaye ehkanawentamowaatc nintihkitowinan, kaye kiinawaa tahsh kikakanawentamaakowaak keihkitoyek.
43015021	'Owe tahsh kahkina kikaonciayintootaakowaak kaawiihkakwaataki'iwewaatc, niin onci ehtipeniminakook. Aaniihsh kaawiin okihkenimaahsiwaawaan ini kaakiihpiicinisha'onitc.
43015022	Kiishpin kiipikakanoonaahsiwakwaapan, kaawiin taakii'inentaakosihsiiwak macitootamowin cikikishkamowaatc. Aasha tahsh okii'noontaanaawaa ekiihkakanoonintwaa, kaawiin taaihkitohsiiwak, 'Kaawiin ninkiihkihkentansiimin,' cikii'ihkitowaahpan, 'iwe kaaishihcikewaatc.
43015023	Awiya kaashiinkenimitc, ninTeten kaye oshiinkenimaan.
43015024	Ninkiihpimiayishihcike i'iwe ekaa wiihkaa awiya kaa'ishihcikehsik. Kiishpin itahsh i'iwe kaa'ishihcikehsiwaampaan, kaawiin omacihcikek taakii'inentaakosihsiiwak. Aasha tahsh tepwe ninkii'waapamikook onoweniwan e'ishihcikeyaan, nishiinkenimikook itahsh niin, kaye ninTeten oshiinkenimaawaan.
43015025	Mii piko keishiwepahk, citipihsek 'iwe kaakii'oshipii'ikaatenik otOonahshowewiniwaa e'ihkitoomakahk: 'Anihshaa hsa ko ninkiihshiinkenimikook, kekoon ekii'onciwanitootansiwaan,' ihkitoomakan.
43015026	"Piciinak tapitakohshin a'awe Owiici'iwe, mii 'awe Ahcaahk kaawaapanta'iwetc i'i tepwewin eshikihkenimimintc Kishemanitoon, kaye Weyoohsimimintc wenciitc. Kikapi-ishinisha'amawininim wa'a Ahcaahk 'imaa Weyoohsimimintc cipionciitc cipiotihsinek. Amiihsh wa'a niin ninkatipaacimik.
43015027	Kekiinawaa tahsh kikatipaacimim kaaishiwaapamiyek, aaniihsh ahpan​iko kaakiihpi-ishimaatanohkiiyaan kikiihpionciwiiciiwihshim," okii'inaa'.
43016001	"Mii 'owe kaakii'ayininakook ekaa cionciaanawencikehsiwek 'iwe kaashitepweyenimiyek.
43016002	Aaniihsh kikaoncisaakiciwepinikowaak otanami'ewikamikowaank. Taishiwepan hsa ko, awiya e'nihsinek, 'Nintanohkiihtawaa Kishemanitoo,' tainentam.
43016003	Amii 'owe keoncitootamowaatc ekaa ehkihkenimaahsikwaa ini Weyoohsimimintc, kaye niin itahsh ehkihkenimihsikwaa.
43016004	Miitahsh o'owe kaakii'onciwiintamawinakook onoweniwan, ahpii tahsh o'owe ishiwepahk tootawinekwaa, miitahsh i'i cimaamihkawiyek onoweniwan kaakii'ishiwiintamawinakook." "Ahpii kaapimaatanohkiiyaan kaawiin memwehc ono kikii'wiintamawihsinooninim, aaniihsh kikii'wiiciiwininim.
43016005	Noonkom itahsh niwii'ishaa kaakiihpi-ishinisha'otc. Kaawiin tahsh awaac peshik kiinawaa kikakwecimihsiim: 'Aanti waa'ishaayan?'
43016006	O'owe tahsh noonkom kaakii'wiintamawinakook, wiinke kimincinawesim.
43016007	O'owe tahsh wiin wiinke nintepwe kaashiwiintamawinakook: nawac kikaminohse'ikonaawaa maano cimaacaayaan. Aaniihsh kiishpin ekaa maacaahsiwaan kaawiin kikapiotihsikohsiiwaa 'awe Owiici'iwe. Kiishpin tahsh maacaayaan, kikapiicinisha'amawininim.
43016008	Wiin tahsh ahpii takohshink, mohshe piko okawaapanta'aa' ahkiink kaa-ayaanitc, okakihkentamoonaa' e'waninaminitc wekonen i'i macitootamowin, kaye kwayahk ishihcikewin, kaye eshiayaanik Kishemanitoo otipaahkonikewin.
43016009	Amii 'imaa wenciwaninamowaatc wekonen i'i macitootamowin, aaniihsh ewiihtepweyenimihsikwaa.
43016010	Shikwa mii 'imaa keoncikihkentaakwahk e'waninihsitohtamowaatc awenen a'a kwayahk eshihciketc, aaniihsh nintishaa 'awe Weyoohsimintc, kaye kaawiin miinawaa mooshak kikawaapamihsiim.
43016011	Kaye owaninaanaawaa tipaahkonikewin enentaakwahk, aaniihsh 'awe kaaokimaahkantank o'o ahki aasha kii'onahshowaanaa.
43016012	Keyaapi niipiwa' kekoon nintayaan ci-ishikanooninakookipan. Kaawiin tahsh wiin iko noonkom kikakii'wiintamawihsinooninim. Onsaam kitaakosikwentamo'ikonaawaa wiintamawinakookipan.
43016013	Paanimaa tahsh piotihsinek a'a Ahcaahk kaawaapanta'iwetc i'i tepwewin enentaakosinitc Kishemanitoon, kikakihkinowinikowaa cikihkentamek misiwe tepwewin kahkina kaaonciimakahk Kishemanitoonk. Aaniihsh kaawiin wiin​iko tipinawe taoncikiikitohsii: i'iwe hsa ko kenoontank, mii 'iwe ketipaatotank. Kaye kikanitipaatotamaakowaa niikaanaya'iink keni-ishiayaakin.
43016014	Wiin a'a Ahcaahk okaotaahpinaan i'i niin kaaihkitoyaan, miitahsh i'iwe kekiinawaa kikatipaatotamaakowaa. Miihsh i'i keishikihci-inentaako'itc.
43016015	Kahkina kekoon Weyoohsimintc kaa-ayaatc, niin nintipentaan. Amii 'owe kaa'onci-ihkitoyaan, a'awe Ahcaahk okaotaahpinaan i'i kaa-ayaayaan kaye kikatipaatotamaakowaa."
43016016	"Acina piko kiwiiciiwim, miitahsh kaawiin kikawaapamihsiim. Paanimaahsh naakeyihsh miinawaa kikawaapamim," okii'inaa'.
43016017	Aanint itahsh i'i okihkino'amawaakana' kiihkakwecintiwa': "Wekotokwen o'o wenci-ininank? 'Acina piko kiwiiciiwim, miitahsh kaawiin kikawaapamihsiim,' ihkito, kaye, 'Paanimaahsh naakeyihsh miinawaa kikawaapamim,' e'ihkitotc. Miinawaahsh kaye kitikonaan, 'Nintishaa 'awe Weyoohsimintc, mii 'i kaaonci-ishihsek,' ihkito.
43016018	Wekotokwen i'i kaaitank: 'Acina piko, naakeyihsh,' e'ihkitotc? Wekotokwen iitok o'o kaaihkitotc? Kaawiin kikihkentansiimin," kii'itiwak.
43016019	Ciisahs okiihkihkenimaa' ewiihkakwecimikotc, miihsh i'i kaa'inaatc: "O'owe na kaa'ihkitoyaan, 'Acina piko kiwiiciiwim, miitahsh kaawiin kikawaapamihsiim, paanimaa tahsh naakeyihsh miinawaa kikawaapamim,' mii na 'iwe kaakakwecintiyek?" kii'ihkito.
43016020	"Nintepwe kaawiintamawinakook, kikamawim kaye kikakakwaatakentaam. Ahkiink itahsh kaa-ayaawaatc taciihkentamook. Kiinawaa pinamaa kikamincinaweyentaam. Kikapoonimincinawesim itahsh, kikaniciihkentaam itahsh.
43016021	Inashke ihkwe ewii'waapamaawahsotc, pinamaa kakwaatakentam e'otihsikotc ciwiihsakaahpinetc. Kaaishkwaanihtaawikinaawahsotc itahsh kaawiin otaamihkawinotansiin kaakii'ahpiihci wiihsakaahpinetc, ehpiihciminwentank ehpinihtaawiki'aatc apinoonciishan 'omaa ahkiink.
43016022	Inashke peshikwan kekiinawaa mekwaa noonkom kikakwaatakentaam. Miinawaa tahsh kikawaapamininim. Miitahsh wiinke kikaciihkentaam. I'iwehsh kiciihkentamowiniwaa kaawiin awiya kikaotaahpinamaakohsiiwaa.
43016023	"Mii 'iwe ahpii kiishikahk, kaawiin memwehc kekoon kikakakwecimihsiim ciwiintamawinakook. Nintepwe kaaininakook: piko kekoon kekwecimek a'a Weyoohsimintc, niin ehtipeniminakook ishiantotamaakeyek, kikamiinikowaa.
43016024	Kaa mahshi noonkom kipionciantotamaakehsiim i'iwe ehtipeniminakook. Antotamaakek, kikamiinikoom, kikamooshkineminwentaam itahsh."
43016025	"Ninkiihkihkinawaasihtaakos onoweniwan e'waawiintamawinakook. Taishihse tahsh ekaa keyaapi cikihkinawaasihtaakosihsiwaan. Mii 'iwe ahpii kikashiwiintamawininim keshikwayahkonihsitohtawek a'a Weyoohsimintc enentaakositc.
43016026	Miihsh i'iwe ahpii kiishikahk kwayahk kikaishikanoonaawaa Weyoohsimintc. Kikawaawiinshim ehtipeniminakook e'antotamaakeyek. Kaawiin kitinihsinooninim niin cikanoocikehtamawinakook cimiininek kekoon a'a Weyoohsimintc.
43016027	A'awe Weyoohsimintc wiin kisaaki'ikowaa. Kiinawaa aaniihsh kikiihsaaki'im kaye ekiihpitepwehtamek i'imaa Kishemanitoonk ekiihpionciiyaan.
43016028	Tepwe 'imaa ninkiihpioncii Weyoohsimintc, o'omaa ahkiink ekiihpiishaayaan. Noonkom itahsh ninakataan o'o ahki e'ishaayaan 'awe Weyoohsimintc," kii'ihkito.
43016029	Okii'ikoo' itahsh okihkino'amawaakana': "Oo, ekwa' kipakahkikiishwe! Kaawiin ekwa' kikihkinawaacikiishwehsii.
43016030	Aasha noonkom kikihkenimikoo kahkina kekoon ehkihkentaman. Kaawiin memwehc awiya cikakwecimihk kekoon cikihkenimatc aaniin enentank. Mii 'owe wencitepwehtaakooyan Kishemanitoonk ekiihpionciiyan."
43016031	Ciisahs okii'nahkwehtawaa': "Ekwa' inahsh kitepweyenimim?
43016032	Tapi-ishihse 'i ahpii, aasha hsa aniocihcihse, kahkina kikaohsweyaamo'okoom. Entahsopepeshik i'imaa entahshiyek kikaishaam kaaishitaayek. Miihsh niin o'omaa kepeshikonakashiyek. Kaawiin tahsh tepwe nimpeshikohsii. Aaniihsh Weyoohsimintc mooshak niwiiciiwik.
43016033	Mii 'owe kikii'ishiwiintamawininim, niin i'imaa ciontinamek pisaanentamowin e'wiiciiwinakook. O'omaa ahkiink kaa-ayaayek kitoontinaam ocaanimentamowin. Haw ampe mashkawentamohk! Aasha niin ninkiihshaakoocihtoon kahkina 'iwe ahkiink kaa-ayaak kashki'ewisiwin," okii'inaa'.
43017001	O'oweniwan kaa'ishkwaa​ihkitotc Ciisahs, miitahsh ishpimink kii'inaapi kihcikiishikonk, owe e'ihkitotc: "NinTete! Aasha tipihse 'iwe tipa'ikan. Noonkom waapanta'iwen eshikihci-inentaakositc kiKosihs, kaye wiinihtam itahsh kiKosihs cikiionciwaapanta'iwetc kiin eshikihci-inentaakosiyan.
43017002	Aaniihsh niin kiKosihs kikii'miish citipenimakwaa kahkina pemaatisiwaatc, miitahsh kahkina niin cimiinakwaa pimaatisiwin wiihkaa keishkwaahsehsinok, kahkina kaatahshiwaatc kaakii'miishiyan cimiinakwaa.
43017003	Mii aaniihsh 'owe pimaatisiwin wiihkaa keishkwaahsehsinok, ehkihkenimikooyan kiin piko tepwe kaaKishemanitoowiyan, kaye ehkihkenimintc Ciisahs Christ, kiin kaakiihpiicinisha'watc.
43017004	O'omaa ahkiink ninkii'waapanta'iwe eshikihci-inentaakosiyan. Aasha ninkiihkiishihtoon i'i anohkiiwin kaakii'miishiyan citootamaan.
43017005	NinTete! Noonkom miishihshin citashi​kihci-inentaakosiyaan 'imaa kiin eshiayaayan. I'iwe kihci-inentaakosiwin peshikwan ishimiishihshin kaakii'ayaayaan weti kaakii'wiiciyayaaminaan cipwaa pimaaciahkiiwank, taka miinawaa mii 'iwe kiiwemiishihshin!
43017006	Ninkiihkihkentamoonaak eshiayaayan, cioncikihkenimihkwaa oko ininiwak kaakii'oncimishiiyan 'imaa ahkiink kaa-ayaawaatc. Kiin kikiihtipenimaak. Kikii'miish itahsh, kaye okiihtootaanaawaa 'iwe kaakii'ihkitoyan.
43017007	Amiitahsh noonkom okihkentaanaawaa kahkina kekoon kaakii'miishiyan kiin e'onciimakahk.
43017008	I'ihsh tipaacimowin kaakii'miishiyan, ninkii'animiinaak oko ininiwak. Okii'otaahpinaanaawaa tahsh, kaye ninkihkenimikook kehcinaac tepwe 'imaa kiin ekiihpionciiyaan, kaye tepwehtamook ekiihpi-ishinisha'oyan.
43017009	"Nintanami'ehtamawaak itahsh okoweniwak. Kaawiin wiin o'omaa ahkiink kaaoncitipentaakosiwaatc nintanami'ehtamawaahsiik, ikiweniwak ihsa kaakii'miishiyan. Aaniihsh kiin kitipenimaak.
43017010	Kaye kahkina kekoon niin kaa-ayaayaan, kiin 'iwe kitipentaan. Kaye kiin kaa-ayaayan, niin nintipentaan. Okoweniwak itahsh kaa-ayaawakwaa, mii 'imaa wencikihkentaakwahk ninkihci-inentaakosiwin.
43017011	Niin tahsh kaawiin keyaapi ninka-ayaahsii o'omaa ahkiink. Wiinawaa tahsh ahkiink ayaawak, niin itahsh ninkapiishaa eshiayaayan. Kiin Weyoohsimikooyan Maawac Eshpentaakosiyan! I'imaa eshikashki'ewisiimakahk kiwiinsowin, i'iwe kaakii'miishiyan, mii 'imaa ishikanawenim okoweniwak, kewiinawaa cimihcipeshiko​wiiciintiwaatc, taapishkoo kekiinawint kaaishiwiiciintiyank.
43017012	Mekwaa ekii'wiiciiwakwaa ninkii'oncikanawenimaak imaa eshikashki'ewisiimakahk kiwiinsowin, mii 'owe kiwiinsowin kaakii'miishiyan, ninkii'ishikanawenimaak. Kaawiin awiya wani'aahsii cinihshiwanaatisitc, mii 'awe ehta kaakii'inentaakositc cinihshiwanaatisitc. Mii 'iwe keishitipihsek 'iwe kihcioshipii'ikewin.
43017013	Noonkom tahsh ninkapiishaa eshiayaayan. Nintipaatotaanan tahsh ono kekoonan o'omaa ahkiink, wiinawaa tahsh cimooshkineshkaakowaatc enikohkwaak 'iwe ninciihkentamowin.
43017014	Ninkii'miinaak i'i kitipaacimowin. Okiihshiinkenimikowaa' itahsh iniweniwa' o'omaa ahkiink kaa-ayaanitc. Kaawiin aaniihsh oko 'omaa ahkiink oncitipentaakosihsiiwak, taapishkoo kaye niin ekaa kaashitipentaakosihsiwaan ahkiink.
43017015	Kaawiin wiin kitinihsinoon ci-ishiotaahpinatwaa ciayaahsikwaa ahkiink. Kitishikakwecimin tahsh cikanawenimatwaa, ekaa kekoon citootaakohsikwaa ini maciaya'aan kaaishinihkaasonitc.
43017016	Kaawiin ihsa 'omaa ahkiink oncitipentaakosihsiiwak, taapishkoo kaye niin kaashitipentaakosihsiwaan 'omaa ahkiink.
43017017	Kiin itahsh 'imaa kitepwewinink ishiotaahpinamaason okoweniwak, kiin ehta citipenimatwaa. Tepwewin ihsa 'iwe kitihkitowin.
43017018	Taapishkoo kiin kaakiihpi-ishinisha'oyan 'omaa ahkiink, mii 'i niinihtam keniin ninkii'ishinisha'waak ahkiink.
43017019	Kaye niin itahsh ninkii'onahsitis citipenimiyan. Wiinawaa hsa ko nintoonci-ishihcike, mii kewiinawaa peshikwan kitepwewinink cioncionahsintwaa misiwe citipenimatwaa.
43017020	"Kaawiin wiinehtawaa nintanami'ehtamawaahsiik: kahkina hsa ko kaye kenioncitepweyeniminitc otipaacimowiniwaank oko kaatipenimakwaa, amiiwa' ihsa 'i kaa-anami'ehtamawimak.
43017021	Kikakwecimin kahkina cimihcipeshikowiiciintiwaatc. NinTete! Maano kewiinawaa pehsho kikawii'wiiciiwikonaanik taapishkoo kiin maawac pehsho kaashiwiiciiwiyan, kaye niin kaashipeshikowiiciiwinaan. Miitahsh ikiweniwak ahkiink kaa-ayaawaatc cioncitepweyentamowaatc kiin ekiihpi-ishinisha'oyan.
43017022	I'iwe kihci-inentaakosiwin kaakii'miishiyan, mii 'iwe peshikwan ninkii'miinaak ciwiiciiwikowaatc, kewiinawaa cimaamawi peshiko wiiciintiwaatc, taapishkoo kekiinawint eshipeshikwentaakosiyank.
43017023	Miitahsh o'owe keshiayaak i'i peshikwentaakosiwin, niin ehpeshikowiiciiwakwaa, kaye kiin itahsh ehpeshikowiiciiwiyan, piinihsh iko wawiinke cimaamawipeshikwentamowaatc. Miitahsh ahkiink kaa-ayaawaatc cioncikihkentamowaatc kiin ekiihpi-ishinisha'oyan, kaye ehsaaki'atwaa oko kaatepweyenimiwaatc, peshikwan iko keniin kaashisaaki'iyan.
43017024	"NinTete! Kikii'miish okoweniwak. Ninantawenimaak i'imaa keayaayaan, kewiinawaa 'imaa ciwiiciayaamiwaatc, mii 'imaa ciwaapantamowaatc ninkihci-inentaakosiwin kaakii'miishiyan. Aaniihsh kikiihsaaki' cipwaa oshihcikaatek ahki.
43017025	Oo ninTete, kwayahk enaatisiyan! Kaawiin kikiihpi​kihkenimikohsiik ahkiink kaatipentaakosiwaatc. Niin wiin kikihkenimin. Okoweniwak itahsh kaye kaatepwehtawiwaatc okihkentaanaawaa kiin ekiihpi-ishinisha'oyan.
43017026	Ninkiihkihkentamoonaak kiin enentaakosiyan. Keyaapi tahsh ninkanikihkentamoonaak. Miitahsh peshikwan kaakii'ishisaaki'iyan kewiinawaa kotak awiya' cisaaki'aawaatc, kaye niin itahsh pehsho ciwiiciiwakwaa," kii'ihkito.
43018001	Kaa'ishkwaakakitotc, kii'animaacaawak Ciisahs, okihkino'amawaakana', akaamink siipiinhs Kitaran (Kidron) ekii'ishinihkaatenik, ekii'aniaashawishkaawaatc. I'imaa tahsh kii'ayaa kihtikewin ekiihkihtikaanaahtikohkaak. Miihsh i'imaa kii'ani-ishaawak Ciisahs, okihkino'amawaakana'.
43018002	A'a tahsh Cootahs (Judas) kaaishinihkaasotc, amii wa'a kaakii'ishihcike'aatc Ciisahsoon ciotaahpinimintc, kaye wiin okiihkihkentaan i'i ayaawin, aaniihsh niipiwa'aank i'imaa aasha Ciisahs okii'ishiwiiciiwaa' okihkino'amawaakana'.
43018003	Amiihsh i'imaa kaa'ishaatc a'a Cootahs kihtikewinink, aasha ekii'miinintc peshikwewaan shimaakanihsha' kaa​Oroom​ininiiwinitc (Roman), ahshic kaye kanawencikewi​shimaakanihsha' tino kaatananohkiinitc Kihcianami'ewikamikonk. Miiwa' o'o kaakii'ishinihsha'okonitc Kihcianami'ewikimaa' kaye Perahsii' (Pharisees). Miiwak itahsh iki kiihtakohshinook ekiihkikihkomaanewaatc kaye waahsahkonencikanan ekiihtahkonamowaatc, kaye aaninta ekii'niimaahkwa'amowaatc ishkoten ekii'waahsahkonencikaakewaatc.
43018004	Ciisahs itahsh aasha ekiihkihkentank kahkina kekoon waa'ishiotihsikotc, pankii niikaanaya'ii kii'ishaa ekiihkanoonaatc: "Awenen entone'wek?" okii'inaa'.
43018005	"Ciisahs Naasaritink (Nazareth) kaaonciitc," okii'ikoo'. "Niin ohsha," okii'inaa'. A'a tahsh Cootahs kaakii'ishihcike'aatc Ciisahsoon ciotaahpinimintc, mii 'imaa kewiin kiihtakokaapawi mekwe shimaakanihsh.
43018006	Ahpii tahsh enaatc Ciisahs, "Niin ohsha," kii'asheshkaawak, mihtahkamik kii'ishipankihshinook.
43018007	Miinawaa okiihkakwecimaa': "Awenen entone'wek?" okii'inaa'. Miihsh kii'ihkitowa': "Ciisahs Naasaritink kaaonciitc," okii'ikoo'.
43018008	Ciisahs okii'nahkwehtawaa': "Aasha kiwiintamawininim niin ohsha wa'a. Kiishpin niin entone'oyek, pakitinihkook oko kaawiiciiwakwaa," okii'inaa'.
43018009	Mii 'owe kaa'onci-ihkitotc citipihsenik i'i kaakii'ihkitotc: "NinTete, iki kaakii'miishiyan, kaawiin awaac peshik ninkii'wani'aahsii."
43018010	Saaiman Piitar (Simon Peter) kihcimoohkomaan e'ayaatc, okii'manipitoon ekiihpahkihte'waatc Maawac Kihcianami'ewikimaan otanohkii'aakanini, ehpahkwaciwepa'amawaatc ohtawakini okihcinihkiniink inahke. Mii 'owe kaa'ishinihkaasotc anohkii'aakan, Maalhkahs (Malchus).
43018011	Ciisahs itahsh okiihkanoonaan Piitaroon: "Kiiwepiina'an i'i kimoohkomaan! Kaawiin ina ninkaminihkwehsii 'i niminihkwaakan a'a Noohs kaakii'miishitc?" okii'inaan, okakwaatakihtoowin i'i kaa'itank 'iwe minihkwaakan.
43018012	Miihsh kaa'ishitahkonaawaatc Ciisahsoon iki shimaakanihshak kaaOroomininiiwiwaatc (Roman), maamaw kaye oshimaakanihshiiwikimaamiwaan kaye kanawencikewi​shimaakanihshak kaakii'ishinisha'okowaatc Coowa'. Okii'mamaancikwahpinaawaan itahsh.
43018013	Miitahsh i'i okii'ishiwitawaawaan Aanahsan (Annas) nihtam. Aaniihsh mii ono kaaoshihshenshitc a'a Keyahpahs (Caiaphas). Mii wa'a Keyahpahs Maawac kaaKihcianami'ewikimaawitc mii 'iwe ahpii e'ahkiiwank.
43018014	Shikwa mii wa'a Keyahpahs kaakii'wiintamawaatc Coowa': "Nawac taaminwaapatan meshkwac peshik a'a inini cinipoohtamawaatc kahkina pemaatisinitc," ekii'inaatc.
43018015	Weti tahsh Saaiman Piitar (Simon Peter) okii'anikanawaapamaan Ciisahsoon, kotak kaye peshik kihkino'amawaakan ekiihpiminisha'ikewaatc. A'a tahsh kihkino'amawaakan okii'nanamaayenimikoon Maawac Kihcianami'ewikimaan. Miitahsh kaa'ishiwiicipiintikemaatc Ciisahsoon i'imaa piihtawiya'ii 'imaa waahkaa'ikan e'menikanihkantek, Maawac Kihcianami'ewikimaan kaashiayaanitc.
43018016	A'a tahsh Piitar i'imaa kii'niipawi akwaci-ishkwaantemink. Wa'a kotak kihkino'amawaakan kaananamaayenimikotc Maawac Kihcianami'ewikimaan, miinawaa kiihkiiwesaaka'am. Miihsh okii'awikanoonaan ini oshkiniikihkwen kaakanawentaminitc kihcimenikani-ishkwaantem. Miihsh a'awe kihkino'amawaakan kaa'ishipiintikanaatc Piitaroon.
43018017	Okiihkanoonikoon tahsh Piitar ini oshkiniikihkwen kaakanawishkwaantawenitc: "Kaawiin ina kiin peshik ini okihkino'amawaakan a'a inini?" okii'ikoon. Miihsh kii'ihkito: "Kaawiin niin," kii'ihkito.
43018018	Ikihsh anohkii'aakanak kaye kanawencikewishimaakanihshak i'imaa kii'naaniipawiwak, ekiihpootawewaatc ahkahkanshewi-ishkote, ekii'awasowaatc. Aaniihsh kii'onsaamitahkaayaa. Kaye wiin tahsh a'a Piitar okii'awiwiicikaapawiihtawaa' ekii'awasotc.
43018019	Miitahsh Maawac Kihcianami'ewikimaa okiihkakwecimaan Ciisahsoon keinaacimaanitc okihkino'amawaakanini, keitaminitc kaye okihkino'ikewinini.
43018020	Ciisahs itahsh okii'nahkwehtawaan: "Mohshe piko ninkiihkaakiikit kahkina awiya cinoontawiwaatc. Mooshak ninkiihpapaakihkino'amaake anami'ewikamikonk kaashiayaakin kaye 'omaa Kihcianami'ewikamikonk kahkina kaashimaawaci'itiwaatc. Kaawiin kekoon ninkiihkiimoocikihkino'amaakehsii.
43018021	Wekonen tahsh niin wencikakwecimiyan?" okii'inaan. "Kakwecim iki kaakii'noontawiwaatc aaniin kaakii'inakwaa. Okihkentaanaawaa kaakii'inakwaa," okii'inaan.
43018022	'Iwehsh ekii'ihkitotc, peshik iniweniwan kanawencikewishimaakanihshan e'niipawinitc okiihpahsiinkwekanaamikoon. "Mii na 'i eshinahkwehtawatc a'a Maawac Kihcianami'ewikimaa?" okii'ikoon.
43018023	Ciisahs 'iwe okii'inaan: "Kiishpin mecikiikitowaanen, tipaatotan tahsh miyaanaatanokwen, kahkina cinoontawihkwaa. Kiishpin itahsh kwayahk ehkitowaanen, wekonen itahsh wencipahkihte'oyan?" okii'inaan.
43018024	Miitahsh a'a Aanahs (Annas) okii'ishinisha'waan Ciisahsoon keyaapi ekii'mamaancikwahpisonitc, i'imaa ci-ishiwinimintc kaashiayaanitc Keyahpahsoon (Caiaphas), mayaa Maawac kaaKihcianami'ewikimaawinitc.
43018025	Keyaapihsh 'imaa Piitar (Peter) kii'naaniipawi kaaishiawasotc. I'ihsh kotakiya' okiihkanoonikoo': "Kaawiin ina kekiin peshik okihkino'amawaakanan?" okii'ikoo'. Kii'aanwehtam: "Kaawiin niin," kii'ihkito.
43018026	Peshik itahsh otanohkii'aakanan a'a Maawac Kihcianami'ewikimaa, otinawemaakanan ini ohtawakaani Piitar kaakii'maniwepa'amawaatc, okiihkanoonikoon: "Kaawiin ina kikii'waapamihsinoon ekii'wiiciiwatc kihtikewinink?" okii'ikoon.
43018027	Piitar miinawaa kii'aanwehtam: "Kaawiin," kii'ihkito. Miihsh shemaak inkoci ko 'imaa kiihtepihtaakosi naapepaahka'aahkwaan e'noontaakositc.
43018028	Wiipa kiihkishepaawakan i'i ahpii. Miitahsh i'imaa Keyahpahsoon (Caiaphas) kaakii'ishiayaanitc okii'anioncimaaciinaawaan Ciisahsoon, ekii'ishiwinaawaatc tipaahkonikewikamikonk, Pariihtooriyam (Praetorium) e'ishinihkaatek. Kaawiin wiinawaa kiihpiintikehsiiwak oniikaanisiiwi Coowak, ekii'inentamowaatc ewii'manaawiini'itisowaatc, ewiihpehkisiwaatc 'imaa ewii'ishiwiihsiniwaatc Pimaaci'ikoowi​Wiihkwantiwinink ekii'inentamowaatc.
43018029	A'a tahsh kihcionahshowewikimaa Paailat (Pilate) kiihpisaaka'am ekiihkanoonaatc: "Wekonen tahsh eshianaamimek wa'a inini?" okii'inaa'.
43018030	Okii'nahkwehtaakoo' itahsh: "Kiishpin ekaa kiimacitootansikipan, kaawiin kitaakiihpi-ishiwitamaakoohsii a'a inini," kii'ihkitowa'.
43018031	Okii'inaa' itahsh Paailat: "Kiinawaa otaahpinihk, tipaahkonihk enahtek i'i kiinawaa kitoonahshowewiniwaa," okii'inaa'. Coowak itahsh kii'nahkwehtamook: "Kiinawaa kaa-Oroom-ininiiwiyek (Romans) kaawiin kipakitinihsiinaam niinawint awiya citipaahkonankitc cinihsankitc," kii'ihkitowak.
43018032	O'owe tahsh kii'ishiwepan citipihsenik i'i Ciisahs kaakii'ihkitotc ekii'niikaaniwiintank aaniin keishinipotc.
43018033	Miitahsh miinawaa Paailat kiihkiiwepiintike otipaahkonikewikamikonk, ekii'antomaatc ini Ciisahsoon, miitahsh ekiihkanoonaatc: "Kiin ina kaawii'okimaahkantawatwaa iki Coowak?" okii'inaan.
43018034	Ciisahs okii'nahkwehtawaan: "Kiin ina 'o kitinentamowin kaaihkitoyan? Komaa na awiyak kekoon kikii'wiintamaakook ehtashimiwaatc?"
43018035	Paailat itahsh okii'inaan: "Coowak ina tinowi kitinenim? Kiin kiwiicitanahkiimaakanak kaye Kihcianami'ewikimaak, miiwak ohsha iki kaakii'miishiwaatc citipaahkoninaan! Wekonehsh kaa'ishimamaashiiyan?" okii'inaan.
43018036	Ciisahs itahsh kii'nahkwehtam: "Kaawiin o'omaa ahkiink nintooncimiinikoohsii eshiokimaawiyaan. Kiishpin ahkiink oncimiinikooyaampaan, taakii'miikaasowak iki kaawiici'iwaatc cikiinaatamawiwaahpan. Kaawiin tahsh nintaakiihkaahcitinikohsiik iki niikaanisiiwi Coowak. Kaawiin tahsh wiin o'omaa ahkiink nintooncimiinikoohsii nintookimaawiwin," okii'inaan.
43018037	Amiihsh kaa'ikotc Paailatoon: "Mii na tahsh tepwe kihciokimaa ehtinowiyan?" okii'ikoon. Ciisahs tahsh okii'inaan: "Kiin kitish kihciokimaa ehtinowiyaan. O'owehsh ehta wencitakohshinaan o'omaa ahkiink, kaye mii 'owe kaakii'oncinihtaawikiyaan, citipaatotamaan i'i tepwewin. Awiya piko tepwewinink oncitipentaakositc ninkapisintaak i'i ehkitoyaan," okii'inaan.
43018038	Paailat itahsh kii'ihkito: "Wekonehsh i'i tepwewin?" Ahpiihsh 'iwe kaa'ihkitotc Paailat (Pilate), miinawaa kiihsaaka'am ekiihkanoonaatc Coowa' kaamaamawenonitc: "Kaawiin kekoon nimihkamowaahsiin a'a inini cioncinihsintipan," okii'inaa'.
43018039	"I'iwe tahsh kaanihtaa ishihcike'ikooyek, tahsink iko ehPimaaci'ikoowi​Wiihkwantinaaniwank mooshak kipakitinamawininim peshik kaakipa'ontc. Kinantawenimaawaa na 'owe ahpii cipakitinamawinakook kiinawaa Coowak kikihciokimaamiwaa?" okii'inaa'.
43018040	Kiihshaakowewak itahsh: "Kaawiin wiin wa'a inini!" kii'ihkitowak. "Paraapahs (Barabbas) pakitinamawihshinaam!" kii'ishishaakowewak. Omahkantweshk itahsh kiihtinowihkaaniwi a'a Paraapahs.
43019001	Miitahsh kii'anoohkii Paailat (Pilate) ci-ishiwinimintc Ciisahsoon cipahpahshanshe'ikaniwinitc.
43019002	Shimaakanihshak itahsh okiihtatipaninaanaawaan kihciokaawiminakashiiwatihkwanan, ekii'oncioshihtoowaatc pahsihkwepisowaanohkwaan. Okiihpihtaanohkwaane'aawaan Ciisahsoon. Miitahsh kaa'ishipihcihkonaye'aawaatc e'mahkatemiskwaanik ehkinwekaninik kihciokimaank ci-ishinaakosinitc.
43019003	Okii'naanaasihkawaawaan tahsh ekii'inaawaatc: "Kihcipooshoo kiin okihciokimaamiwaan Coowak!" okii'ayinaawaan. Ekiihpahpahsiinkwekanaamaawaatc kaye.
43019004	Miinawaa tahsh a'a Paailat kiihsaaka'am ekiihkanoonaatc i'imaa kaaishimaamawenonitc: "Inashke hsa, miinawaa kikasaakisiihtamawininim, cikihkenimek ekaa e'mihkamowaahsiwak kekoon cioncinihsintipan," okii'inaa'.
43019005	Miitahsh kaa'ishisaaka'ank Ciisahs ehkikishkank i'iwe okaawiminakishiiwaanohkwaan kaye kaamahkatemiskwaanik ehkinwekaninik. Amiihsh i'iwe kaa'ihkitotc Paailat: "Ina wa'a inini!"
43019006	Ahpii tahsh Kihcianami'ewikimaak kaye kanawencikewi​shimaakanihshak e'waapamaawaatc Ciisahsoon, kiihshaakowewak: "Akosaka'o aashiteyaahtikonk! Akosaka'o!" kii'ihkitowak. Paailat itahsh kii'ihkito: "Kiinawaa ko ishiwinihk, awiakosaka'ohk. Niin wiin kaawiin nimihkamowaahsiin keoncikiishaahkonikaniwitc cioncinihsintc," okii'inaa'.
43019007	Kii'nahkwehtamook itahsh iki kaamaamawenowaatc: "Niinawint nintayaamin i'iwe Onahshowewin. Inahte piko cinihsintc, aaniihsh Kishemanitoo oKosihsan kii'ishinihkaanitiso," okii'inaawaan.
43019008	Ahpii tahsh Paailat kaa'noontank o'owe ihkitowin, awahshime kiihkihcisekisi.
43019009	Miinawaa kiihpiintike otipaahkonikewikamikonk ekiihkanoonaatc Ciisahsoon: "Aanti wenciiyan?" okii'inaan. Kaawiin tahsh kekoon okii'ikohsiin.
43019010	Paailat itahsh kii'ihkito: "Kaawiin ina kiwiihkanooshihsii? Kaawiin inahsh kikihkentansiin cikashkihtooyaan cipakitininaan kaye cikashkihtooyaan ciakosaka'okooyan aashiteyaahtikonk?" okii'inaan.
43019011	Miitahsh kaa'ishinahkwehtaakotc: "Kaawiin kitaakashkihtoohsiin kekoon citootawiyan, mii ehta ishpimink oncimiinikooyan. Miitahsh o'oweni onci kaakiihpakitinamawihk a'a inini citipaahkonikooyaan, nawac mii 'aweti inentaakosi ehkikisitc i'i macitootamowin," okii'ikoon Ciisahsoon.
43019012	Miitahsh ekii'noontank a'a Paailat, otaanakiihkakwemihkaan keshipakitinaatc Ciisahsoon. Coowak itahsh kaakiihpaahtiinowaatc kiihshaakowewak: "Kiishpin pakitinatc a'a inini kaawiin kiwii'minwenimaahsii Maawac Kihcikokimaa. Kahkina awiya kaaitisotc wiin ehkihciokimaawitc e'itisotc, otaanawenimaan ini Maawac Kihciokimaan."
43019013	Ahpiihsh a'a Paailat kaa'noontank kaaihkitonitc, okiihsaakisi'aan miinawaa Ciisahsoon. Amiihsh kaa'ishionapitc otipaahkonikewapiwinink i'imaa kaa-ayaanik, Kaa-Ahsiniiwaapihkahk kaaishinihkaatek. Amii 'iwe Hiiparoo (Hebrew) kaaishikiishwemakahk, Kaapahtaa (Gabbatha).
43019014	Mii 'iwe ahpii kekaa e'aapihtakiishikahk, ekii'ishikiishikahk e'waweshihcikewaatc ewiihPimaaci'ikoowi​Wiihkwantink. Miihsh 'owe Paailat okii'inaa' Coowa': "Wa'a kikihciokimaamiwaa!"
43019015	Kiihshaakowewa' itahsh: "Inkoci weti maaciish! Awinihshi! Aashiteyaahtikonk ciakosaka'watc!" Paailat itahsh kii'ihkito: "Ninka-akosaka'waa na kikihciokimaamiwaa?" Kihcianami'ewikimaak itahsh okii'nahkwehtawaawaan: "Kaawiin awiya ninkihciokimaaminaan nintayaawaahsiwaanaan, mii ehta Maawac Kihciokimaa."
43019016	Miitahsh kekahpii Paailat kaa'ishipakitinamawaatc ciakosaka'waanitc Ciisahsoon. Shimaakanihshak itahsh okii'maaciinaawaan Ciisahsoon,
43019017	wiin ekiihpiminikehtamaasonitc otaashiteyaahtikomini, ekii'anisaaka'aminitc ootenaank, piinihsh ekii'ani-ishaatc weti Ohtikwaanikekanihkaank kaaishinihkaatenik pihkwatinaa, mii 'iwe Coowak kaaishikiishwewaatc Kaalkahtaa (Golgotha).
43019018	Amiitahsh weti kaahtashiakosaka'waawaatc Ciisahsoon aashiteyaahtikonk. Tako ahshic niishin ininiwa' okiihsaka'waawaa'. Kwehkwehk inahke kii'akoocinoo' kaa'ishipatahkisonitc aashiteyaahtikoo'. Ciisahs itahsh nahsawaya'ii 'imaa kii'akoocin.
43019019	Paailat (Pilate) tahsh okii'oshipii'aan kihkinawaapancikan. Kii'anoohkii ciahcikaatenik 'imaa aashiteyaahtikonk. Miihsh 'iwe kaa'ishipii'ikaatek: "Ciisahs Naasaritink (Nazareth) wenciitc, Coowak Okihciokimaamiwaan."
43019020	O'o kihkinawaapancikan okii'anamihtoonaawaa niipiwa' awiya, aaniihsh pehsho 'imaa ootenaank kii'ayaa Ciisahs ekiihtashiakosaka'ikaniwitc. Miitahsh 'iwe nihswayak e'ishikiishwenk kii'ishipii'ikaate kihkinawaapancikan, Hiiparoo (Hebrew), Laahtin (Latin), Kariihk (Greek) kaa-ayishikiishwenk kii'ishipii'ikaate.
43019021	Okihcianami'ewikimaamiwaa' itahsh iki Coowak okiihkanoonaani Paailatoon: "Keko wiin ishipii'anken, 'Coowak Okihciokimaamiwaan!' 'Owe wiin ishipii'an: 'Wa'a kaa'ihkitotc, niin Coowak okihciokimaamiwaan,' mii 'iwe ishipii'an," okii'ikoo'.
43019022	Paailat tahsh okii'nahkwehtawaa': "I'iwe kaakii'oshipii'amaan, aaniihsh inaa ninkii'oshipii'aan," okii'inaa'.
43019023	Shimaakanihshak itahsh ahpii kaa'ishkwaa-akosaka'waawaatc Ciisahsoon, okii'otaahpinaanaawaan ini Ciisahsoon okikishkikanini 'imaa kaa-ahtenikin. Okii'niiwihtoonaawaan tahsh tetak pepankii ciayaawaatc iki shimaakanihshak ekii'niiwiwaatc. Takohsh kaye kii'ayaani kaakii'naapishkaminitc. Mihcipeshikwan kii'oshihcikaate misiwe piinihsh mishakaameyiik. Kaawiin kii'niishokwaatehsinoon.
43019024	Mii 'iwe kaa'ishikanoonitiwaatc shimaakanihshak: "Kaawiin kikapiikopitoohsiimin, mihcishinawiwepiniketaa, awenen keayaatc," kii'ihkitowak. Mii 'iwe kaa'ishiwepahk citipihsek i'i Kihcioshipii'ikewin kaaihkitoomakahk: "Kii'nenaawinamaatiwak ini ninkikishkikanan kaye kaakii'naapishkamaan kii'oncishinawiwepinikewak," ihkitoomakan. Mii 'iwe tepwe shimaakanihshak kii'ishihcikewak.
43019025	'Imaa tahsh otaashiteyaahtikomink Ciisahs, ciikaya'ii kii'niipawiwan omaamaan, kaye omaamaan wiicihkweni kiihtakoniipawiwan. Shikwa Meri (Mary) Kaloohpahs (Clopas) wiiwan, kaye kotak Meri Maakatalaank (Magdala) kaaonciitc, kii'ahshicikaapawiwak.
43019026	Ciisahs okii'waapamaan ini omaamaan kaye ini peshik okihkino'amawaakanan maawac kaasaaki'aatc ehciikikaapawinitc i'imaa. Miitahsh kaa'ishikanoonaatc ini omaamaan: "Nimaamaa!" okii'inaan, "kikosihs wa'a."
43019027	Shikwa okiihkanoonaan okihkino'amawaakanan: "Wa'a kimaamaa," okii'inaan. Miitahsh 'imaa ahpan​iko wa'a kihkino'amawaakan okii'ishiwinaan wiin kaaishitaatc ekiihtashikanawenimaatc ini omaamaani Ciisahsoon.
43019028	Ciisahs tahsh okiikihkentaan aasha kahkina kekoon ehkiishihcikaatenik, miihsh citipihsek i'i Kihcioshipii'ikewin kii'onci-ihkito: "Ninoontewii'minihkwe."
43019029	Kii'ahte 'imaa onaakan e'mooshkinepiik kaawentakintek shoominaapo. Iska'ipaan itahsh kiihcehkipiinikaate shoominaaponk, miitahsh okii'ahtoonaawaan aanihkawashkwaahtikonk, ihsap (hyssop) e'ishinihkaatek, ekii'niimaahkwa'amawaawaatc itahsh otooniniink Ciisahsoon e'mina'aawaatc.
43019030	Ahpii tahsh kaakii'minihkwetc, mii 'iwe kaa'ihkitotc: "Aasha kahkina kiishihse!" Kii'acitawihkweni tahsh, amii ko ekii'nipotc.
43019031	Coowak kaaniikaanisiwaatc okiihkakwecimaawaan Paailatoon (Pilate) cipoohkokaatekanaamimintc i'i kaakii'akosaka'ikaniwinitc, kaye cionciotaahpinikaatenikin aashiteyaahtikonk wiiyawini. Mii 'owe kaakii'oncikakwecimaawaatc, ekiihPahkweshikanikiishikahk ekii'ishikiishikahk ekii'waweshihcikewaatc ewii'Anwepiiwi​kiishikaninik. Aaniihsh kaawiin kii'inentansiiwak keyaapi ciakootenikin ewii'Anwepiiwi​kiishikaninik, aaniihsh aahpici kiihkihci-inentaakwan i'i kaawii'Anwepiiwi​kiishikahk.
43019032	Miitahsh i'iwe kaakii'onci-ishaawaatc shimaakanihshak ekii'awipoohkokaate'waawaatc ini nihtam kaye ini kotak kaakiihtako akosaka'okoomaanitc Ciisahsoon.
43019033	Ahpii tahsh wiin wetihsaawaatc Ciisahsoon okii'waapamaawaan aasha ekii'niponitc. Mii'i kaawiin okiihpoohkokaate'waahsiwaawaan.
43019034	Peshik itahsh iki shimaakanihshak, pashipa'ikan okiihpashipa'waan Ciisahsoon ohpimenaw. Shemaak kii'oncisaakiciciwan nipi kaye miskwi.
43019035	A'a tahsh kaakii'waapantank okiihtipaatotaan, kekiinawaa tahsh cionciotepwehtamowiniyek. Tepwemakanini otipaacimowin. Okihkentaan iko ehtepwetc.
43019036	O'o kii'onci-ishihcike'aa Ciisahs citipihsek i'iwe Kihcioshipii'ikewin kaaishipii'ikaatek: "Kaawiin awaac peshik ohkan cipiikonikaatenik," ihkitoomakan.
43019037	Miinawaa tahsh kotak Kihcioshipii'ikewin ihkitoomakan: "Okakanawaapamaawaan ini kaakiihpashipa'waawaatc."
43019038	Kahkina kaa'ishkwaaishihsek o'o, kii'ishaa Coosap (Joseph), mii weti Eramahtiiya (Arimathea) ootenaank kaakii'onciitc. Miiwan​ini peshik Ciisahs kaakiihpiminisha'okotc. Kiimooc itahsh kiihpiminisha'ike Coosap, ekiihkohsaatc oniikaanisiiwi Coowa'. Mii wa'a okii'awikakwecimaan Paailatoon (Pilate) ewii'otaahpinank wiiyawini Ciisahsoon. "Eha' kikaotaahpinaan," okii'ikoon. Miitahsh kaa'ishi-ishaatc Coosap ekii'awiotaahpinank i'i wiiyawini ekii'animaaciitootc.
43019039	Kiihpiishaa kewiin Nihkatiimahs (Nicodemus), a'a nihtam ehtipihkaninik kaakii'antawaapamaatc Ciisahsoon. Okiihpiitoon kaaminomaakwaninikin. Mar (myrrh), aaloos (aloes) kaakinikawinikaatekin kiihtinowan, maakishaa ninkotwaahk tahsokosikwan minihk.
43019040	Miitahsh oko niishin okii'otaahpinaanaawaa wiiyawini Ciisahsoon, ekiihtitipeyiikinamowaatc waapishkiikin, tako 'i kaaminomaakwaninik ekii'mashkihkiiwihtoowaatc. Mii 'i kaa'ishihcikewaatc Coowak e'na'inamowaatc miiyaw.
43019041	I'imaa kaakiihtashinihsintc Ciisahs, pehsho 'imaa kii'ayaa kihtikewin. I'imaahsh kihtikewinink wiimpaapihkohkaan tino kaashina'initink kii'ayaa, ekaa wiihkaa mahshi awiya 'imaa ekii'na'inaahsiwintc.
43019042	Mii 'imaa kaa'ishina'ihsitoowaatc Ciisahsoon wiiyawini, aaniihsh aasha kii'ishikiishikan cipwaa Anwepiiwi​kiishikahk, kaye kiihpehshowan i'i kaashina'initink i'imaa kaakiihtashiniponitc.
43020001	Paanimaa e'aniAnami'ekiishikahk wiipa cipwaa piitaapaninik, Meri (Mary) Maakatalaank (Magdala) kaaonciitc kii'ishaa weti na'initiiwikamikonk. Okii'waapamaan ini ahsiniin aasha ekiihtawinikaniwinitc 'imaa na'initiiwikamikonk kaahkipapinihpan.
43020002	Kii'maaciipahtoo, ekii'naacipa'aatc Saaiman Piitaroon (Simon Peter) kaye kotak kihkino'amawaakanan ini maawac Ciisahs kaakiihsaaki'aatc. Miihsh okii'wiintamawaa': "Awiyak okii'otaahpinaanaawaa kaaTipencikenitc wiiyawini, kaawiin tahsh ninkihkentansiimin aanti kaa'ahtoowaatc," okii'inaa'.
43020003	Miitahsh kii'animaacaawak Piitar kaye kotak a'a kihkino'amawaakan, ekii'ishaawaatc na'initiiwikamikonk.
43020004	Minciniish kii'anipimipahtoowak. A'ahsh kotak kihkino'amawaakan okii'nakacipa'aan Piitaroon. Niikaan okii'aniotihtaan i'i na'initiiwikamik.
43020005	Kii'nawakii ekiihpiinsaapitc. Okii'waapantaanan ini waapishkiikinoon ehta e'ahtenikin. Kaawiin wiin kiihpiintikehsii.
43020006	Miihsh Piitar otaanaank kiihpioncitakohshin. Kwayahk iko kiihpiintike 'imaa na'initiiwikamikonk. Okii'waapantaanan ini waapishkiikinoon e'ahtenikin.
43020007	Kaye okii'waapantaan waapishkiikinoonhs kaakiih titipeyiikihtikwaanehpisonitc Ciisahsoon. Kaawiin 'imaa kiihtakwahtehsinoon ini waapishkiikinoon kaashiayaakin, pihkihsh itahsh 'imaa kii'ahte ekiihtitipeyiikihsink.
43020008	Miitahsh kewiin kaa'ishipiintiketc a'a kotak kihkino'amawaakan nihtam kaakiihtakohshink i'imaa na'initiiwikamikonk. Okii'waapantaan tahsh, miitahsh kiihtepweyentam.
43020009	Kaawiin aaniihsh mahshi okiikihkentansiinaawaa Kihcioshipii'ikewin, oncita piko cikiiwepimaatisinitc ahpii ishkwaaniponitc kaaihkitoomakahk.
43020010	Miihsh iki kihkino'amawaakanak kii'anikiiwewak 'imaa kaa'ishitaawaatc.
43020011	Meri (Mary) tahsh kii'niipawi akwaciink na'initiiwikamikonk e'mawitc. Mekwaa tahsh e'mawitc kii'nawakii, ekiihpiinsaapantank na'initiiwikamikonk,
43020012	ekii'waapamaatc itahsh niishin encala' e'waapishki kikishkikenitc, e'namatapinitc i'imaa kaakii'ishiahtenikopanen wiiyawini Ciisahsoon. Peshik 'imaa kaakii'ishihtikwaanehsininikopanen kii'ishinamatapiwan, shikwa peshik kaakii'ishisitehsininikopanen.
43020013	Okiihkanoonikoo' itahsh: "Wekonen wencimawiyan?" okii'ikoo'. 'Owehsh okii'inaa': "Awiyak okii'maaciitoonaawaa ninTipencikeman wiiyawini, kaawiin tahsh ninkihkentansiin aanti kaa'ishiahtoowaatc."
43020014	Miitahsh kiihkwehkikaapawi, e'waapamaatc Ciisahsoon e'niipawinitc. Kaawiin tahsh okiihkihkenimaahsiin Ciisahsoon e'aawinitc.
43020015	Okiihkanoonikoon: "Wekonen wencimawiyan," okii'ikoon. "Awenen nenaantawaapamatc?" okii'ikoon. Wiin tahsh a'a ihkwe, kihtikewinini maawiin ekii'inenimaatc ciaawinitc, mii 'o kaa'inaatc: "Kiishpin kaa'maaciitoowanen i'i wiiyaw, wiintamawihshin aanti kaa'ahtooyan, ninka-awiotaahpinaan," okii'inaan.
43020016	Ciisahs itahsh okii'inaan: "Meri!" Meri tahsh kiihkwehkikaapawi. "Oraapooni!" kii'ihkito. Miihsh i'iweni kaa'itank "ninKihkino'amaakem" 'imaa Hiiparoo (Hebrew) ishikiishwewinink.
43020017	Okii'ikoon tahsh: "Keko minciminihshihken. Kaa mahshi nintishiompishkaahsii cinaasihkawak a'awe ninTete. Awikanoohsh itahsh iki niicihkiweyak kaaishinihkaanakwaa, 'owe ciawi-inatwaa: 'Niwii'ishpishkaa, ninkiiwenotawaa 'awe ninTete kaye kiinawaa kaaoTeteyek. Mii wa'a niin ninKishemanitoom kaye kiinawaa kiKishemanitoomiwaa,' nintinaak."
43020018	Miitahsh Meri Maakatalawihkwe (Mary Magdalene) okii'awiwiintamawaa' kihkino'amawaakana'. "Ninkii'waapamaa kaaTipenciketc," kii'ihkito. Shikwa okii'wiintamawaa' 'iwe Ciisahsoon kaakii'ikotc.
43020019	Miitahsh 'iwe e'anionaakohshik i'iwe e'anami'ekiishikahk, kihkino'amawaakanak piintik kii'maawaci'itiwak, ekiihkipaahkwa'amowaatc ishkwaanteman, ekiihkohsaawaatc aaniihsh oniikaanisiiwi Coowa'. Ciisahs itahsh 'imaa naawaya'ii kiihpiniipawi, miihsh ekiihkanoonaatc: "Pisaanentamowin kikawiiciiwikom," okii'inaa'.
43020020	Ahpiihsh 'iwe kaa'inaatc okii'waapanta'aa' oninciin kaye 'i ohpimenaw kaashiena'ikaniwitc e'ociihshisitc. Kiihkihciminwentamook kihkino'amawaakanak ahpii e'waapamaawaatc kaaTipencikenitc.
43020021	Miinawaa keyaapi okii'inaa' Ciisahs: "Pisaanentamowin kikawiiciiwikom. Kaakii'ishipiicinisha'otc a'a ninTete, keniin itahsh kitishimaacinisha'oninim kekiinawaa."
43020022	Miitahsh okiihpaapootaanaa', miihsh kaa'inaatc: "Otaahpinihk Kishemanitoo otAhcaahkwan cipiincishkawinek.
43020023	Awiyak omacitootamowiniwaan inekwaa ehpoonentamawintwaa, kewiin okapoonentamawaa' Kishemanitoo, ahpan​iko poonentamawaawak. Kiishpin poonentamawaahsiwek, takihciwinamawaawak."
43020024	Peshik a'a kaakii'mitaahshiniishiwaatc kihkino'amawaakanak, Twaamahs (Thomas), Niishoote kaa'ishi nekaaminihkaacikaniwitc, kaawiin 'imaa kii'wiici'iwehsii ahpii Ciisahsoon kiipinaakosinitc.
43020025	Kotak itahsh kihkino'amawaakanak kiihtipaacimowak: "Ninkii'waapamaanaan kaaTipenciketc," okii'inaawaan Twaamahsoon. Miihsh i'i kaa'ihkitotc Twaamahs: "Kiishpin waapantamowaahsiwak oninciink eshieshihsininikin saka'ikanan kaye nininc saaminamawaahsiwak kaashiena'ikaniwitc kaye ohpimenaw saaminamawaahsiwak, kaawiin wiihkaa ninkatepwehtansii," kii'ihkito.
43020026	Nihshwaahsokiishik itahsh e'ishihsenik miinawaa kii'maawaci'itiwak. Twaamahs kaye wiin kii'wiici'iwe. Aanawiin kiihkipa'ikaatewan ishkwaanteman, kii'onciayaa 'imaa piintik a'a Ciisahs, naawaya'ii 'imaa e'niipawitc. "Pisaanentamowin kikawiiciiwikom," okii'inaa'.
43020027	Miitahsh okiihkanoonaan Twaamahsoon: "Pi-ishininciinin o'omaa, waapantan nininciin," okii'inaan. "Kaye pi-ishinihkenin, pisaaminihshin 'imaa ohpimenaw. Keko keyaapi ihkitohken e'aanwehtaman, tepwehtan," okii'inaan.
43020028	Miitahsh okii'ikoon Twaamahsoon: "Kiin ninTipencikem! Kiin ninKishemanitoom!" kii'ihkitowan.
43020029	Ciisahs itahsh okii'inaan: "Ekii'waapamiyan ina kitooncitepwehtam? Aahpici tahsh tashawentaakosiwak iki ekaa kaawaapamihsikwaa, shaakooc itahsh kaashitepwehtamowaatc!"
43020030	Niipiwa' itahsh kotak kekoonan kii'maamahkaacihcike Ciisahs ekii'waapamikotc okihkino'amawaakana', ekaa kaaoshipii'ikaatehsinokin o'omaa masina'ikanink.
43020031	Onoweniwan tahsh oshipii'ikaatewan citepwehtawek Ciisahs, amii wa'a Kishemanitoo oKosihsan kaakii'onenimaatc cipimaaci'iwenitc. O'owe tahsh e'ishitepweyenimek, wiin cioncimiinikooyek pimaatisiwin.
43021001	Kii'ishkwaahsek o'o, miinawaa Ciisahs okii'naakosiihkantawaa' okihkino'amawaakana' Taaipiiriyahs (Tiberius) Saaka'ikaniink ekii'ayaanitc. Mii 'owe kaakiihpi-ishiwepahk weti kaakii'ishiwaapamintc Ciisahs.
43021002	Kii'maamawiayaawak Saaiman Piitar (Simon Peter) kaye Twaamahs (Thomas) Niishoote kaaishinihkaasotc, kaye Nahtaaniyal (Nathanael) i'imaa Kena (Cana) kaakii'onciitc Kaalaliiwi-ahkiink (Galilee), kaye Sepatii (Zebedee) okosihsa' kaye niishin kotak Ciisahs okihkino'amawaakana'.
43021003	Saaiman Piitar okiihkanoonaa': "Niwii'antapakita'waa," kii'ihkito. "Haw kikawiiciiwikoo," okii'ikoo'. Miitahsh i'i kii'anipoosiwak, kii'animaaci'owak. Kapetipihk itahsh aanakiihtanahkamikisiwaatc, kaawiin awaac peshik kiihpita'anaahsiiwak kinooshen.
43021004	Aasha tahsh e'animoohka'aninik, Ciisahs kii'niipawi ciikipiik. Kihkino'amawaakanak itahsh kaawiin okiikihkenimaahsiwaawaan e'aawinitc Ciisahsoon.
43021005	Ciisahs itahsh okiihkanoonaa': "Niiciitok! Kikiihpita'anaam ina?" okii'inaa'. "Kaawiin," okii'ikoo'.
43021006	Miitahsh kii'ihkito: "Kihcinihkink inahkeyoonak ishipahkopiiwepinihk ahsap, kikapita'anaam," okii'inaa'. Miitahsh miinawaa kaa'ishipakita'waanitc. Miihsh ekiihpwaawipinaanitc owiimpahsapiini kaa'ahpiihcikihcipita'anaanitc kinooshe' 'imaa.
43021007	A'ahsh kihkino'amawaakan Ciisahsoon maawac kaakiihsaaki'ikotc okiihkanoonaan Piitaroon: "Mii nankwana 'a kaaTipenciketc," ihkito. Ahpii kaa'noontank Saaiman Piitar miiwan​ini e'aawinitc kaaTipencikenitc, miitahsh kaa'ishinaapiwepishkank opiinsihkawaakanishkikan kaakiihkiihcikoshkank, miitahsh kaa'ishipahkopiikwaashkwanitc.
43021008	Kotak itahsh kihkino'amawaakanak kiihpinaatakaa'amook ciimaanink, e'naatakaameyoonaawaatc ini ahsapiin, wiinke e'mooshkinenitc kinooshe' 'imaa ahsapiink. Kaawiin aahpici waahsa mihshawakaam kii'ayaahsiiwak, maakishaa ninkotwaahk tahsonihk i'iweti.
43021009	Ahpii tahsh kaaniakwaatahkohkiiwaatc okii'waapantaanaawaa ishkotewiahkahkanshe, shikwa wakitahkahkanshe kinooshe' ehkishisonitc, pahkweshikana' kaye e'apinitc.
43021010	Miitahsh Ciisahs kii'ihkito: "Piinihkok aaninta kinooshek noonkom kaakiihpita'anaayek," okii'inaa'.
43021011	Miihsh i'i Saaiman Piitar miinawaa kiihkiiwepoosi ekii'akwaasitaapiitc ini ahsapiin, e'mooshkinenitc kihcikinooshe', inkotwaahk naanimitanahshinihsin (153) ehtahshinitc. Aanakii'ahpiihcipaahtiinonitc, kaawiin tahsh kiihpiikoshkaahsii a'a ahsap.
43021012	Miitahsh kii'ihkito Ciisahs: "Piwiihsinik," okii'inaa'. Kaawiin awaac awiya kihkino'amawaakanak kiihteinenintisohsiiwak: "Awenen kiin," ci-inaawaatc, aaniihsh okiihkihkenimaawaan e'aawinitc kaaTipencikenitc.
43021013	Miihsh i'i Ciisahs okii'awiotaahpinaan ini pahkweshikanan ekii'ahshamaatc. Miihsh i'i kaye ini kinooshe'.
43021014	Amii 'iwe nihsink Ciisahs ekii'naako'itisohtawaatc i'i okihkino'amawaakana' aasha ekiihkiiwepimaatisitc.
43021015	Kaa'ishkwaawiihsiniwaatc itahsh Ciisahs okiihkanoonaan Saaiman Piitaroon (Simon Peter): "Kiin tahsh Saaiman, okosihsan Cwaan, awahshime na kisaaki' ahpiihc oko kaashisaaki'iwaatc?" Miihsh 'iwe ihkitowan: "Eha', Tepencikeyan, kikihkentaan ehsaaki'inaan," otikoon. Miihsh kii'ihkito Ciisahs: "Ahsham, kanawenim nimaanahcaanihshenhsimak," okii'inaan.
43021016	Miitahsh miinawaa okanoonaan: "Saaiman," okii'inaan, "kiin okosihsan Cwaan, kisaaki' ina?" Miihsh kii'ihkitowan: "Eha', Tepencikeyan, kikihkentaan ehsaaki'inaan." Miitahsh Ciisahs okii'inaan: "Kanawenim nimaanahcaanihshimak."
43021017	Keyaapi aapitink okiihkakwecimaan, mii nihsink: "Saaiman, kiin okosihsan Cwaan, kisaaki' ina?" okii'inaan. Kii'maanentam itahsh a'a Piitar, aaniihsh aasha nihsink ekiihkakwecimikotc: "Kisaaki' ina?" Miihsh i'iwe kaa'inaatc: "Tepencikeyan, kikihkentaan iitok kahkina kekoon. Kikihkenim ehsaaki'inaan." Miitahsh Ciisahs okii'inaan: "Kanawenim nimaanahcaanihshimak.
43021018	Nintepwe e'wiintamawinaan: mekwaa e'oshkiniikiyan kikii'oshiihtaa hko, waa'ishaayan hsa ko kikii'ishaa. Ahpii tahsh e'aniahkiwensiwiyan, kikashashiipinihkehtaa, kotak awiya kikamamaancikwahpinik, kikaishiwinik kaawii'ishaahsiwan."
43021019	'Owehsh ekii'inaatc, okiihkihkinawaaciwiintamawaan aaniin keishiniponitc, keishikihci-inentaako'aanitc Kishemanitoon. Miitahsh o'owe kaa'ihkitotc Ciisahs: "Piminisha'ohshin."
43021020	Piitar (Peter) ehkwehkikaapawitc okii'waapamaan ehpipiminisha'ikenitc ini kotak kihkino'amawaakanan maawac Ciisahs kaakiihsaaki'aatc, miiwan​ini kaakii'inihtaanitc pehsho ohkaahkikaniniink Ciisahsoon mekwaa e'onaakohshiwiihsiniwaatc ekiihkakwecimaanitc: "Tepencikeyan, awenen kaawii'mamishimihk?"
43021021	Ahpiihsh Piitar ekii'waapamaatc ehpiminisha'okowaatc okii'inaan Ciisahsoon: "Tepencikeyan, aaniin tahsh wa'a keishihcike'intc?" kii'ihkito.
43021022	Ciisahs kii'ihkito: "Kiishpin inentamaan keyaapi cipimaatisitc piinihsh iko cipitakohshinaan, wekonehsh kiin keoncipapaamisiwiniyan? Kiin piminisha'ohshin," otinaan.
43021023	O'o tahsh kii'maaciiyaatote ekii'aniwiintamaatiwaatc otepwehtamook, ekaa cinipohsik a'a kihkino'amawaakan. Ciisahs itahsh kaawiin kii'onci-ihkitohsii ekaa cinipohsinik. O'owe hsa mayaa kii'ihkito: "Kiishpin itahsh inentamaan keyaapi cipimaatisitc piinihsh cipitakohshinaan, wekonehsh kiin wepapaamisiwiniyan?" kii'ihkito.
43021024	Amii wa'a kihkino'amawaakan kaakiih​tipaatotank ono, kaye kaakii'oshipii'ank ono. Ninkihkentaamin ihsa otipaacimowin ehtepwemakaninik.
43021025	Inashke tahsh ayaaniwan niipiwa' kotak kekoonan Ciisahs kaakii'ayintootank o'omaa e'wiintehsininikin. Ampooshke iitok kahkina entahsopeshik oshipii'ikaatekipaniin, kaawiin awaac taakiihtepashkinehsinoonan misiwe ahkiink ini masina'ikanan kekii'oshipii'ikaatekipaniin nintinentam.
44001001	Kiin Tiyaahpilahs (Theophilus) nihtam kaakii'oshipii'amawinaan masina'ikan ekiih​tashintamawinaan kahkina Ciisahs kaakii'ishihciketc, aaniin kaye kaa'ishi​kihkino'amaaketc ahpii kiimaatanohkiitc.
44001002	Piinihsh itahsh i'i ahpii ehkiishikaninik kaakii'ishpihshkaatc kihcikiishikonk. Cipwaa ompishkaa'intc itahsh okiih​kanoona' otishinisha'waakana' kaakiionaapamaatc, Kishemanitoon otAhcaahkoni ekii'onci​kihkino'amawaatc keishihcikenitc.
44001003	Ahpii tahsh kaapoonihsenik okakwaatakihtoowin, okiinaakosiihtawaa' niipiwa' pemaatisinitc ke'onci​kehcinaa'entaminitc. Niimitana tahsokiishik minihk ekii'waapamikotc, ekiih​tashintamawaatc enentaakwaninik Kishemanitoon otipencikewinini.
44001004	Aapitink tahsh ewiici​wiihsiniimaatc, Ciisahs okii'ayenkwaamimaa' ekii'inaatc: "Keko onci​maacaahkek o'omaa Ceroosalamink (Jerusalem), cipiihtooyek i'i ninTete kaakii'ahshotamaaketc ewii'miikiwetc, kaakiinoontawiyek ehtashintamawinakook.
44001005	Inashke wiin Cwaan (John) Osiika'antaake nipiini okii'aapacihtoon esiika'antaaketc. Kiinawaa tahsh wiin wiipa kikakikishkaakowaam Kishemanitoo otAhcaahkwan, mii 'i nahke kiinawaa keshi​siika'antaakooyek," okii'inaa'.
44001006	Ishinisha'waakanak tahsh ahpii emaamawi​ayaawaatc o'o okii'ishi​kakwecimaawaan Ciisahsoon: "Tepencikeyan, mii na 'i aasha e'ocihcihsek cikiiwe​miinatwaa Isriyalak (Israel) citipenintisowaatc ciokimaahkantaasowaatc?"
44001007	O'o tahsh Ciisahsoon okii'ishi​nahkwehtaakowaan: "Kaawiin kiinawaa kimiinikoowisihsiim cikihkentamek aaniin ahpii mayaa 'i ke'ishihsek. Weyoosimintc iitok tipinawe okii'onahtoon cikashkihtootc i'i ahpii ci-ishihsenik.
44001008	Kika​miinikoowisim itahsh kashki'ewisiwin ahpii otihsinek Kishemanitoo otAhcaahkwan. Miitahsh i'i citipaacimiyek ekihkenimiyek, i'imaa Ceroosalamink (Jerusalem) misiwe kaye Cootiiya (Judea) ahkiink, Sameriya (Samaria) ahkiink, piinihsh itahsh ehko​kakishipahkamikaak ahki," okii'ikowaan.
44001009	Ahpii tahsh o'o kaa'ishkwaa'ikowaatc, mekwaa ehkanawaapamaawaatc, ishpimink kii'ishi​ompishkaawan piinihsh wahkwiink ekii'ani-ishi​ankonaakosinitc. Piinihsh tahsh kaawiin okii'waapamaahsiwaawaan.
44001010	Mekwaa tahsh ishpimink kihci​weweni e'inaapiwaatc kaakii'ishi-ishpishkaanitc, kwetahto niishin awiya' okii'onci​wiicikaapawihtaakowaa' ewaapishkikonayenitc.
44001011	Miitahsh o'o kaa'ikowaatc: "Kiinawaa Kaalaliiwininiwak (Galilee) wekonen wenci'ishikaapawiyek ishpimink e'inaapiyek? A'a Ciisahs noonkom kaanakaninek kihcikiishikonk kaashi​ompishkaa'intc, mii 'i nahke miinawaa peshikwan kepishi​takohshink kaashi​waapamek kihcikiishikonk e'ishaatc," okii'ikowaan.
44001012	I'imaa tahsh Aalip pihkwatinaank kaakii'ishi​ayaawaatc kii'onci​maacaawak, Ceroosalamink (Jerusalem) ekii'ishi​kiiwewaatc ekii​pehshowaninik, aapihta tipa'ikan ehta ekii'ahpiihcaanik.
44001013	Ahpii tahsh tekohshinowaatc Ceroosalamink, kii'ani​ahkwaantawewak waahkaa'ikanink eshi-ishpimiihkantenik eshi​ayaanitc Piitaroon (Peter), ini kaye Cwaanan (John), Ciimisan (James), Entaroon (Andrew), Pilapoon (Philip), Twaamahsoon (Thomas), Paarhtaalamiyoon (Bartholomew), Maatiyoon (Matthew), Ciimisan (James) kaakii'okosihsimikonitc Aalpiyahsan (Alphaeus); a'a tahsh kaye Saaiman (Simon) kaakii'wiici'iwetc emawineshkawimintc pahkaan ahkiink eyaanitc kihciokimaan kaatipenimikowaatc; Cootahs (Judas) kaye kaakii'okosihsimikotc kotak Ciimisoon (James).
44001014	Kahkina hsa okoweniwak kiinakishkotaatiwak ekiimaamawi-inentamowaatc ekii'nihtaa'anami'aawaatc, ekii'wiiciiwaawaatc Meriin (Mary) Ciisahs omaamaan, ini kaye wiicihkiweyini.
44001015	Miihsh i'i ahpii ehkiishikaninik e'maawaci'itiwaatc niipiwa' otepwehtamook, ninkoci ko ninkotwaahk niishtana (120) kiihtahshiwak. Piitar tahsh kiihpasikwii ehkanoonaatc i'imaa eyaanitc, o'o ekii'inaatc,
44001016	"Niici​otepwehtamook, oncitako ishinaakwan cikii'ishihsekipan kaainahtek Kihcimasina'ikan, Kishemanitoo otAhcaahkwan kaakii'ihkitonikopanen mewisha, Tepitoon (David) eyaapaci'aanitc ekiih​tashimaanitc Cootahsan. Mii 'i iitok a'a Cootahs kaakiih​kihkinowinaatc i'i kaakiih​tahkonaanitc Ciisahsoon.
44001017	Cootahs (Judas) ohsha kewiin kii'ishi​takwakinso kiinawint eshi​ayaayank, ekii'onapamintc kewiin ciwiitoohkaasohpan o'o enanohkiiyank."
44001018	A'awe tahsh Cootahs kii'ataawekopan kihtikewahkiini ekiih​tipa'ikaaketc omacitootamowinik kaakii'onci​kashkihciketc. Miitahsh kaakii'acicipankishink ekiih​paashkiciishink, kahkina omihsataank eyaanikin kiihsaakicihseniwan.
44001019	Kahkina tahsh i'imaa Ceroosalamink (Jerusalem) kaakii'ayaawaatc kii'noontamook o'o ekii'ishihsenik. Miitahsh otishikiishwewiniwaank kaakii'wiintamowaatc i'i kihtikewahkamik Hakeltamaahk (Akeldama) ekii'ihkitoomakaninik, Ahki Miskwi Kaashisiikihsek.
44001020	Aaniihsh mii 'i eshipii'ikaatek i'imaa Nikamonan kaa'icikaatek Kihcimasina'ikanink: "Taka owaahkaa'ikan tanehpici​pishihshikwaani, awiyan i'imaa ci'ishitaasinik." Miihsh eni'ihkitoomakahk, "Kotak awiyan oka​otaahpinamini otanohkiiwin."
44001021	"Miitahsh eshinaakwahk peshik awiya cionaapamintipan kewiiciiwiyamintc. Ci'ontinintc i'imaa kaakii'nihtaa​wiiciiwiyamintc mekwaa Ciisahsoon kiipapaa-ayaanitc mekweya'ii eshi​ayaawankitc,
44001022	Cwaanan (John) Siika'antaakewininiwan ahpii kiimaacii​siika'antaakenitc piinihsh Ciisahsoon kii'onci​wanishkaanitc nipowinink. Mii hsa 'awe kewiiciiwiyamintc tipaatotenik kiiwepimaatisiwin," kii'ihkitoo.
44001023	Niishin tahsh ininiwa' okii'onaapamaawaa', Coosap Paarsapasoon (Joseph Barsabbas) kaakii'inimintc, Castahs (Justus) kaye kii-ishinihkaacikaniwi, ini tahsh kaye Mahtaayahs (Matthias) kaakii'inimintc.
44001024	Miitahsh kaa'ishi​anami'aawaatc ekii'ihkitowaatc: "Tepencikeyan, kiin kikihkenimaa awiya aaniin eshi​ayaatc ote'ink. Waapata'ihshinaam awenen wenaapamatc oko kaashi​niishiwaatc.
44001025	Cinaapishkawaatc, ci'inanohkiitc Cootahsan (Judas) ishinisha'waakan kaakiih​tinowinitc, ekii'ishaanitc kaakii'ishikashkihtamaasonitc," kii'ishi​anami'aawak.
44001026	Miitahsh kaa'ishi​otaahpinamowaatc wiinsowinan. Maahtaayahs itahsh mayaa kiimiihkawi​otaahpinikaateni owiinsowin. Kewiin tahsh i'imaa kii'ishi​takwakimaa eshi​ayaanitc mitaahshipeshik ishinisha'waakana.
44002001	Ahpii tahsh e'ocihcihsenik i'i Pentikwaast (Pentecost) Kiishikan kaakii'icikaatenik, peshikwanonk kahkina kii'ishi​maawaci'itiwak otepwehtamook.
44002002	Ketahto itahsh kekoon kihcikiishikonk kiihpi'onci​noontaakwan taapishkoo ekihci​matwenoowek ekii'inihtaakwahk, misiwe i'imaa waahkaa'ikanink kiimooshkinehtaakwan kaakii'ishi​apiwaatc.
44002003	Miitahsh kaakii'waapantamowaatc kekoonan taapishkoo ishkotewitenaniwimaank e'ishinaakwaninikin, eniikateshkaanikin. Pepeshik tahsh okiihpi​naasihkaakonaawaa ekiih​saamishkaakowaatc kaakiih​tahshiwaatc.
44002004	Kahkina tahsh okii'mooshkineshkaakowaan Kishemanitoon otAhcaahkoni. Miitahsh kaa'ishi​maacii​kakitowaatc pepahkaan ekii'ishikiishwewaatc Kishemanitoon otAhcaahkoni ekii'miinikowaatc o'o cishi​kashkihtoowaatc.
44002005	I'imaa tahsh Ceroosalamink (Jerusalem) kii'ishitaawa' Coowa' (Jews) ekii'anami'ewaatisinitc misiwe e'onciinitc eshi​pepahkaanwewaanakisinitc pemaatisinitc o'omaa ahkiink.
44002006	Ahpii tahsh enoontaaminitc aaniin enihtaakwaninik, pemaatisinitc kaakiih​paahtiinonitc kiimaamawi​piishaawa' ekii'wawaanentaminitc. Aaniihsh kahkina kaakiih​tahshinitc okii'noontaakowaa' e'ishikiishwewaatc tipinawe otishikiishwewininiink.
44002007	Kahkina hsa ko kii'maamahkaatentamoo', ekii'wawaanentaminitc e'ihkitonitc: "Kaawiin ina kahkina okoweniwak Kaalaliiwininiwak (Galilee) kaakaakiikitowaatc?
44002008	Aaniin itahsh wenci​noontawankitwaa e'ishikiishwewaatc kahkina okoweniwak pepahkaan kiinawint tipinawe kaaishi​kiishweyank?
44002009	Pepahkaan iitok kita'ayonciiwaamin: Paarhtiya (Parthia), Miitiya (Media), Iilam (Elam), iki kaye kaakii'onciiwaatc Mehsopohtemiya (Mesopotamia), Cootiiya (Judea), Kaahpatoohsha (Cappadocia), Paantahs (Pontus), Eshiya (Asia),
44002010	Pariciya (Phrygia), Paampiliya (Pamphylia), Iicip (Egypt), i'imaa kaye pepahkaan kaashi​ayaaniwank pehsho Saairiini (Cyrene) ootenaank Lipya (Libya) ahkiink. Iki tahsh kaye Oroomink (Rome) kaakiihpionci​kiiyootewaatc. Iki kaye aaninta Coowak kaakiih​kwehkinintwaa cipiminisha'amowaatc Coowi anami'aawin.
44002011	Aaninta tahsh Kariihtink, Arepiya ahkiink e'onciiyank. Wawiinke tahsh kinisitohtawaanaanik mayaa kitishikiishwewininaanink e'ishi​tashintamowaatc Kishemanitoon eshi​mashkawihcikenitc," kii'ihkitowak.
44002012	Kahkina tahsh kiimaamahkaatentamook ekii'wawaanentamowaatc kaye. Miitahsh kaa'ihkitowaatc: "Kaanaka wekotokwen o'o wenci-ishihsekwen?"
44002013	Aaninta tahsh kiihpaahpinotaakewak ekii'ihkitowaatc: "Onsaam ohsha niipiwa' minihkwewak oshki​shoominaapooni," kii'ihkitowak.
44002014	Piitar (Peter) tahsh kiihpasikwii kaakiiwiiciiwaatc i'i kotak mitaahshipeshik ishinisha'waakana'. Kiihkishiiwe tahsh o'o ekii'inaatc kaakiih​paahtiinonitc: "Kiinawaa niiciCoowak, kahkina kaye o'omaa Ceroosalamink (Jerusalem) eshitaayek! Weweni pisintawihshik o'owe kaawii'wiintamawinakook.
44002015	Kaawiin ohsha kiiwashkwepiihsiwak okoweniwak kiiwashkwepiiwak kaa'inenimekwaa. Payish iitok inaa shaankahso tipa'ikaneyaa ehkishepaawakahk.
44002016	Mii hsa 'oweni kaa'ihkitokopanen Coowal (Joel) Kishemanitoon kaakiih​kanootamawaatc:
44002017	'Tayishihse ishkwaac anikakiishikahk, ihkito Kishemanitoo, cisiikinamawakwaa nintAhcaahkwan kahkina pemaatisiwaatc. Kikosihsiwaak, kitaanihsiwaak itahsh kaye oka​kanootamawaawaan Kishemanitoon kitooshkiniikimiwaak tahsh kekoonan oka​waapantaanaawaan ishinamowinan, kikihciaya'aamiwaak tahsh wiin tapawaacikewak.
44002018	Iki hsa kaye kitanohkii'aakanak kaaininiiwiwaatc, kaaihkwewiwaatc itahsh kaye, weti anikakiishikaninik ninka​miinaak kahkina cinaasihkaakowaatc nintAhcaahkwan. Kahkina tahsh oka​kanootamawaawaan Kishemanitoon.
44002019	Ninka​ishihcike tahsh kekoonan cimaamahkaasinaakwahkin ishpimink tapahsaya'ii kaye ahkiink. Tawaapancikaate miskwi, ishkote, takihci'inaapahte tahsh kaye.
44002020	Kiisihs tahsh takashkiitipihki'aa, tipihkikiisihs miskwiink tashi​miskonaakosi. Mii'iwe tahsh keishiwepahk cipwaa ocihcihsenik ahpii kaaTipenciketc okiishikanom kaawiikihci'inentaakwaninik, kaawiimashkawentaakwaninik kaye.
44002021	Ta'ishihse tahsh, awenen iko kekanoonaatc kaaTipencikenitc cinaatamaakotc tapimaaci'aa.'
44002022	"Kiinawaa Isriyalak (Israel), pisintamok kaawii'ihkitoyaan: Ciisahs (Jesus) Naasaritink (Nazareth) kaakii'onciitc ininiink kii'inentaakosi ekii'onaapamikotc Kishemanitoon. Kishemanitoo tahsh kikiih​peteyaapanta'ikowaa ekii'onaapamaatc Ciisahsoon, ekii​aapaci'aatc cimaamahkaacihcikenitc, cimamaantaawihcikenitc, cikihkinawaacihcikenitc kaye. Kahkina iitok kikihkentaam o'o.
44002023	Kishemanitoo iitok niiyak kii'ishi​onentamokopan, niiyak kaye kiikihkentamokopan pisaan cikaahcitinimintc. Kiinawaa tahsh kaakii'akosaka'omek aashiteyaahtikonk ekii'nihsimek, ekii'wiici'inekwaa iki ininiwak peminisha'ansikwaa eshi​antawentaminitc Kishemanitoon.
44002024	Kishemanitoo tahsh okiihkiiwe​pimaatisi'aan, ekiih​kipihtinank cikakwaataki'ikohsinik i'i nipowin. Aaniihsh kaawiin kekoon otaa​kashki'ikohsiini cikihciwinikonitc i'imaa nipowinink.
44002025	Tepit (David) tahsh wiin kii'ihkitokopan ehtashimaatc onoweniwan: 'Nikanawaapamaa kaaTipenciketc mooshak e'oncishkawishkawitc. Nikihcinihkink inahke e'ishi​wiici'itc, kaawiin tahsh awiya ninka​wahkawinikohsii.
44002026	Miitahsh i'iwe wiinke misiwe ninte'ink wenci​moocikentamaan, maawac iko ehciihkentamaan o'o kaakakitoyaan. Mihsawaa piko niwiiyaw cinipoomakahk, tepwe hsa ninkehcina'aa Kishemanitoo i'iwe ci'ishihcike'itc.
44002027	Kaawiin iitok awaac kikaishi​nakashihsii anaamahkamik weti onipook kaaishi​ayaawaatc. Kaawiin kaye kiin Kishemanitoo kikapakitinihsii kaana'entami'inaan citashiwanaatahk niwiiyaw i'imaa nipowinink.
44002028	Kikiih​kihkentamo'ish keni'ina'atooyaan tepwe cipimaatisiyaan, wiinke hsa kikatepimoocikentamo'ish e'wiiciiwiyan.'
44002029	"Niici​otepwehtamook, oncita iko kiwii'wiintamawininim kikehteya'aaminaapan kaakiih​kihtentaakositc Tepit (David) ekii'nipotc, kaye tahsh ekii'ninkwa'ontc. Kaakii'ishi​na'inintc keyaapi o'o ishiahpii e'ayaanik o'omaa.
44002030	Kewiin iitok kiihtinowi kaakanootamawaatc Kishemanitoon. Okiikihkentaan kaakii'ishi​ahshotamaakotc Kishemanitoon, peshik opiiwesiiman ciani​kihciokimaawinitc, taapishkoo Tepit kaakii'ishikimaawitc.
44002031	Tepit niiyak okii'waapantaan aaniin waa'ishihcikenitc Kishemanitoon. Miitahsh kaakiih​tashintank keshi​kiiwe​pimaatisi'imintc ini oPimaaci'iwen Kishemanitoonk kepi'onciinitc. Miitahsh Tepit kaakii'ihkitotc: 'Kaawiin kii'nakanaahsii cinehpiciayaatc anaamahkamik eshi​ayaanitc kaaniponitc, kaawiin itahsh kaye owiiyaw tawanaatahsinini.'
44002032	Miitahsh Kishemanitoon kaakiih​kiiwe​pimaatisi'ikotc. Niinawint iitok ninkii​waapamaanaan a'a Ciisahs.
44002033	Miitahsh kaakii'ompinintc i'imaa nahke okihcinihkiniink Kishemanitoon cishikihci-inentaakositc. Miihsh i'i kaakii'miinikoowisitc Weyoosimimintc otAhcaahkoni kaakiiahshotamawintipan. Miitahsh i'iweni omiinikoowin kaasiikinank kiinawaa noonkom kaawaapantamek, kaanoontamek kaye.
44002034	Kaawiin iitok wiin Tepit (David) kihcikiishikonk kaakii'ishi​ompishkaatc, o'owe tahsh wiin kii'ihkito: 'KaaTipenciketc okii'inaan ini kaaTipenimimitc: I'imaa ishinamatapin ninkihcinihkink inahke,
44002035	paanimaa hsa kikaishi'in cishaakooci'atwaa kaanishkenimihkwaa.'
44002036	"Taka tahsh kahkina kiinawaa Isriyalak (Israel) kaatinowiyek kehcinaac kihkentamok, mii 'awe Ciisahs kaatashimak kaakii'akosaka'wek aashiteyaahtikonk, okii'onahsikoon Kishemanitoon cimaamawi​Tipenciketc, wiin kaye okii'onaapamikoon ciPimaaci'iwetc."
44002037	Aahpii tahsh pemaatisiwaatc enoontamowaatc o'o, kii'onci​mikoshkaatentamook ekii'inaawaatc Piitaroon, i'i kaye kotak ishinisha'waakana': "Niici​otepwehtamoominaanik, aaniin tahsh keishihcikeyaank?"
44002038	Piitar (Peter) tahsh okii'ishi​nahkwehtawaa': "Kwehkipimaatisik, siika'antaasok itahsh kaye kahkina kaatahshiyek otishinihkaasowinink Ciisahs, cipoonencikaatekin kimacitootamowiniwaan; miitahsh i'i cimiinikoowisiyek Kishemanitoo otAhcaahkwan.
44002039	Mii 'oweni Kishemanitoo kaakii'ahshotamawinek ewiimiininek, i'i kaye kiniicaanihsiwaa', i'i kaye waahsa eyaanitc. Kahkina hsa ko awiya' kaaTipenciketc kiKishemanitoominaan ke'antomaatc cipinaasihkaakotc," kii'ihkito.
44002040	Niipiwa' tahsh Piitar kii'ayihkito ekii'ayenkwaamimaatc ekiih​kakwe​kashkimaatc: "Tapasiinotamowahk otishiwepisiwiniwaan kaamacaatisiwaatc, ci'ishihsehsiwek keshihsewaatc."
44002041	I'i tahsh kaakiih​tepwehtaakotc ehkitotc kiisiika'antaasowa' nihsink mitaahswaahk (3,000) ekiih​tashinitc. Miihsh kaa'ishi​takwakimimintc i'imaa eshi​ayaanitc otepwehtamoo'.
44002042	Miitahsh iko mooshak i'imaa kaa-ayaanitc ekiih​pisintaminitc eshi​kihkino'amaakewaatc ishinisha'waakanak. Ekii'ishi​wiitoohkaasonitc itahsh kaye eshi​wiihsininaaniwaninik pehkihsh ekii'anami'enaaniwaninik.
44002043	Kahkina tahsh pemaatisiwaatc kiimaamahkaatentamook ishinisha'waakana' niipiwa' ekiih​tootaminitc maamahkaacihcikewinan, ini kaye kihkinawaacihcikewinan.
44002044	Kahkina tahsh otepwehtamook kiimaamawi'itiwak. Kahkina kaye otaya'iimiwaan pehpeshikwan ekii'ishi​maamawihcikewaatc.
44002045	Okii'ataawaakenaawaan tahsh otaya'iimiwaan, tepentamowaatc kaye. Miitahsh kaa'ani-ishi​ayaanihke​maamaawata'oonitiwaatc aaniin hsa ko awiyan eshi​noontehsenitc.
44002046	Entahsokiishik itahsh kii'nihtaa​maawaci'itiwak piincaya'ii kihcianami'ewikamikonk. Otaawiniwaank ekiihtashi​pahkwepinaawaatc pahkweshikanan ekii'maamawi​wiihsiniwaatc, wiinke ekiih​ciihkentamowaatc ote'iwaank.
44002047	Ekii'nanaahkomaawaatc Kishemanitoon, kahkina kaye awiya' ekii'minwaapamikowaatc. KaaTipenciketc tahsh okii'ani​takwakimaa' i'i entahsokiishik kaakiih​pimaaci'imintc.
44003001	Aapintink ehkiishikaninik Piitar (Peter), a'a kaye Cwaan (John) kii'ishaawak kihcianami'ewikamikonk e'ishkwaa​naawahkwenik ahpii kaakiinihtaa-anami'aaniwaninik enihso​tipa'ikaneyaanik.
44003002	Peshik tahsh inini kaakiih​kashkihtoohsik cipimohsetc ekii'maahkinihtaawikitc kii'nihtaa​piicikaniwi i'imaa wenci​piintikenk kihcianami'ewikamikonk "Wenishihshink" ecikaatenik. Mii 'imaa kaa'ishi​nihtaa​pakohsenimotc cimiinikotc iniweniwa' kihcianami'ewikamikonk kaapiintikenitc.
44003003	A'a tahsh inini ewaapamaatc Piitaroon, Cwaanan kaye e'ani​piintikenitc kihcianami'ewikamikonk okiih​kakwecimaa' ciimiinikotc shooniyaan.
44003004	Piitar ewiiciiwikotc Cwaanan okiih​kanawaapamaawaan ini ininiwan ekii'inaawaatc: "Kanawaapamihshinaam!"
44003005	Okiih​kanawaapamikowaan itahsh, kekoon ninka​miinikook e'inentaminitc.
44003006	Piitar tahsh okii'inaan: "Kaawiin nintayaawaahsii waapaapihko​shooniyaa, osaawaapihko​shooniyaa kaye cimiininaampan. Kaa'ayaayaan tahsh wiin kekoon kikamiinin. Ciisahs Christ otishinihkaasowinink Naasaritink (Nazareth) kaaonciitc kitishikanoonin: Pasikwiin cipimohseyan!"
44003007	Okiih​tepinaan itahsh okihcinihkiniink ekiih​pasikoncipinaatc. Shemaak tahsh ositini, onaanini kaye ini ininiwan kiimashkawi​ayaamakaniniwan.
44003008	Shemaak itahsh a'a inini kiihpasikoncihse ekii'ayishpikwaashkwanitc, miihsh kaa'ishi​pimohsetc ekii'ani​piintikewiiciicwaatc i'imaa kihcianami'ewikamikonk. Wiinke kiihkihci​ayishpikwaashkwani ekii'miikwehciwenimaatc Kishemanitoon.
44003009	Kahkina tahsh awiyak ewaapamawaatc ehpimohsenitc, enanaahkomaanitc kaye Kishemanitoon,
44003010	okii'nihsitawinawaawaan eyaawinitc kaakii'nihtaa​namatapinitc ehpakohsenimiwenitc i'imaa "Wenishihshink Ishkwaantem" eicikaatenik kihcianami'ewikamikonk. Wiinke tahsh kii'wawaanentamook, kiimaamahkaatentamook kaye aaniin i'i kaakii'ishihsenitc.
44003011	Mekwaa tahsh a'a inini kaakiiminoayaa'intc ekihciwinaatc Piitaroon, Cwaanan kaye, kahkina awiya' kiimaamawi​piicipa'itiwa' i'imaa kaakii'ishi​ayaawaatc eshi​patahkitenik Swaalaman (Solomon) otaanihkawihcikan ecikaatenik ekiikihci​maamahkaatentaminitc.
44003012	Ahpii tahsh Piitar ewaapamaatc okiih​kanoonaa' o'o ekii'inaatc: "Kiinawaa Isriyalak, wekonen wenci​maamahkaatentamek o'o, wekonen kaye wenci​kihci​kanawaapamiyaank taapishkoo e'inentamek niinawint iko nimashkawisiiwininaaniink, komaa kaye eshi​kwayahko​anami'aayaank e'onci​kashkihtootc cipimohsetc.
44003013	OKishemanitoomiwaan ohsha Eparahaam (Abraham), Aaisik (Isaac), Cekap (Jacob), iki kaye oKishemanitoomiwaan kikehteya'aaminaapaniik, mii ohsha 'awe Kishemanitoo kaawaapanta'iwetc aaniin ehpiici​kihci'inentaakosinitc ini otAnohkii'aakanan Ciisahsoon. Kiinawaa iitok kaakiih​pakitinimek ci'onahshowaasonitc, ekii'aanawenimimek kaye enaahsamiinitc onahshowewikimaan Paailatoon (Pilate) aanakii'inentaminitc cipakitinimintc.
44003014	Shaakooc itahsh kiinawaa kikii'aanawenimaawaa a'a kehtentaakositc, kweyahkwaatisinitc kaye, meshkwac ekii'antotamaakeyek cimiinikooyek onihshiwe.
44003015	Kikii'nihsaawaa tahsh a'a Tepentank pimaatisiwin, Kishemanitoon itahsh okiihkiiwe​pimaatisii'ikoon. Niinawint ohsha o'o ninkiihpi​waapantaamin.
44003016	Inashke kiwaapamaawaa wa'a inini, kikihkenimaawaa kaye. Ekiih​tepweyentank owiinsowinini Ciisahsoon, mii 'i wenci​minoayaatc. Ekiih​tepweyenimaatc Ciisahsoon, mii 'i wa'a inini wiinke wenci​minoayaatc kahkina awiyan kaawaapamikotc.
44003017	Nintinawemaakanak, ninkihkentaan ohsha ekii'nihsitohtansiwek i'i kaakii'ishihcikeyek. Miitahsh peshikwan kaa'ishihcikewaatc kiniikaanisiimiwaak.
44003018	Miitahsh i'i nahke Kishemanitoo kaa'ishi​mooshkinehsenik kaakii'ihkitokopanen kiiaapaci'aatc kahkina kenootamaakotc. Ekiihpi'ihkitonitc cikakwaatakihtoonitc ini kaakii'onaapamaatc.
44003019	Kwehki​pimaatisik itahsh, pikiiwe​naasihkawihk kaye Kishemanitoo cipoonencikaatekin kimacitootamowiniwaan. Miitahsh ci'ishihsenik kaaTipenciketc cimiininek anwehshinowin i'imaa kitahcaahkowaank,
44003020	ekiih​piicinisha'waatc Ciisahsoon. Miiwan iitok ini Kishemanitoo kaakiih​kiishaaci​onaapantamawinek.
44003021	Miitahsh weti Ciisahs keayaatc kihcikiishikonk piinihsh ahpii ocihcihsenik Kishemanitoon kaawiih​kiiwe​oshihtootc kahkina kekoon. Mii 'i iitok kaa'ishi​ahshotamaakekopanen mewisha kiiaapaci'aatc kehtentaakosinitc okanootamaake'.
44003022	Moosihs (Moses) iitok kii'ihkito: 'KaaTipenciketc kiKishemanitoomiwaa kika'ishinisha'amaakowaa okanootamaaken taapishkoo niin tino ci'ontinaatc mekweya'ii kipimaatisiimiwaank. Miiwan tahsh ini kepisintawimek kahkina kekoon eshi​wiintamawinimek.
44003023	Awenen tahsh iko kepisintawaahsik ini okanootamaaken tatootawaa ciwiiciiwaahsik Kishemanitoon opimaatisiimini.'
44003024	Saamiyoo (Samuel) kaakiih​pi'ihkitotc, iki kaye kahkina okanootamaakek kaakiih​pi'aawaatc kii'ishkwaa'ayaanitc, okiih​tashintaanaawaa o'o noonkom kaa'ishihsenik.
44003025	Kiinawaa tahsh kimiinikoom iniweniwan Kishemanitoo otahshotamaakewinan kenootamaakotc kaakii'ihkitonitc. Miitahsh kaye kaa'onci​tipentaakosiyek Kishemanitoo kaakii'ishi​ahshotamawaatc kikehteya'aaminaapanii' ekii'inaakopanen Eparahaaman (Abraham): Kiin hsa kipiiwesiimak onci, kahkina kaapepahkaanwewaanakisiwaatc pemaatisiwaatc ta'onci​shawentaakosiwak.
44003026	Miitahsh Kishemanitoo kaakii'onaapamaatc otAnohkii'aakanan. Ekii'ishinisha'amawinek kiinawaa nihtam aaniihsh kikiih​shawenimikowaa entahso​peshikoyek, cinakatamowek kimaci'ishiwepisiwiniwaan," kii'ihkito Piitar (Peter).
44004001	Mekwaa tahsh ehkanoonaawaatc pemaatisinitc okiihpi​otihsikowaan anami'ewikimaan, ini kaye kaakii'okimaahkantawaanitc kenawentaminitc kihcianami'ewikamik, i'i tahsh kaye Saacahsii' (Sadducees).
44004002	Kaawiin okii'minohtaakohsiiwaa' ekii'onci​mikoshkaatentaminitc ekihkino'amawaawaatc pemaatisinitc. Aaniihsh okiih​tashintaanaawaa ekiihkiiwe​pimaatisinitc Ciisahsoon, awiyan kaye nipowinink e'onci​kiiwe​pimaatisinitc.
44004003	Miitahsh kaa'ishi​otihtinikowaatc ekiih​kipa'okowaatc kapetipihk, aaniihsh aasha kii'onaakohshinini.
44004004	Niipiwa' itahsh kaakii'noontaminitc i'i tipaacimowin kiihtepwehtamoo', ninkociko naaniink mitaahswaahk 5,000 ekiih​tahshinitc.
44004005	E'ani​waapaninik tahsh iki wekimaawiwaatc Coowak, kaaniikaanisiwaatc kaye, iki tahsh kaye kehkino'amaakewaatc onahshowewin kiimaawaci'itiwak i'imaa Ceroosalamink (Jerusalem).
44004006	Aanas (Annas) kihcianami'ewikimaa tahsh kaye i'imaa kii'ayaa, Keyahpahs (Caiaphas) kaye, a'a kaye Cwaan (John), a'a tahsh kaye Aalikihsaantar (Alexander). Iki tahsh kaye kahkina enawemaawaatc kihcianami'ewikimaan.
44004007	Naawaya'ii tahsh eshi​ayaawaatc okii'ishi​niipawi'aawaa' ishinisha'waakana' o'o ekii'ishi​kakwecimaawaatc: "Wekonen tino mashkawisiiwin o'o wenci​tootamek, awenen itahsh kaye owiinsowin kaayaapacihtaawek?" okii'inaawaa'.
44004008	Piitar tahsh emooshkineshkaakotc Kishemanitoon otAhcaahkoni o'o okii'ishi​nahkwehtam: "Kiinawaa wekimaawiyek Isriyalak, kaaniikaanisiyek kaye,
44004009	kiishpin wiihkakwecimiyaank o'owe noonkom kaakiishikahk kaakii'minotootawintc wa'a inini kaamaahkisitc aaniin kaa'ishi​minoayaa'intc,
44004010	taka hsa kihkentamok o'o kahkina kaatahshiyek, kekiinawaa tahsh Isriyalak (Israel): wa'a inini kaaniipawitc o'omaa wiinke kii'onci​minoayaa owiinsowininiink Ciisahs Christan Naasaritink (Nazareth) kaakii'onciinitc. Miiwan ini kaakii'akosaka'omek, Kishemanitoon itahsh kaakiih​kiiwe​pimaatisii'ikotc.
44004011	Ciisahs hsa kaatashimintc o'o kaaishipii'ikaatek Kihcimasina'ikan: 'A'a hsa ahsin kaakii'aanawenimek kaawaahkaa'ikeyek, mii'awe mayaa kepi​maacii​kihci'inentaakositc ahsin,' ishipii'ikaate.
44004012	Kaawiin iitok kotak awiya otayaahsiin pimaaci'iwewin, aaniihsh kaawiin kotak ayaahsinoon ishinihkaasowin o'omaa ahkiink awiya ke'onci​pimaaci'ikoowisihpan."
44004013	Ahpii tahsh ewaapantamowaatc aaniin ehpiihci​soonkite'enitc Piitaroon, ini kaye Cwaanan, mii 'i kaakiikihkentamowaatc kekoon ekii'inakinsohsinik, ekiih​kihkino'amawaahsiwimintc itahsh kaye, wiinke kiikihci​maamahkaatentamook. Miitahsh kaakiikihkenimaawaatc ekii'wiiciiwaanitc ini Ciisahsoon.
44004014	Ewaapamaawaatc itahsh kaye ini ininiwan kaakii'minoayaa'imintc ewiicikaapawihtaakonitc, mii 'i wiinke kaa'ishi​kwenawi'ihkitowaatc.
44004015	Miitahsh kaa'ishi​kanoonaawaatc ohpimeya'ii ci'ishaanitc kaakii'ishi​maawaci'itiwaatc onahshowewikamikonk, miihsh kaa'ishi​maacii​kakanoonitiwaatc.
44004016	Miihsh kaa'ihkitowaatc: "Aaniin tahsh ketootawankwaa oko ininiwak. Kahkina awiya' kaataanitc Ceroosalamink (Jerusalem) okihkentamini o'o kaakii'ishihcikewaatc kihci​maamahkaacihcikewin, kaawiin tahsh kikakashkihtoohsiimin ciyaanotamank.
44004017	O'o tahsh awahshime cimisihteshkaamakahsinok eshi​ayaawaatc pemaatisiwaatc, taka hsa kihci​nooci'aataanik miinawaa citashintamawaahsikwaa awiya' o'o wiinsowin."
44004018	Okiihkiiwe​antomaawaa' itahsh miinawaa ishinisha'waakana' cipiintikenitc, miihsh kaa'ishi​ayenkwaamimaawaatc awahshime citashintansinik, cikihkino'ikehsinik otishinihkaasowininiink Ciisahsoon.
44004019	Piitar tahsh, a'a kaye Cwaan kii'ishi​nahkwehtamook: "Kiinawaa onentamok aaniin eshi​minonamokwen Kishemanitoo. Maakishaa kiinawaa cina'ihtaakooyek, komaa kaye Kishemanitoo cipisintawankipan.
44004020	Kaawiin ohsha niinawint nintaa​kashkihtoohsiimin cipooni​tashintamaank kaakii'waapantamaank, kaakii'noontamaank itahsh kaye," kii'ihkito.
44004021	Aahpii kaa'ishkwaa-ayenkwaamimintwaa awahshime ewiih​kakwaataki'intwaa, miitahsh kaa'ishi​pakitinintwaa. Kaawiin kekoon kii'mihkikaatehsinini ke'onci​onaahkonintwaapan aaniihsh kahkina pemaatisinitc okii'nanaahkomaani Kishemanitoon o'o onci kaakii'ishihsenik.
44004022	A'a tahsh kaye inini kaakii'maamahkaaciminoayaa'intc awahshime niimitana (40) kiitahsopipoonwe.
44004023	Ahpii kaa'ishkwaa​pakitinintwaa kii'ishi​kiiwewak eshi​ayaanitc owiici​otepwehtamoomiwaa' ekiih​tipaacimowaatc kahkina kekoon aaniin kaa'ikowaatc i'i kihcianami'ewikimaa', i'i kaye kaaniikaanisinitc Coowa'.
44004024	Ahpii otepwehtamook enoontamowaatc o'o, okii'maamawi​anami'ehtawaawaan Kishemanitoon e'ihkitowaatc: "Oo Tepencikeyan, kiin kaakii'oshihtooyan kihcikiishik, ahki, kihcikam kaye, kahkina kaye i'imaa eyaakin,
44004025	Kiin Kishemanitoo kitAhcaahk kikii'aapaci'aa kiimiinatc kitanohkii'aakan Tepit (David) ninkehteya'aaminaapan o'o kii'ihkitokopanen: 'Wekonenini wenci​kitaasowaatc pahkaan wenciiwaatc ahkiink, wekonenini hsa kaye ishianihshaa wenci'inentamowaatc i'i ewii'ishihcikewaatc.
44004026	Kihciokimaak o'omaa ahkiink kii'oshiihtaawak, tepenimiwewaatc kaye kiimaawaci'itiwak ewii'miikaanaawaatc kaaTipencikenitc, iniweniwan kaye kaakii'onaapamaanitc.'
44004027	O'omaa hsa otenaank tepwe tashi​maawaci'itiwak a'a Herat (Herod), Paantiyahs Paailat (Pontius Pilate) kaye, iki tahsh kaye kaaCoowiwihsikwaa. Ewii'maanshi​tootawaawaatc kaana'entami'imihk kehtentaakosinitc kitAnohkii'aakanan Ciisahsoon kaakii'onaapamimatc.
44004028	Ekii'ishihcikewaatc kimashkawisiiwinink, kitinentamowinink kaye niiyaak kaakii'onci​onahtoowampanen ci'ishihsek.
44004029	Inashke tahsh noonkom Tepencikeyan, waapantamow eshi​ahshotamawiyamintwaa ewiih​tootawiyamintwaa. Taka hsa tahsh miishihshinaam soonkite'ewin e'otanohkii'aakanimiyaank ciwiintamaakeyaank kitihkitowin.
44004030	Waapanta'iwen kashki'ewisiwin e'ayaayan ciminoayaa'iweyan. Pakitinan kaye kihkinawaacihcikewinan, maamahkaacihcikewinan kaye citoocikaatekin owiinsowinink kaakihtentaakositc kitAnohkii'aakan Ciisahs."
44004031	Ahpii tahsh kaaishkwaa-anami'aawaatc kiikoshkohseni i'imaa eshi​ayaawaatc. Kahkina tahsh okii'mooshkineshkaakowaan Kishemanitoon otAhcaahkoni, miihsh kaa'ishi​waawiintamowaatc Kishemanitoon otihkitowinini ekiih​soonkite'ewaatc.
44004032	Emaamawi​ayaawaatc tahsh otepwehtamook peshikwan kii'inentamook, peshikwan kii'ishite'ewak. Kaawiin tahsh awiya cikii'ihkitotc kekoonan e'ayaatc wiin ehta ehtipinawewisitc, kahkina hsa ko kekoonan kiimaamawihcikewak.
44004033	Aahpici tahsh kiihkihci​mashkawihcikewak ishinisha'waakanak ehtipaatotamowaatc kaakii'ishi​kiiwepimaatisinitc kaaTipencikenitc Ciisahsoon. Kahkina tahsh kaye kaatahshiwaatc okii'otihsikonaawaa Kishemanitoon okihci​shawencikewinini.
44004034	Kaawiin tahsh awiya kiihkitimaakisihsii eshi​ayaawaatc, aaniihsh kahkina kaakiih​tipentamowaatc ahkiin, waahkaa'ikanan itahsh okii'ataawaakenaawaan. Shooniyaan tahsh kaakiih​tipa'amawintwaa okiih​piinaawaan,
44004035	ekii'ishi​pakitinaawaatc eshi​ayaanitc ishinisha'waakana'; miitahsh kaakii'ishi​maamaata'ohkiinitc.
44004036	Miitahsh o'o Coosap (Joseph) kaa'ishihciketc, anami'e​anohkii'aakan Liipait (Levite) kaatinowitc kaakii'onciitc Saaiparahs (Cyprus) minihsink, Paarnapahs (Barnabas) kaakii'ishinihkaanikotc ishinisha'waakana'. Owiinsowin tahsh "Menwentami'iwetc" kii'ihkitoomakanini.
44004037	Kihtikewahkiini okii'ayaan, miihsh kaa'ishi​ataawaaketc ekiih​piinaatc shooniyaan kaakiih​tipa'amawintc i'imaa eshi​ayaanitc ishinisha'waakana'.
44005001	Peshik tahsh inini Aananaayahs (Ananias) eshinihkaasotc, wiiwan tahsh ewiiciiwikotc Sapaira (Sapphira) eishinihkaasonitc, okii'ataawaakenaawaa aaninta otahkiimiwaa tepentamowaatc.
44005002	Wiiwan tahsh ekii'wiici'inentamoomikotc kiihkanawentamaaso aaninta shooniyaan kaakii'ontisitc. Minihk itahsh kaa'ishkohsenitc okii'ishiwinaan ekiih​pakitinaatc eshi​ayaanitc ishinisha'waakana'.
44005003	Piitar (Peter) tahsh okii'inaan Aananaayahsoon: "Wekonen tahsh wenci​pakitinamawatc Setan (Satan) citipentank kite'ini ekiiwanimohtawimatc Kishemanitoo otAhcaahkwan, ekiih​kihciwinamaasoyan aaninta shooniyaa kaakii'inakintek kitahkiim.
44005004	Kiin iitok kikiih​tipinawewihs i'i ahki cipwaa ataawaakeyan. Kii'ishkwaa-ataawaakweyan tahsh, kiin kikihtipenimaa a'a shooniyaa. Wekonen tahsh kaa'onci-inentaman sesik ewii'ishihcikehsiwan? Kaawiin wiin inini kaakiiwanimohtawatc, Kishemanitoo ohsha," okii'inaan.
44005005	Ahpii tahsh Aananaayahs enoontank aaniin ecikaniwitc, mii 'i kaa'ishi​kawihsetc ekii'nipotc. Kahkina tahsh kaakii'noontamowaatc o'o wiinke kiihsekisiwak.
44005006	Oshkiniikiwak tahsh kiihpipiintikewak ekiih​titipeyiikinamowaatc i'i wiiyaw. Miitahsh kaa'ishi​saakisihtoowaatc ekii'awi​na'inamowaatc.
44005007	Paanimaa tahsh ninkoci ko nihsotipa'ikan (3) e'ishihsenik, kiihpipiintikewan Aananaayahs wiiwan ekiih​kihkentasinik aaniin kaakii'inahkamikaninik.
44005008	Piitar tahsh okii'inaan ini ihkwewan: "Wiintamawihshin, mii na 'owe minihk kaa'ontisiyek kiiataawaakeyek kitahkiimiwaa?" O'o tahsh okii'ikoon: "Eha', mii 'iwe minihk kaa'ontisiyaank," okii'ikoon.
44005009	Piitar tahsh okii'inaan: "Wekonen tahsh minciniish kaa'onci-inentamek ewiih​kotenimimek kaaTipenciketc otAhcaahkwan? Inashke iki ininiwak kaakii'awi​na'inaawaatc kinaapeman aasha o'omaa ishkwaantenk pimi'ayaawak, kekiin tahsh kikasaakisi'ikook," okii'inaan.
44005010	Shemaak itahsh kiihkawihsewan eshi​sitekaapawitc ekii'niponitc. Oshkiniikiwak ehpipiintikewaatc okii'waapamaawaan eniponitc. Miitahsh kaa'ishi​saakisi'aawaatc ekii'awi​na'inaawaatc ishiohpime onaapemipanini kaakii'ishi​na'inimintc.
44005011	Sekisiwin tahsh okii'otihsikonaawaa kahkina otepwehtamook kaashi​maawaci'itiwaatc, iki kaye kahkina kaakii'noontamowaatc o'o.
44005012	Ishinisha'waakanak tahsh okiih​tootaanaawaan niipiwa' maamahkaacihcikewinan, kihkinawaasaapanta'iwewinan eshi​ayaanitc pemaatisinitc. Kahkina tahsh otepwehtamook kii'ishi​maawaci'itiwak i'imaa Swaalaman (Solomon) otapinawihcikan eicikaatenik.
44005013	Iniweniwa' itahsh wiin pehkaanisinitc kaawiin kiihtepakenimohsiiwa' ciwiiciiwikowaatc. Shaakooc hsa ko pemaatisinitc okiikihtakimikowaa'.
44005014	Awahshime hsa kii'ani​paahtiinowak otepwehtamook kaakiih​tepwehtawaawaatc kaaTipencikenitc, ininiwak, ihkwewak kaye.
44005015	Miitahsh kaa'ishihcikewaatc ekii'ishiwinaawaatc kaa'aahkosinitc miihkanaahkaank. Ekii'ishi​pimihshimaawaatc nipewinink, ahpishimonink kaye, kanake hsa ko cisaamishkaakonitc otakawaahteshinowinini Piitaroon i'imaa pimohsenitc.
44005016	Kiihpaahtiinowa' hsa pemaatisinitc kaakiih​piishaanitc, waahkaaya'ii ootenawan eyaanikin Ceroosalamink (Jerusalem) ekii'ayonciinitc. Okiihpiinaani kaakii'aahkosinitc, kaakiih​kakwaataki'ikonitc kaye maciahcaahkwa', kahkina tahsh kii'minoayaawaa'.
44005017	Miitahsh a'a kihcianami'ewikimaa, i'i kaye kahkina kaakii'wiiciiwikotc Saacahsiihkaank (Sadducees) kaakii'ishi​wiicihtwaanitc, wiinke hsa okii'ayaashenimaawaa' ishinisha'waakana'. Kekoon itahsh okii'wiihtootawaawaa'.
44005018	Okii'otihtinaawaa' itahsh ishinisha'waakana' ekiih​tahkonaawaatc, ekii'ishi​piinciwepinaawaatc nehtaatashiayaanitc kaakipa'omintc kotak awiya'.
44005019	Ehtipihkaninik tahsh kaaTipenciketc otencaliman kiihpiishaawan ekiih​paahkintenaminitc kipa'otiiwi-ishkwaantem. Miitahsh kaa'ishi​saakiciwinaatc ishinisha'waakana' ekii'inaatc:
44005020	"Maacaak, awiniipawik kihcianami'ewikamikonk ciwiintamawekwaa pemaatisiwaatc, cimooshkineyaatotek o'o oshki​pimaatisiwin," okii'inaa'.
44005021	Kii'ishihcikewak kaakii'inintwaa. Kiihtipihkinaakwanini piko ehpiintikewaatc kihcianami'ewikamik, miihsh kaa'ishi​maacii​kihkino'ikewaatc. Kihcianami'ewikimaa tahsh, kaawiiciiwikotc kaye, okii'maamawi​antomaawaa' i'i kahkina kaaonahshowenitc, i'i kaye kaaniikaanisinitc Coowa' ci'onaahkonikewaatc. Kii'ishinisha'owewak tahsh kiipa'otiiwikamikonk cipiinimintc tahkonikana'.
44005022	Shimaakanihshak tahsh e'ishaawaatc, kaawiin okii'mihkawaahsiwaawaa' ishinisha'waakana'. Kiihkiiwewak itahsh e'awi​tipaacimowaatc ekii'ihkitowaatc:
44005023	"Nikii'waapantaamin kipa'otiiwi'ishkwaanteman eyaayiici​kipaapihka'ikaatekin, okanawencikek kaye eniipawiwaatc ishkwaantemihkaank. Ahpii tahsh epaahkintenamaank, kaawiin awiya piintik ninkii'mihkawaahsiwaanaan," kii'ihkitowak.
44005024	Ahpii tahsh kanawencikewi​shimaakanihshiiwikimaa kihcianami'ewikamikonk, a'a tahsh kaye kihcianami'ewikimaa enoontamowaatc o'o e'ihkitonitc, wiinke kii'mikoshkaatentamook ekiih​kihkentansikwaa aaniin keni'ayishiwepanokwen.
44005025	Peshik itahsh awiyan okiihpi​wiintamaakowaan: "Inashke naa iki ininiwak kaakiih​tahkonekwaa kipa'otiiwikamikonk, kiimatwe​niipawiwak inaa kihcianami'ewikamikonk ehkihkino'amawaawaatc pemaatisinitc," okii'ikowaan.
44005026	Kii'ishaa tahsh a'awe shimaakanihshiiwikimaa ekii'wiiciiwaatc oshimaakanihshiima'. Miitahsh kaa'ishi​piinaawaatc ishinisha'waakana' weweni ekiih​tootawaawaatc aaniihsh okiih​kohsaawaa' pemaatisinitc cipapiimwahsina'ikowaatc.
44005027	Ahpii tahsh kaahpiinaawaatc, okii'inaahsamikaapawi'aawaa' eshi​apinitc onahshowewininiwa'. Kihcianami'ewikimaa tahsh okiih​kakwecimaa',
44005028	ekii'ihkitotc: "Wiinke iitok kitaanakii'ayenkwaamimikoom awahshime cishi​kihkino'amaakehsiwek Ciisahs owiinsowinink. Inashke tahsh misiwe ayaamakan i'i kikihkino'amaakewiniwaa i'imaa Ceroosalamink (Jerusalem). Miitahsh kekwetootawiyaank niinawint cianaamentaakosiyaank i'i kaakii'ishinihsintc," kii'ihkito.
44005029	Piitar (Peter) tahsh, iki kaye kotak ishinisha'waakanak kii'ishi​nahkwehtamook ekii'ihkitowaatc: "Nawac taaishinaakwaan cina'ihtawankitipan Kishemanitoo ahpiihc ininiwak.
44005030	Kaakii'oKishemanitoomiwaatc kikehteaya'aaminaapaniik ohsha okiihkiiwe​pimaatisi'aan Ciisahsoon, kiinawaa kaakii'nihsimek aashiteyaahtikonk.
44005031	Miiwan itahsh ini Kishemanitoo kaakii'ishi​pakitinaatc okihcinihkinink inahke ekii'inakimaatc Oniikaaniihtamaake, kaye tahsh Opimaaci'iwe cimiinikoowisinitc Isriyala' cikwehkaatisinitc cipoonentamawimintc eshi​macitootaminitc.
44005032	Niinawint tahsh nintipaatotaamin iniweniwan kaawaapantamaank, Kishemanitoo otAhcaahkwan kaye tipaacimowan. Miiwan ihsa ini kaamiikiwaaketc emiinaatc i'i kaana'ihtaakotc," kii'ihkitowak.
44005033	Iki tahsh kaaonahshowewaatc ahpii enoontamowaatc i'i, wiinke hsa okii'nishkimikowaa' ekii'inentamowaatc cinihsaawaatc ishinisha'waakana'.
44005034	Peshik tahsh Perahsii (Pharisee) Kameliyal (Gamaliel) eshinihkaasotc ekii'nihtaa​kihkino'amaaketc onahshowewin, kahkina kaye awiya' okiikihtenimikoo'. Miitahsh a'a kaakiih​pasikwiitc ekii'anoohkiitc pinamaa cisaakisi'imintc ishinisha'waakana'.
44005035	Miitahsh o'o kaa'inaatc: "Kiinawaa Isriyalak (Israel), ayenkwaamisik aaniin kaawiih​tootawekwaa oko ininiwak.
44005036	Inashke mewishayiishko kiihpi'ayaa Tiyootahs (Theudas) ekiihkihci-inwaanintisotc, kekaa maawiin niiwaahk ininiwa' okiih​piminisha'okoo'. Miitahsh i'i kaakii'nihsintc, kaakiih​piminisha'okotc itahsh kii'ohsweyaamohkaasowa'. Kaawiin tahsh kiikihkentaakwahsinini otishihcikewin.
44005037	Kaa'ishkwaa​nihsintc tahsh a'a inini, Cootahs (Judas) kewiin kiihpi'ayaa Kaalaliiwiahkiink (Galilee) ekii'onciitc ahpii kii'akimintwaa kahkina awiyak. Niipiwa' itahsh awiya' okiikashkiaa' cipiminisha'okotc. Kewiin tahsh kiinihcikaniwitc, kahkina kaakiih​piminisha'okotc kii'oswepa'iwewa'.
44005038	O'o tahsh noonkom kaainahkamikahk, mii 'owe eninakook, keko kekoon tootawaahkekwaanik iki ininiwak. Kiishpin hsa i'i enentamowaatc, eshihcikewaatc kaye, ininiink wenciimakaninikwen, kaawiin tani​kihkentaakwahsinini.
44005039	Kiishpin tahsh wiin Kishemanitoonk wenciimakaninikwen kaawiin kikashaakoociaahsiwaawaak. Miitahsh i'i cikoshkwentamek Kishemanitoo iinsan emiikaanek," Kameliyal kii'ihkito. Kii'ishihcikewak itahsh kaakii'inintwaa.
44005040	Miihsh kaa'ishi​kiiwepiintikanaawaatc ishinisha'waakana' ekiih​pahshanshe'waawaatc, ekiihkishii​kanoonaawaatc kaye awahshime ci'onci​kaakiikitohsinik owiinsowininiink Ciisahsoon. Miitahsh kaa'ishi​pakitinaawaatc.
44005041	Ishinisha'waakanak tahsh kii'onci​maacaawak eshi​ayaanitc onahshowewininiwa', wiinke ekii'minwentamowaatc ekii'inakimintwaa ehte​ahpiihtentaakosiwaatc ci'onci​akaci'intwaa owiinsowininiink Ciisahsoon onci.
44005042	Kaawiin tahsh cikiihkipihciiwaatc entahsokiishik ekiih​kihkino'amaakewaatc, ekiih​kakiihkwewaatc kaye i'imaa kihcianami'ewikamikonk, eyishitaanitc kaye pemaatisinitc ekii'ihkitowaatc: "Ciisahs ohsha mii 'awe Kishemanitoon kaakii'onaapamikotc cipimaaci'iwetc."
44006001	Mekwaa hsa ahpii kiini​paahtiinowaatc kihkino'amawaakanak kaakiih​tepwehtawaawaatc Ciisahsoon. Kariihk (Greek) tahsh kaakii'ishikiishwewaatc Coowak okii'aanwaapamaawaa' Hiiparoo (Hebrew) eshikiishwenitc Coowa'. Mii 'i kaa'ihkitowaatc ehpapaa​pisiskencikaniwihsinik okiiwaacihkwemiwaa' ahpii kiiahshantinaaniwaninik i'i miicim kaakiinihtaa​pakitinikaatenik entahsokiishik.
44006002	Iki tahsh kaamitaahshiniishiwaatc (12) ishinisha'waakanak okii'antomaawaa' emaamawi​ayaanitc otepwehtamoo' o'o ekii'inaawaatc: "Kaawiin hsa tamino​naakwahsinoon niinawint cikipihciiyaankipan ewiintamaakeyaank Kishemanitoo otihkitoowin, cikiih​tipentamaankipan eshi​naanaakaci'intwaa kaanoontehsewaatc.
44006003	Haw hsa niici​otepwehtamook, kiinawaa hsa onaapamihkwak niishwaahso (7) kaaminwaatisiiwakimintwaa, kekiihtaawentamowaatc, kaamooshkineshkaakowaatc kaye Kishemanitoon otAhcaahkoni. Miiwak itahsh iki kenaanaakacihtoowaatc i'i anohkiiwin.
44006004	Niinawint tahsh wiin mooshak iko ninka'anami'aamin, ci'inanohkiiyaank kaye ciwiintamaakeyaank Kishemanitoo otihkitowin."
44006005	Kaamaamawiinowaatc otepwehtamook tahsh okii'minohtaanaawaa kaakii'inintwaa. Miitahsh o'o kaakii'ishinihkaasonitc ininiwa' kaakii'onaapamaawaatc, Istiipin (Stephen) eshinihkaasonitc kaakii'mooshkine​tepweyentaminitc, kaakii'mooshkineshkaakonitc kaye Kishemanitoon otAhcaahkoni. Pilap (Philip), Paraahkorahs (Prochorus), Nihkenar (Nicanor), Taaiman (Timon), Paarminahs (Parmenas), Nihkalahs (Nicolaus) kaye KaakiihCoowiwihsik kii'otaahpinamokopanen Coowianami'aawin Entiyaahk (Antioch) ootenaank ekii'onciitc.
44006006	I'i tahsh kaakii'onaapamaawaatc ininiwak, okiih​piinaawaa' eshi​ayaanitc ishinisha'waakana'. Miitahsh kaa'ishi​anami'ehtamawaanitc ehsaaminaanitc.
44006007	Keyaapi tahsh Kishemanitoo otihkitowin kii'ani​misihteshkaamakanini. Aanciihke kii'ani​paahtiinowak otepwehtamook Ceroosalamink (Jerusalem). Kii'ani​paahtiinowak itahsh kaye anami'ewikimaak kaakii'ani​tepwehtamowaatc.
44006008	Istiipin (Stephen) iitok wiinke okiimooshkineshkaakoon Kishemanitoon okishewaatisiwinini, okashki'ewisiwinini kaye. Miitahsh kaakii'ishihciketc niipiwa' maamahkaacihcikewinan, maamahkaaciwaapanta'iwewinan kaye mekweya'ii eshi​ayaanitc pemaatisinitc.
44006009	Aaninta tahsh Coowa' kaawiin okii'minwaapamikohsii' i'imaa peshik anami'ewikamikonk kaakii'onciinitc, Kaatatipenintisoomakahk Anami'ewikamik ecikaatek. Miiwa' ihsa 'i Coowa' kaakii'onciinitc Saairiini (Cyrene), Aalikihsaantariya (Alexandria), i'i tahsh kaye Coowa' kaakii'onciinitc Silihshiya (Cilicia) ahkiink weti kaye Eshiya (Asia) ahkiink. Miiwa' itahsh i'i kaakiih​kakwe​shaakoosomikotc.
44006010	Kaawiin itahsh okiikashkihtoohsiini cishaakoosomikotc kaa'ahpiihci​kakiihtaawentank, i'i kaye kaakii'ishi​miinikotc Kishemanitoon otAhcaahkoni ci'shi​kaakiikitotc.
44006011	Miitahsh kaa'ishi​kiimooci​tipa'amawaanitc aaninta ininiwa' o'o ci'ihkitonitc: "Ninkii'noontawaanaan Istiipin (Stephen) ehpaahpinotawaatc Moosihsoon (Moses), Kishemanitoon kaye."
44006012	Miitahsh i'i kaakii'onci​ompwe'aanitc pemaatisinitc, i'i kaye kaaniikaanisinitc Coowa', i'i kaye kaakihkino'amaakenitc onahshowewin. Miiwa' itahsh i'i Istiipin kaakiih​pi'anta​waapamikotc ekii'otihtinikotc ekii'ishiwinikotc eshi​ayaanitc onahshowewininiwa'.
44006013	Miihsh kaakiih​piinimintc iniweniwa' noociko ke'inaacimikotc o'o ekii'ikotc: "Kaawiin hsa wa'a inini onci​kipihciihsii ehpaahpinotank o'o kihcianami'ewikamikoni Kishemanitoon tepentaminitc, i'i kaye Moosihsoon enahshowenitc.
44006014	Ninkii'noontawaanaan kaye e'ihkitotc a'awe Ciisahs Naasaritink (Nazareth) kaaonciitc oka​nihshiwanaacihtoon o'oweni kihcianami'ewikamik, oka​yaancihtoonan kaye ishihcikewinan Moosihsoon kaakii'miininimank," kii'ihkitowa'.
44006015	Kahkina tahsh i'imaa kaakii'apiwaatc kaatashi​onahshowenk okiihkihci​kanawaapamaawaan Istiipinan (Stephen), miitahsh kaakii'waapamaawaatc e'ishiinkwenitc taapishkoo e'ishinaakosinitc encalan.
44007001	Kihcianami'ewikimaan tahsh okiih​kakwecimikoon: "Tepwewak ina 'i kaa'inihkwaa?" okii'ikoon.
44007002	Miihsh Istiipin (Stephen) kaa'ihkitotc: "Nintinawemaakanak, kehciaya'aawiyek kaye! Kishemanitoo kehci'inentaakositc okii'naakosiihtawaan kikehteya'aaminaapaniin Eparahaaman (Abraham) mekwaa Mesopohtemiyahkiink (Mesopotamia) kiiayaanitc, cipwaa ishitaanitc ootenaank Heranink (Haran).
44007003	Miihsh o'o kaa'inaakopanen: 'Nakatan i'i kitahkiim, nakash kaye kitinawemaakanak ci'ishaayan weti ahkiink kaawii'waapanta'inaan.'
44007004	Miitahsh i'i tepwe kaakii'nakatank Kaaltiya (Chaldea) ahkiini ekii'awi-ishi​kapehshitc weti Heranink (Haran). Ahpii tahsh Eparahaam oteten kaaniponitc, Kishemanitoon okiih​piicikosii'ikoon o'omaa ahkiink, kiinawaa noonkom kaataanotamek.
44007005	Kaawiin tahsh kekoon okii'miinikohsiin citipinawewisitc, kaawiin iko kanake enikohkositetc citahkohkaatank okii'ishi​miinikohsiin. Okii'ahshotamaakoon itahsh ewiimiinikotc citipinawewisitc, i'i kaye keniopiiwesiimitc, aanawiin mahshi ekii'ayaawaahsik apinoonciishan.
44007006	Miitahsh o'o kaa'ikotc Kishemanitoon: 'Kipiiwesiimak hsa tapiiwitewiwak mayakiahkiink, miitahsh weti ketashi​kakwaatakanohkii'intwaa, pehkihsh cikakwaataki'intwaa niiwaahk (400) tahsopipoon minihk.
44007007	Ninka​nana'ahsimaa' tahsh pemaatisinitc kekakwaatakanohkii'ikowaatc, miitahsh cinakatamowaatc i'i ahki, cipiishaawaatc o'omaa cipi​anami'ehtawiwaatc.'
44007008	Miitahsh i'i kaakiimiinikotc kihkinawaatashakeshokoowin ekihkinawaacihtoonitc aaniin kaa'ishi​ahshotamaakotc. Eparahaam tahsh kii'ani​okosihsi Aaisikoon (Isaac), nihshwaahsokiishik (8) tahsh e'ishihsenik okiikihkinawaatashakeshwaan. Aaisik tahsh kii'ani​okosihsi Cekapoon (Jacob), miihsh peshikwan kaahtootawaatc. Cekap tahsh kewiin mii peshikwan kaahtootawaatc mitaahshiniishin (12) okosihsa'. Miiwak iitok iki kikehteya'aaminaapaniik.
44007009	"Miiwak itahsh iki kikehteya'aaminaapaniik kaakii'ayaashenimaawaatc peshik wiicihkiweyiwaan Coosap (Joseph) kaakii'ishinihkaasonitc. Kii'ishiataawaakewak tahsh weti ci'ishitipenimimintc Iicipahkiink (Egypt). Shaakooc itahsh Coosap okii'wiiciiwikoon Kishemanitoon.
44007010	Miitahsh i'i kaakiinaatamaakotc aaniin kahkina kaakii'ishi​wahsitaawihsetc. Okiihkakiihtaawentamo'ikoon itahsh kaye, ekiih​tootawaanitc kaye ciminwaapamikotc ini Peroon (Pharaoh) kaakiih​kihciokimaawinitc i'imaa Iicipahkiink. Miitahsh kaakii'ishi'ikotc citipentank kahkina Iicipahkiini, kahkina kaye owaahkaa'ikanini.
44007011	Mii hsa 'i kaakiinoontehsek miicim misiwe Iicipahkiink, misiwe kaye Kenan ahkiink, wiinke tahsh kiikihci​kakwaatakashkatenaaniwan. Kikehteya'aaminaapaniik tahsh kaawiin inkoci okii'mihkansiinaawaa miicim.
44007012	Ahpii tahsh Cekap kaanoontank e'ayaanitc pahkweshikanan Iicipahkiink, mii 'i kaakii'ishinisha'waatc okosihsa' kikehteya'aaminaapani' ci'ishaanitc. Mii 'i nihtam i'i ekii'ishaanitc.
44007013	Miinawaa tahsh e'ishaanitc Coosap okiih​kihkentamo'aa' wiicihkiweya' wiin e'owiicihkiwemikotc. Miitahsh i'i Coosap kaakiih​kihkenimikotc Peroon kihciokimaan aanti wentahkaanesitc.
44007014	Coosap tahsh okii'antomaan oteten Cekapoon, i'i kaye kahkina otinawemaakana', niishwaahsimitanahshinaanan (75) ekiih​tahshinitc.
44007015	Miitahsh Cekap kaakii'ishaatc Iicipahkiink. Miihsh weti kaahtashi-ishkwaa​pimaatisitc, iki kaye kikehteya'aaminaapaniik.
44007016	Owiiyawiwaan tahsh kii'ishiwicikaateniwan weti Shehkam (Shechem) ahkiink eshi​ayaanikin na'initiiwikamikoon ekii'awi​na'inikaatenikin. Mii iitok o'o ahkiini Eparahaam kaakii'ataamaakopanen okosihsimaa' wetetenitc Hemoran (Hamor) shooniyaan ekii'ataawaakekopanen.
44007017	"Ahpii tahsh aasha e'ani​pehshonaakwaninik Kishemanitoo citootank kaakii'ishi​ahshotamawaatc Eparahaaman (Abraham), wiinke hsa Isriyalak (Israel) kii'ani​paahtiinowak i'imaa Iicipahkiink (Egypt).
44007018	Mii hsa 'iwe ahpii kii'ani​ayaa kotak kihciokimaa Iicipahkiink kaakiih​kihkenimaahsik Coosapoon (Joseph).
44007019	Miitahsh a'awe kaakiih​kayeshitootawaatc kiwiici​onciimaakaninaanii'. Kaawiin tahsh kaye sesik okiih​tootawaahsii' kikehteya'aaminaapanii', ekii'ishihcike'aatc cipahkopii​wepinaanitc otooshkapinoonciishimini cinihsaapaawenitc.
44007020	Mii hsa 'i ahpii Moosihs (Moses) kaakii'nihtaawikitc, wiinke tahsh kii'minonaakosi enaahsamiinitc Kishemanitoon. Nihsokiisihs (3) itahsh okiih​kanawenimikoo' oniiki'ikoo' otaawininink.
44007021	Ahpii tahsh kaa'nakanintc akwaciink, okii'otaahpinikoon otaanihsini Peroon (Pharaoh) kihciokimaan. Miiwan tahsh ini kaa'ompiki'ikotc ehkanawenimikotc ekii'okosihsimikotc.
44007022	Moosihs tahsh misiwe kii'ishi​kihkino'amawaa eshi​kakiihtaawentaminitc Iicipahkiink wenciinitc. Kii'ani​tinowi hsa inini kaamashkawikiishwetc, kaamashkawihciketc kaye.
44007023	"Ahpii tahsh niimitana (40) ehtahsopipoonwetc kii'inentam ci'anta​waapamaatc owiici​onciimaakana' Isriyala'.
44007024	Okii'waapamaan tahsh peshik Iicipahkiink wenciinitc kwayahk ehtootaakohsinik. Miitahsh kaa'ishi​naatamawaatc ekiih​tipa'ikehtamawaatc, miihsh kaa'ishi​nihsaatc ini Iicipihshiwininiwan.
44007025	Moosihs maawiin kii'inentam cikihkentaminitc owiici​onciimaakana' Kishemanitoon ewii'aapaci'ikotc cinaatamawimintc, kaawiin tahsh okii'onci​kihkentansiini.
44007026	E'ani​waapaninik tahsh okii'otihsaa' niishin (2) emiikaatinitc. Miihsh kaa'ishi​kipihtinaatc emiikaatinitc o'o ekii'inaatc: 'Aaniin inaa onsosaamahkamik, kitoowiicihkiwentim iitok! Wekonen tahsh wenci​miikaatiyek?' okii'inaa'.
44007027	Iniweniwan tahsh mayaa kaakii'miikaanaanitc wiici​pimaatisiini, inkoci okii'ishi​kaanci​wepinikoon ekii'ikotc: 'Awenen kaa'ishi'ihk citipenimiyaank, cinaanaakaci'iyaank kaye?
44007028	Kiwii'nihshish ina taapishkoo kaakii'ishi​nihsatc Iicipahkiink wenciitc piciinaako?' okii'ikoon.
44007029	Miitahsh Moosihs kaakiih​tapasiitc o'o e'noontank e'inintc. Mitiyan (Midian) ahkiink tahsh kii'ahpa'iwe, miiweti kaa'ishi​kapehshitc. Niishin (2) okosihsa' weti kiihtashi​nihtaawikiwa'.
44007030	Ahpii tahsh niimitana (40) tahsopipoon kaa'ishihsenik, encalan okii'naakosiihtaakoon mekwe​pihkohkopaank ehpiskanenik i'imaa pikwatahkamik ciikaya'ii Saainai (Sinai) kihciwaciink.
44007031	Ahpii tahsh Moosihs ewaapantank okii​maamahkaatentaan i'i kaakii'ishinank. Pehsho tahsh kii'ani-ishaa ewii​waapantank. Okii'onci​noontawaan tahsh kaaTipencikenitc ehkanoonikotc:
44007032	'Niin oKishemanitoomiwaan kaakii'okehteya'aamiyan, Eparahaam, Aaisik kaye, a'a tahsh kaye Cekap.' Moosihs tahsh kii'naninkaanimisi, kaawiin tahsh awahshime kiiwii'inaapihsii.
44007033	Miitahsh o'o kaa'ikotc kaaTipencikenitc: 'Kiihtahkisinen! I'imaa ohsha kaashi​niipawiyan, wiinke kihtentaakwan.
44007034	Tepwe hsa niwaapantamowaan eshi​kakwaataki'intwaa nimpimaatisiimak Iicipahkiink kaa'ayaawaatc, ninoontawaak kaye kaashi​moohkonewaatc. Miitahsh kaapionci​naashiyaan ewiih​pimaaci'akwaa. Haw hsa ampe, kiin tahsh kiwii'ishinisha'on ci'ishaayan Iicipahkiink.'
44007035	Mii hsa wa'a Moosihs kaakii'aanawenimikotc Isriyala' o'o ekii'ikokopanen: 'Awenen kiin kaa'ishi'ihk citipenimiyaank, cinaanaakaci'iyaank kaye?' Mii 'awe Kishemanitoon kaakii'ishinisha'okotc citipenimiwetc, cinaatamaaketc kaye ekii​wiici'ikotc encalan kaakiinaakosiihtaakotc weti pihkohkopaank.
44007036	Mii hsa 'awe inini kaakiih​saakiciwinaatc Isriyala' Iicipahkiink. Kiimamaantaawihcike, kiimaamahkaacihcike kaye weti Iicipahkiink, KihciMiskokamiink tahsh kaye, weti tahsh kaye pikwatahkamik niimitana (40) tahsopipoon.
44007037	Miitahsh o'o Moosihs kaa'inaatc Isriyala': 'Kitinawemaakaniwaank kikaonci​miinikowaa peshik Kishemanitoo kekanootamaakotc, taapishkoo niin tino,' kii'inaakopan.
44007038	Mii hsa 'awe kaakii'wiiciiwaatc kiimaawaci'itinitc Isriyala' pikwatahkamik; ekii'wiiciiwaatc kikehteya'aaminaapanii', ini kaye encalan kaakiih​kanoonikotc weti waciink Saainai (Sinai). Miitahsh i'i kaakiimiinikoowisitc tipaacimowin mooshak ke'ayaanik, miihsh o'o kaakiihpi​ayaanihke​miinikooyank.
44007039	Kaawiin tahsh kikehteya'aaminaapaniik kii'inentansiiwak cina'ihtawaawaatc, miitahsh kaakiih​pahke​wepishkawaawaatc Moosihsoon. Tekwac itahsh ekii'mihsawentamowaatc Iicipahkiink cishi​kiiwewaahpan.
44007040	Miitahsh o'o kaakii'inaawaatc Eranoon (Aaron): 'Oshihtamawihshinaam manitoohkaanak keniikaaniihtamawiyamintwaa. A'awe wiin Moosihs kaakiih​saakiciwishiyamintc Iicipahkiink kaawiin ninkihkenimaahsiwaanaan aaniinti eyaakwen,' okii'inaawaan.
44007041	Miihsh i'i ahpii kaakii'oshi'aawaatc pishihkihkaanan, ekiih​piitoowaatc kepakitinaahsohtamawaawaatc manitoohkaanan, wiinke kaye ekiihkihci​ciihkahkamikisiwaatc ekiihkihci'inentamowaatc oninciiwaank kaakii'onci​oshihtoowaatc.
44007042	Kishemanitoo tahsh kiihkwehkihtaa, pisaan ekiihpakitinaatc ci'anami'ehtawaanitc kaapaahtiinonitc wanankohsha' kiishikonk eyaanitc. Miitahsh mayaa eshipii'ikaatenik omasina'ikaniwaa Kishemanitoon kaakanootamawaawaatc: 'Kiinawaa hsa Isriyalak! Kaawiin ina kikii'nihtaa​piitamawihshim kaakii'nihsekwaa aya'aawihshak epakitinaahsohtamawiyek niimitana (40) tahso pipoon weti pikwatahkamik?
44007043	Tekwac iitok kikii'maaciitaawaam Moolehk opakwaanekamik, kimanitoohkaaniwaa wanankohshink enwaanek Orehpan kaainek. Kikii'oshi'aawaak manitoohkaanak keanami'ehtawekwaa, miihsh kaawii'onci​tootawinakook waahsa awahsinahke Paapilan ci'ishiwinikooyek.'
44007044	Kikehteya'aaminaapaniik tahsh kiipimi​ayaawaatc pikwatahkamik okiih​pimiwitoonaawaa kihcipakwaanekamikoni ekii​naakohtoowaatc ewiiciiwikowaatc Kishemanitoon. Mayaa kii'ishihcikaateni Kishemanitoo kaakii'ishi​wiintamawaatc Moosihsoon ci'ishihtoonitc, mayaa ekii'ishinaakwaninik i'i kaakii'ishi​waapanta'aatc.
44007045	Mii 'iweni peshikwan kihcipakwaanekamikoni kitehteya'aaminaapaniik kaakii'aanihke​miinikowaatc kaakii'okehteya'aamiwaatc. Miitahsh i'i kaakiih​piintikatoowaatc mekwaa ewiiciiwaawaatc Caahshowaan (Joshua), ahpii kiimahkamaawaatc otaahkiimini i'imaa kaakii'ayaanitc kaapepahkaanwewaanakisinitc pemaatisinitc. Kishemanitoon hsa okiisaakitaama'waani ahpii kiinipiintikeshkaawaatc Isriyalak. Miitahsh i'imaa kaa'ayaanik i'i pakwaanekamik piinihsh kiini​ayaanitc Tepitoon (David).
44007046	Miitahsh a'a Tepit kaakii'minwaapamikotc Kishemanitoon, okiih​kakwecimaan kaye cipakitinikotc cioshihtamawaatc kihcianami'ewikamik ketanentaakosinitc oKishemanitoomini Cekapoon.
44007047	Swaalaman (Solomon) tahsh mayaa kaakii'oshihtamawaatc kihcianami'ewikamik.
44007048	Shaakooc itahsh Maawac Eshpentaakositc Kishemanitoo kaawiin ayaahsii waahkaa'ikanink ininiwan weshihtoonitc. Mii 'owe Kishemanitoo kenootamaakotc kaa'ihkitonitc:
44007049	'Kihcikiishik ohsha nintookimaawapiwin ahki tahsh nintahpisitepiwin. Wekonen tahsh inaa tino waahkaa'ikan ke'oshihtamawiyekipan? Aanti tahsh keshi​anwepiyaan?
44007050	Kaawiin ina niin nininciink ninkii'onci​osihtoohsiinan ono kahkina kekoonan?' ihkito Kishemanitoo."
44007051	"Etatawe kiinawaa kinihtaa​shashiipihtaam, e'ishi​ayaahsiwek kite'iwaank ciwiih​tepwehtamek, enoontansiwek kaye tepwewin. Pishihshik kinakaashkawimaawaan Kishemanitoo otAhcaahkwan, e'ishihcikeyek mayaa kaakii'ishihcikewaatc kikehteya'aamiwaapaniik.
44007052	Konike tahsh kii'ayaatokwenan Kishemanitoo kenootamaakotc kaakiih​kakwaataki'aahsikwaa kikehteya'aamiwaapaniik? Okii'nihsaawaa' iitok i'i niiyaak kaakiiwiintamaakenitc citakohshininitc Kishemanitoon kepiicinisha'waanitc oKwayahkwaatisiimini. Miiwan ini oKwayahkwaatisiiman kiinawaa kaakii'mamishi'imek, miihsh kaa'ishi​nihsimek.
44007053	Kiinawaa iitok kaakiimiinikooyek Moosihs otoonahshowewin encalak kaakiianihke​miikiwewaatc, kaawiin itahsh awaac kikii​na'ihtansiim," okii'inaa'.
44007054	Ahpii tahsh onahshowewininiwak enoontamowaatc o'o, wiinke kiinishkimaawak, ekii'matwentamowaatc wiipitiwaan kaa'ahpiihci​nishkimikowaatc.
44007055	Istiipin (Stephen) tahsh emooshkineshkaakotc Kishemanitoon otAhcaahkoni, ishpimink kihcikiishikonk kii'ishi​kihciwaapi. Miitahsh kaakii'waapantank Kishemanitoon okihci'inentaakosiwinini, Ciisahsoon kaye eniipawinitc okihcinihkiniink inahke Kishemanitoon.
44007056	Miihsh o'o kaa'ihkitotc: "Inashke niwaapantaan kihcikiishik epaahkishkaak, niwaapamimaan Inini oKosihsan eniipawinitc okihcinihkink inahke Kishemanitoo," kii'ihkito.
44007057	Kahkina tahsh onahshowewininiwak kiishaakowewak, ekiih​kipihtenintisowaatc, miitahsh kaa'ishi​moohkiihtawaawaatc.
44007058	Miitahsh kaa'ishi​saakiciwepinaawaatc i'imaa ootenaank, ekiimaacii​papiimwahsina'aawaatc. Iki tahsh kaakiih​kakiinawishkaacimowaatc okiih​kiicikoshkaanaawaan okashkiikiiwiniwaan ekii'ishi​pakitinamowaatc eshi​sitekaapawinitc oshkiniikiwan Swaal (Saul) eshinihkaasonitc.
44007059	Istiipin tahsh mekwaa epapiimwahsina'intc okii'anami'ehtawaan kaaTipencikenitc ekii'ihkitotc: "Tepencikeyan Ciisahs, otaahpin nintahcaahk!"
44007060	Kii'ociciinkwanapi tahsh ekiih​kishiiwetc ekii'ihkitotc: "Tepencikeyan, keko akintamawaahken o'o maci'ishihcikewin kaaishihcikewaatc," kii'ihkito. O'o tahsh kaa'ishkwaa​ihkitotc, mii 'i kaa'ishi'ishkwaa​pimaatisitc.
44008001	Swaal (Saul) tahsh okii'minwaapantaan enihsimintc. Miitahsh i'i ahpii ehkiishikahk kaakii'maacihsek ekiikihci​kakwaataki'intwaa otepwehtamook Ceroosalamink (Jerusalem) eyaawaatc. Kahkina kaye otepwehtamook misiwe kii'ishi​ayohswetapasiiwak Cootiiya (Judea) ahkiink, Sameriya (Samaria) ahkiink kaye. Ishinisha'waakanak ehta kaawiin kiihtapasiihsiiwak.
44008002	Aaninta tahsh weweni enami'ewaatisiwaatc okii​na'inaawaan Istiipinan (Stephen), wiinke tahsh okiihkihci​moohkawaanaawaan.
44008003	Swaal tahsh wiin okii'wesaani'aa' otepwehtamoo' ekiih​paapiintiketc kahkina waahkaa'ikanihkaank, ekii'otihtinaatc ininiwa', ihkwewa' kaye kipa'otiiwikamikonk ekii'ishi​piinciwepinaatc.
44008004	Ikiweniwak tahsh kaakii'ohswe​tapasiiwaahpan misiwe kiihpapaa​ishaawak ekii'wiintamaakewaatc minwaacimowin.
44008005	Pilap (Philip) itahsh kii'ishaa weti kaashi​niikaanentaakwaninik ootenaank Sameriyahkiink ekiih​tashimaatc Christan (Christ).
44008006	Kiihpaahtiinowa' ihsa kaakii'noontaakotc Pilap, ewaapantaminitc kaye maamahkaacihcikewinan kaakiih​tootank, miihsh kahkina weweni kaa'ishi​pisintaminitc aaniin kaa'ihkitotc.
44008007	Niipiwa' aaniihsh kaakiih​kikishkaakonitc maciahcaahkwa' okii'nakanikoni ekiih​shaakowenitc ehkishiiwenitc. Niipiwa' kaye memaancikwaahpinenitc, kaakii'maahkishkaanitc kaye kii'minoayaawa'.
44008008	Ahpici tahsh kiihpaahtiinat minwentamowin i'imaa ootenaank.
44008009	Kii'ayaa tahsh peshik inini i'imaa ootenaank Saaiman (Simon) ekii'ishinihkaasotc, mewisha ekiih​pi'onci​aapacihtootc mitewiwin. Okii'maamahkaatentamo'aa' itahsh pemaatisinitc Sameriyahkiink (Samaria) eyaanitc, aaniihsh kii'inwaanintiso ekihci'inentaakositc.
44008010	Kahkina tahsh pemaatisinitc kehci'inentaakosinitc, tepahsentaakosinitc kaye okiikihci-inihtaakoo' o'o ekii'ihkitonitc: "Mii hsa wa'a inini kaainintc okihci​mashkawisiiwin Kishemanitoo."
44008011	Aahpici tahsh okiihkihci-inihtaakoo' aaniihsh aasha mewisha okiihpi​onci​maamahkaatentamo'aa' i'i kaakii'ishi​mitewihciketc.
44008012	Ahpii tahsh kaahtepwehtamowaatc Pilapoon eshi​tashintaminitc eshi​minwaatotenik Kishemanitoon otipencikewinini, owiinsowinini kaye Ciisahs Christan, mii hsa 'i kaa'ishi​siika'antaasowaatc ininiwak, ihkwewak kaye.
44008013	Kewiin tahsh Saaiman kiihtepwehtam, miihsh kaa'ishi​siika'antaasotc. Misiwe okii'ishi​papaa​wiiciiwaan Pilapoon. Kiimaamahkaatentam ekii'waapantank eshihcikenitc mamaantaawihcikewinan, maamahkaacihcikewinan itahsh kaye.
44008014	Ahpii tahsh Ishinisha'waakanak Ceroosalamink eyaawaatc enoontamowaatc Sameriya wenciinitc ehtepwehtaminitc Kishemanitoon otihkitowinini, miihsh kaa'ishi-ishinisha'waawaatc Piitaroon, Cwaanan kaye ci'anta​waapamaanitc Sameriya wenciinitc.
44008015	Ahpii tahsh e'ani​takohshininitc okii'anami'ehtawaani kaakiih​tepwehtaminitc cimiinikoowisinitc Kishemanitoon otAhcaahkoni.
44008016	Kaawiin mahshi i'i ahpii cikii'otihsikonitc Kishemanitoon otAhcaahkoni, kii'ishi​siika'antaasowa' ehta owiinsowininiink Tepencikenitc Ciisahsoon.
44008017	Piitar tahsh, a'a kaye Cwaan okiih​saaminaawaa', miihsh kaa'ishi​otihsikonitc Kishemanitoon otAhcaahkoni.
44008018	Ahpii tahsh Saaiman ewaapamaatc ishinisha'waakana' ehsaaminaanitc otepwehtamoo' i'imaa tahsh e'onci​miinikoowisinitc Kishemanitoon otAhcaahkoni, mii 'i kaakii'miinaatc shooniyaan Piitaroon, Cwaanan kaye,
44008019	ekii'ihkitotc: "Keniin miishihshik i'i kashki'ewisiwin, awiya piko kesaaminak ciotihsikotc Kishemanitoon otAhcaahkoni," okii'inaa'.
44008020	Piitar tahsh o'o oki'inaan: "Kishooniyaam kikakikinihshiwanaatis, e'inentaman shooniyaank ci'onci​ataawewatc Kishemanitoo omiikiwewin!
44008021	Kaawiin kanake kitakwakimikoohsii, pooshke kaawiin kiwiitoohkaasohsii o'o anohkiiwin, aaniihsh kaawiin kwayahkonaakwahsinoon kite' enaahsamiitc Kishemanitoo.
44008022	Inashke kwehkaatisin cinakataman i'i kikihcimaci-ishiwepisiwin. Anami'ehtaw kaaTipenciketc maakishaa ta'inentam ciwiih​poonentamawihk enentamowatc kite'ink.
44008023	Niwaapantaan ohsha emooshkineshkaakoyan nishkentamowin eminciminikoyan kaye maci-ishiwepisiwin," okii'inaan.
44008024	O'o tahsh Saaimanan kii'ishi​nahkwehtam: "Taka anami'ehtawihk kaaTipenciketc niin onci kekoon ci'ishihsehsiwaan i'i kaaihkitoyan," okii'ikoon.
44008025	Ahpii tahsh kaa'ishkwaa​tipaacimaawaatc kaaTipencikenitc, kaa'ishkwaa​wiintamaakewaatc kaye otihkitowinini, kii'ani​kiiwewak Ceroosalamink. Kii'ani​wiintamaakewak itahsh minwaacimowin niipiwa' eshi​ayayaanikin ootenawan Sameriya ahkiink.
44008026	Pilap (Philip) ihsa okiih​kanoonikoon kaaTipenciketc otencalimini: "Taka shaawanonk inahke ishimaacaan, cimekwaashkaman weti i'i miihkana kaainamok Ceroosalamink (Jerusalem) piinihsh weti Kesa (Gaza)." I'i iitok miihkana pikwacaya'ii ishipimamon.
44008027	Miitahsh kaa'ishi​oshiihtaatc ekii'ani​maacaatc. Miihsh kaakii'mekwaashkawaatc wekimaawentaakosinitc ininiwan Iihtiyoohpiya (Ethiopia) ahkiink wenciinitc. Aahpici ekiihtakimikonitc kihciokimaahkwen Kaantahs (Candace) kaaishinihkaasonitc kaakiih​tipenimaanitc Iihtiyoohpiya ahkiink wenciinitc. Miiwan ini kaye kaakiih​kanawentamawaanitc owenootisiwinini. Ceroosalamink (Jerusalem) ekiih​piishaanitc ekiipianami'ehtawaanitc Kishemanitoon.
44008028	Kiihpimi​kiiwewan tahsh enamatapinitc otootaapaanaahkoniink, e'anamihtoonitc kaakii'ishipii'ikenitc Aaiseyawan (Isaiah) kaakiih​kanootamawaanitc Kishemanitoon.
44008029	Kishemanitoon otAhcaahkoni tahsh Pilap o'o okii'ikoon: "Pehsho naasihkaw a'a kaapimitaapaasotc, aniwiiciw itahsh kaye," okii'ikoon.
44008030	Miihsh Pilap pehsho kii'ahpahtoo piinihsh ekii'noontawaatc e'anamihtoonitc kaakii'ishipii'ikenitc Aaiseyawan okanootamaaken. Miihsh o'o kaaishi​kakwecimaatc: "Kinihsitohtaan ina ehkitoomakahk kaa'anamihtooyan?" okii'inaan.
44008031	Miitahsh kaa'ikotc: "Aaniin tahsh keshi​nihsitohtamaampaan, kaawiin iitok awiya ninkihkino'amaakohsii?" okii'ikoon. Miihsh kaakii'ishikanoonikotc cipoositc ciwiitapimaatc.
44008032	I'imaa tahsh kaakii'ishi​anamihtoonitc Kihcimasina'ikan o'o kii'ishipii'ikaateni: "Taapishkoo hsa maanahcaanihsh kaaishiwinintc waahtashi​nihsintc, taapishkoo maanahcaanihshenhs kaanootaatihsik epashkoshontc, kaawiin awaac kekoon kii'onci-ihkitohsii.
44008033	Kii'akacitootawaakaniwi tahsh, kaawiin kii'ayaahsinini inaahkonikewin kekii'onci​naatamawintipan, kaawiin awiyan tatipaacimohsiiwan citashimaanitc opiiwesiima', aaniihsh aasha kii'ishkwaahseni opimaatisiwin o'omaa ahkiink." Mii 'i kaa'ishipii'ikaatenik kaakii'anamihtoonitc.
44008034	Ini tahsh wekimaawentaakosinitc okii'ikoon: "Kinantawenimin ciwiintamawiyan awenenan o'o kaainaatc wa'a okanootamaake. Wiin ina 'i kaaitisotc, komaa kaye pahkaan awiyan kaatashimaatc?" okii'ikoon.
44008035	Miitahsh Pilap (Philip) kaa'ishi​maacii​kakitotc, ekiimaacii​tashintank eshi​anamihtoonitc i'i kihcioshipii'ikan, ekii'wiintamawaatc eshi​minwaacimimintc Ciisahsoon.
44008036	E'anipimi​ayaawaatc tahsh miihkanaank okii'otihtaanaawaa enipiihkaanik. Ini tahsh wekimaawentaakosinitc okii'koon: "Inashke kiniin inaa o'o nipi! Kekoon ina tahsh ayaa ke'onci​siika'antaasohsiwaampaan?"
44008037	Pilap tahsh okii'inaan: "Kiishpin misiwe kite'ink ishitepwehtaman, pisaan kikasiika'antaas," okii'inaan. O'o tahsh okii'ikoon: "Nintepwehtaan Ciisahs Christ eokosihsimikotc Kishemanitoon," kii'ihkitowan.
44008038	Miitahsh kaa'ishi​anoonaanitc wetaapa'iwenitc cikipihtinaanitc tihtipitaapaanan. Minciniish tahsh kiipahkopiiwak Pilap, a'a kaye wekimaawentaakositc. Miihsh kaa'ishi​siika'antawaatc.
44008039	Ahpii kaahpi​akwaasiiwaatc, Kishemanitoon otAhcaahkoni Pilap ketahto okii'maaciinikoon. Kaawiin tahsh awahshime okii'waapamikohsiin wekimaawentaakosinitc, miihsh kaa'ani-ishimaacaanitc ekihci​minwentaminitc.
44008040	Pilap tahsh ketahto okiikihkentaan Asootahs (Azotus) ootenaank e'onci​ayaatc. Miitahsh i'imaa kaaonci​maacaatc ekiiani​waawiintamaaketc minwaacimowin kahkina taawinihkaank piinihsh Sehsariiya (Caesarea) ootenaank ekii'ani​takohshink.
44009001	Swaal (Saul) tahsh keyaapi okii​aahkwaatisiihkantawaa' e'ahshonaatc ewii'nihsaatc i'i kaaTipencikenitc okihkino'amawaakanini. Okii'anta​waapamaan tahsh maawac kihcianami'ewikimaan,
44009002	ekiih​kakwetwetc cimiinintc masina'ikanan keonci​kihkenimikotc Timaaskahs (Damascus) ootenaank kaa'ayaanitc Coowianami'ewikamikonk. Kiishpin tahsh mihkawaatc awiyan piko pepiminisha'aminitc Ishaawin, ininiwan, komaa kaye ihkwewan, ewii'mamaancikwahpinaatc ci'ishiwinaatc Ceroosalamink (Jerusalem).
44009003	Pehsho tahsh e'ani​pimiayaatc ootenaank Timaaskahsink, okii​koshkowinikon e'waahtehsenik eshi​ayaatc, kihcikiishikonk ekii'oncihsenik.
44009004	Mihtahkakamik tahsh kii'ishi​pankihshin, awekwenan tahsh okii'noontawaan ehkanoonikotc: "Swaal, Swaal, wekonen wenci​kakwaataki'iyan?" ekii'ikotc.
44009005	Miihsh kaa'ihkitotc: "Tepencikeyan, awenen kiin?" O'o tahsh okii'ikoon: "Niin ohsha a'a Ciisahs kaakakwaataki'atc.
44009006	Taka tahsh, pasikwiin. Weti ootenaank ishaan, miitahsh weti keshi​wiintamaakooyan aaniin keishihcikeyan," okii'ikoon.
44009007	Iniweniwa' tahsh ininiwa' kaakii'wiiciiwikotc kiihkipihciiwa' kekoon ekii'ihkitohsinik, enoontaminitc i'i kaakii'ihkitowintc. Kaawiin tahsh awiyan okii​waapamaahsiini.
44009008	Swaal tahsh mihtahkamik kii'onci​pasikwii. Ahpii tahsh e'inaapitc, kaawiin kiiwaapihsii. Weti tahsh ootenaank Timaaskahs kii'ishiwicikaniwi ekiih​sakinihkenintc.
44009009	Nihsokiishik tahsh kaawiin kiiwaapihsii, kaawiin cikiiwiihsinitc, kaawiin kaye cikii'onci​minihkwetc.
44009010	I'imaa tahsh ootenaank Timaaskahsink kii'ayaa peshik otepwehtamoo, Aananaayahs (Ananias) eshinihkaasotc. Ishinamowinink tahsh okii'onci​kanoonikoon kaaTipencikenitc e'ikotc: "Aananaayahs!" okii'ikoon. "Wekonen, Tepencikeyan?" kii'ihkito.
44009011	KaaTipencikenitc tahsh o'o okii'ikoon: "Ishaan weti pimohsehkanaank Kwayahkwamon ecikaatek. Cootahs (Judas) owaahkaa'ikanink ishipiintiken. Miitahsh i'imaa keshiantooshkawatc Swaal (Saul) eshinihkaasotc Taarsahs (Tarsus) kaaonciitc. Mekwaa ohsha anami'aa.
44009012	Kii'ishinam hsa ewaapamaatc ininiwan Aananaayahs (Ananias) eishinihkaasonitc ehpi​naasihkaakotc ehsaaminikotc cikiiwe​waapitc," okii'ikoon.
44009013	Aananaayahs tahsh kii'ishi​nahkwehtam: "Tepencikeyan, niipiwa' ohsha ninaanoontam enaacimintc a'a inini, aaniin eshi​maanshi​tootawaatc kaatipenimimatc otepwehtamoo' eyaanitc Ceroosalamink.
44009014	Okii'miinikoon iitok kihcianami'ewikimaan kashki'ewisiwin citahkonaatc kahkina kaashi​kanoonimihk kiwiinsowininiink," okii'inaan.
44009015	Miihsh o'o kaa'ikotc kaaTipencikenitc: "Maacaan, ishaan! Wiin ohsha ninkii'onaapamaa ewii'aapaci'ak cikihkentamoonaatc niwiinsowin kaaCoowiwihsinik (Gentiles), kihciokimaa' kaye, i'i tahsh kaye Isriyala'.
44009016	Niin ohsha piko niwii'waapanta'aa aaniin minihk keshikakwaatakihtootc niwiinsowinink onci," okii'ikoon.
44009017	Aananaayahs (Ananias) tahsh kii'ani​maacaa ekii'awi​piintiketc waahkaa'ikanink eshi​ayaanitc Swaalan. Okiih​saaminaan tahsh ekii'inaatc: "Niici​otepwehtamo, Swaal, kaaTipenciketc Ciisahs kaakiinaakosiihtawihk weti miihkanaank, ninkiih​piicinisha'ok miinawaa ciwaapiyan, cimooshkineshkawihk tahsh kaye Kishemanitoo otAhcaahkwan," okii'inaan.
44009018	Shemaak itahsh oshkiishikonk kekoonan kii'onci​pankihsininiwan taapishkoo wanakayak e'ishinaakwaninikin. Shemaak tahsh kiiwaapi. Miitahsh kaa'ishi​pasikwiitc ekiih​siika'antaasotc.
44009019	Kaa'ishkwaa​wiihsinitc tahsh miinawaa kiihkiiwe​mashkawaatisi. Acina tahsh okii​wiiciiwaa' otepwehtamoo' Timaaskahsink (Damascus) kaakii'ayaanitc.
44009020	Miitahsh shemaak Coowi anami'ewikamikohkaank kaa'ishi​papaa​wiintamaaketc Ciisahsoon e'okosihsimikonitc Kishemanitoon.
44009021	Kahkina tahsh kaakiinoontaakotc kiimaamahkaatentamoo' ekii'ihkitonitc: "Kaawiin ina mii 'awe Ceroosalamink kaakiih​kakwaataki'aatc i'i kaawiintaminitc Ciisahsoon owiinsowinini enami'aanitc? Kaawiin ina mii 'i kaaonci​piishaatc o'omaa ewiitahkoniwetc ci'ishiwinaatc eshi​ayaanitc kihcianami'ewikimaan?" kii'ihkitowa'.
44009022	Swaal (Saul) tahsh aanciihke kii'ani​mashkawaani eshi​kakiihkwetc. Okii'wawaanentami'aa' itahsh Coowa' eshitaanitc i'imaa Timaaskahsink ekiih​pehtenaakohtootc Ciisahsoon eyaawinitc kaakiih​piicinisha'okonitc Kishemanitoon cipimaaci'iwenitc.
44009023	Naanaake tahsh e'ani​kakiishikaninik Coowa' kiimaawaci'itiwa' e'onaahkonikenitc ewiinihsikotc Swaal.
44009024	Okii​kihkentaan tahsh aaniin waahtootaakotc. Entahsokiishik, entahsotipihk kaye okii'ahkamaakoo' eshi​ayishkwaantemiwaninik i'i ootena ewiinihsikotc.
44009025	Swaal tahsh kaakiih​piminisha'okotc okii'naasihkaakoo' mekwaa etipihkaninik. Eshi​pakoneyaanik tahsh waahkaayaapihkinikan okii'onci​niihsaapiikinikoo' mashkohsiimahkahkonk ekii'ishi​namatapitc.
44009026	Swaal tahsh kii'ishaa Ceroosalamink (Jerusalem), ekiihkakwe​wiiciiwaatc ishinisha'waakana'. Kahkina tahsh okiih​kohsikoo', ekiih​tepwehtansinik kewiin iinsan ishinisha'waakan ehtinowitc.
44009027	Paarnapahs (Barnabas) hsa okii'wiici'aan ekii'ishiwinaatc eshi​ayaanitc ishinisha'waakana'. Okii'wiintamawaa' mekwaa ehpimiayaanitc aaniin kaa'ishi​waapamaanitc kaaTipencikenitc, ekii'kakanoonikonitc itahsh kaye. Okii'wiintamawaa' kaye aaniin weti Timaaskahsink (Damascus) kaakii'ishi​soonkite'enitc ehkakiihkwenitc owiinsowininiink Ciisahsoon.
44009028	Swaal tahsh okii​wiiciiwaa' ishinisha'waakana' misiwe ekiihpapaa​ishaatc Ceroosalamink, ekiih​soonkite'etc ehkakiihkwetc owiinsowininiink kaaTipencikenitc.
44009029	Okiih​kakanoonaa' tahsh ekiihkakwe​shaakoosomaatc i'i Kariihk (Greek) kaaishikiishwenitc Coowa'. Shaakooc itahsh okiihkakwe​nihsikoo'.
44009030	Ahpii tahsh otepwehtamoo' kaakihkentaminitc aaniin waahtootawintc okii'ishi​wiiciiwikoo' Sehsariiyaink (Caesarea), miihsh weti kaakii'ishinisha'ontc ci'ishaatc Taarsahs (Tarsus) ootenaank.
44009031	Otepwehtamook tahsh misiwe Cootiiyahkiink (Judah), Kaalaliink (Galilee) kaye, Sameriyahkiink (Samaria) itahsh kaye pisaan kii'ayayaawak. Kii'ani​mashkawisiiwak kaye, pehkihsh itahsh kii'ani​paahtiinowak ewiici'ikowaatc Kishemanitoon otAhcaahkoni. Kii'ishipimaatisiwak itahsh kaye ekii​kohtaanenimaawaatc kaaTipencikenitc.
44009032	Kii'ani​ayishihseni tahsh Piitar (Peter) misiwe ekii'ishaatc i'imaa ahkiink, ekii'ani​otihsaatc otepwehtamoo' Kishemanitoon tepenimikonitc Lita (Lydda) kaapehshiwinink eyaanitc.
44009033	Okii'otihsaan tahsh peshik ininiwan Iiniiyahs (Aeneas) eshinihkaasonitc emamaancikwaahpinenitc. Aasha nihshwaahso​pipoon (8) i'i kiishi​ayaawan ekiimihci​pimihshininitc ehpimohsesinik.
44009034	Piitar tahsh okii'inaan: "Iiniiyahs, Ciisahs Christ kiminoayaa'ik. Wanishkaan, cina'iikihsitooyan kinipewin," okii'inaan. Shemaak tahsh kii'wanishkaawan.
44009035	Kahkina tahsh i'imaa pemaatisinitc kaakii'ishitaanitc Lita kapehshiwinink, i'i kaye Sheranink (Sharon) o'o e'ishi​waapantaminitc, okii​kwehkiinotawaani kaaTipencikenitc.
44009036	Weti tahsh ootenaank Caahpa ecikaatek, kii'ayaa peshik ihkwe otepwehtamoo Taapihta (Tabitha) e'ishinihkaasotc. Kariihkak (Greeks) otishikiishwewiniwaank Twaarkas (Dorcas) kii'ihkitowak, Waawaashkeshi ekii'icikaatenik. Mii 'awe ihkwe mooshak kiinihtaa​minohcike, ekii​nihtaa​wiici'aatc kaye ketimaakisinitc.
44009037	Miitahsh i'i ahpii kii'ani​aahkosi a'a ihkwe, ekii'ani​nipotc. Owiiyaw itahsh kiihkisiisipacikaateni, ishpimink eshi​pahkehcikaatenik waahkaa'ikan ekii'ishi​ahcikaatenik.
44009038	Lita ayaawinink itahsh kii'onci​pehshowan i'imaa onci Caahpa (Joppa) ootenaank. Ahpii hsa otepwehtamook e'noontamowaatc Piitaran (Peter) e'ayaanitc weti Lita kapehshiwinink, niishin 2 ininiwa' okii'ishinisha'waawaa' o'o ci'awi'inaanitc: "Keko ayontamiihken cipi​naasihkawiyaank," ci'inaanitc.
44009039	Shemaak itahsh Piitar kii'oshiihtaa ekii'ani​wiiciiwaatc. Ahpii tahsh ehtakohshink, kii'ishiwicikaniwi pahkehcikanink ishpimink. Kahkina tahsh kiiwaacihkwewa' okii'waahkaashkaakoo' ekihci​mawinitc ewaapanta'ikotc naapishkikanan, kikishkikanan kaye kaakii'oshihtoonihpan mekwaa ehpimaatisinitc.
44009040	Miihsh Piitar kaa'ishi​kanoonaatc kahkina cisaaka'aminitc. Miitahsh kaa'ishi​ociciinkwanapihtaatc ekii'anami'aatc. Kiihkwehkii tahsh eshi​ahtenik i'i wiiyawimaa ekii'ihkitotc: "Taapihta wanishkaan." Miihsh kaa'ishi​paahkaapinitc. Ewaapamikotc itahsh, mii 'i kaaishi​mayaawapinitc.
44009041	Okiih​sakinihkenaan tahsh ewiici'aatc ekiih​pasikwii'aatc. Miitahsh kaa'ishi​antomaatc otepwehtamoo', i'i kaye kiiwaacihkwe' ekii'waapanta'aatc ehpimaatisinitc.
44009042	Misiwe tahsh i'imaa Caahpa ootenaank kiikihkentaakwan o'o. Niipiwa' tahsh pemaatisiwaatc okiih​tepwehtawaawaan kaaTipencikenitc.
44009043	Kinweshiihsh tahsh iko i'imaa Piitar kii'ayaa Caahpa ootenaank, ekiiwiiciayaamaatc kaapashkwekinohkenitc Saaiman (Simon) eshinihkaasonitc.
44010001	Kii'ayaa tahsh peshik inini Sehsariiya (Caesarea) ootenaank Kwaarniiliyahs (Cornelius) e'ishinihkaasotc. Kiishimaakanihshiiwikimaawi ninkotwaahk (100) shimaakanihsha' ekiih​tipenimaatc. I'i hsa shimaakanihsha' Itali (Italy) kaakii'onciinitc okii'naanaakaci'aa'.
44010002	A'a hsa inini kii'anami'ewaatisi, ekiih​kohtaanenimaatc Kishemanitoon, kahkina kaye eyaanitc otaawinink. Niipiwa' hsa kii'ishihcike ekiiwiici'aatc ketimaakisinitc Coowa', mooshak kaye ekii'anami'ehtawaatc Kishemanitoon.
44010003	Aapitink tahsh ehkiishikaninik ninkociko enihso​tipa'ikaneyaanik e'ishkwaa​naawahkwenik, okii'waapantaan ishinamowin. Okii'waapamaan encalan epipiintikaakotc Kishemanitoon ekiih​piicinisha'okonitc o'o e'ikotc: "Kwaarniiliyahs!"
44010004	Wiinke tahsh kiisekisi ekiih​kanawaapamaatc ekii'ihkitotc: "Wekonen entawentaman nintookimaam?" kii'ishi​sekihtaakosi. O'o tahsh okii'ikoon encalan: "Kishemanitoo ohsha kiminwaapamik i'i kaashi​anami'aayaan, i'i kaye kaashi​wiici'atwaa ketimaakisiwaatc, kaye tahsh emaamihkwenimihk.
44010005	Taka hsa ishinisha'o ininiwak Caahpa (Joppa) ootenaank cinaasihkawaawaatc ininiwan Saaimanan Piitar (Simon Peter) kaainimintc.
44010006	Ini hsa kaapashkwekinohkenitc Saaiman (Simon) eshinihkaasonitc owiiciayaamaan, cikikihcikamiink kaaishitaanitc," okii'ikoon.
44010007	Ahpii tahsh kaanakanikotc ini encalan kaakiih​kanoonikotc, Kwaarniiliyahs okii'antomaa' niishin (2) otanohkii'aakana' owaahkaa'ikanink eyaanitc, ini kaye enami'ewaatisinitc shimaakanihshan mooshak kaakiih​pami'ikotc.
44010008	Kaa'ishkwaa​waawiintamawaatc tahsh kahkina kekoon, mii 'i kaa'ishi'ishinisha'waatc Caahpa ci'ishaanitc.
44010009	E'ani​waapaninik tahsh e'ani​naawahkwenik kekaa e'ani​otihtaminitc i'i ootena Caahpa, mii 'i na'itaak ahpii Piitar kaakii'ishaatc wakici​napaki​waahkaa'ikanink ekii'anta-anami'aatc e'ani​naawahkwenik.
44010010	Piitar tahsh kii'noonteshkate ekii'antawentank kekoon ewii'miicitc. Mekwaa tahsh ehkwayaancihcikaatenik miicim, kekoon kii'ishinam e'nipaawi-ishiayaatc.
44010011	Miitahsh kaakii'waapantank kiishik epaahkishkaanik, kekoon kaye ekii'waapantank taapishkoo waapishkiikinonk, eshiniiwi​kiihkeyiikaninik itahsh kii'onci​pakitaapiikinikaateni.
44010012	Miitahsh i'imaa kii'ayaawa' kahkina kaaniiwikaatenitc aya'aawihsha', i'i kaye kiinepikoo' ahkiink eyaanitc, pinehshiinsha' kaye ishipimink pepaamihsenitc.
44010013	Miihsh kaakii'noontawaatc awiyan e'ihkitonitc: "Wanishkaan Piitar, nihshi ciamwatwaa."
44010014	Piitar tahsh kii'ishi​nahkwehtam: "Kaawiin Tepencikeyan! Kaawiin iitok wiihkaa nimpimiicihsiin kekoon nintanami'aawininaanink wenci​manaamiicinaakaatek kaawiinentaakwahk."
44010015	Miinawaa tahsh okii'noontawaan awiyan ehkanoonikotc: "Keko inentanken cimanaa​miicinaakaatek Kishemanitoo kaaitank ehpehkaninik," kii'inaa.
44010016	Nihswaa (3) tahsh o'o kiihtoocikaateni, miitahsh miinawaa kiishikonk kaaishi​kiiweishpishkaanik i'i kaakiiwaapantank.
44010017	Mekwaa tahsh Piitar ewawaanentank aaniin enwaatenikwen i'i kaakii'ishinank, iniweniwa' ininiwa' kaakiih​piicinisha'okonitc Kwaarniiliyahsan, okii​mihkamini Saaimanan (Simon) owaahkaa'ikanini. Akwaciink itahsh kiiniipawiwa'.
44010018	Miitahsh kaakiih​kishiiwenitc ehkakwetwenitc kiishpin eyaanikwen i'imaa Saaimanan Piitar kaaishinihkaasonitc.
44010019	Mekwaa tahsh Piitar (Peter) enaanaakatawentank i'i kaakii'ishinank, Kishemanitoo otAhcaahkoni okiih​kanoonikoon ekii'ikotc: "Nihsin ohsha ininiwak kipinanaantawaapamikook.
44010020	Wanishkaan, ciniisaantaweyan. Keko pwaahtawentanken ciwiiciiwatwaa, aaniihsh niin ninkiih​piicinisha'waak," okii'ikoon.
44010021	Piitar tahsh kiiniihsaantawe. Miitahsh kaa'inaatc iniweniwa': "Niin ohsha kaananaantawaapamek. Wekonen tahsh wenci​piishaayek?" ekii'inaatc.
44010022	Miihsh o'o kaa'ikotc: "A'awe hsa Kwaarniiliyahs (Cornelius) shimaakanihshiiwikimaa ninkiih​piicinisha'okonaan. Kwayahkwaatisi, okohtaanenimaan kaye Kishemanitoon. Kahkina hsa Coowa' okihtenimikoo'. Kishemanitoon tahsh otencalimini okii​wiintamaakoon cipiishaawatc owaahkaa'ikanink cinoontawihk aaniin ke'ihkitowatc," okii'ikoo'.
44010023	Piitar tahsh okiih​piintikeantomaa' ekii'nipe'aatc. E'ani​waapaninik tahsh okiimaacii​wiiciiwaa'; aaninta kaye owiici​otepwehtamoo' Caahpa ootenaank wenciinitc ekii'ani​wiiciiwikotc.
44010024	Miinawaa tahsh e'ani​waapaninik kiihtakohshinook Sehsariiya ootenaank. Kwaarniiliyahsan i'imaa kiihtashi​pii'owan, ekii'antomaanitc otinawemaakanini, kaakiih​saaki​wiiciiwaanitc kaye.
44010025	Ahpii tahsh Piitar kaahpiintiketc owaahkaa'ikaniniink, Kwaarniiliyahsan okii'nakishkaakoon, eshi​sitekaapawitc ekii'ishi​animihkohtaanitc.
44010026	Piitar okiih​pasikwii'aan ekii'inaatc: "Pasikwiin! Keniin ohsha nintininiw," okii'inaan.
44010027	Ehkakanoonaatc itahsh, kii'ani​piintike. Miitahsh kaakiiwaapamaatc niipiwa' awiya' emaawaci'itinitc.
44010028	Miitahsh kaa'inaatc: "Kikihkentaanaawaa iitok nintoonahshowewininaan einahtek awiya kaaCoowiwitc ciwiiciiwaahsik, cipiintikawaahsik kaye pahkaan awiyan wenciinitc. Kishemanitoo tahsh ninkii'waapanta'ik pahkaan awiya noociko ci'inakimaasiwak, ci'ihkitohsiwaan tahsh kaye pahkaan awiya cimanaawiiciiwakipan.
44010029	Miitahsh kaakii'onci​pwaahtawiihsiwaan ahpii kiiantomikooyaan kekoon ekii'ontamentansiwaan. Kikakwecimininim tahsh wekonen kaaonci​antomiyek?" okii'inaa'.
44010030	Kwaarniiliyahsan tahsh o'o okii'ikoon: "Niiwikiishik aasha ishihse kaakii'anami'aayaampaan niwaahkaa'ikanink o'o ahpii enihso​tipa'ikaneyaak eishkwaa​naawahkwek. Miitahsh i'i ahpii kaakii'waapamak inini e'oncishkawikaapawitc ewaahsitenikin okikishkikanan.
44010031	Miitahsh o'o kaa'ishitc: 'Kwaarniiliyahs Kishemanitoo ohsha onoontaanan kitanami'aawinan, omaamihkawinotaan tahsh kaye kaashi​miinimatc ketimaakisinitc.
44010032	Ishinisha'owen tahsh Caahpa ootenaank ci'antomatc cipi'anta'waapamihk Saaiman Piitar kaa'icikaniwitc. Iniweniwan tahsh owiiciayaamaan Saaimanan kaapashkwekinohkenitc ciikipiik kihcikamiink kaaishitaanitc,' ninkii'ik.
44010033	Shemaak tahsh kikii​naacinisha'on. Kiminohcike tahsh kiipiishaayan. Kahkina tahsh o'omaa nintayaamin enaahsamiitc Kishemanitoo ewiih​pisintamaank kahkina kekoon kaaTipenciketc kaakii'ishi​anoonihk cishi​wiintamawiyaank," okii'ikoon Kwaarniiliyahsan.
44010034	Piitar (Peter) tahsh kiimaacii​kakito o'o ekii'ihkitotc: "Tepwe ninihsitawinamowaan Kishemanitoo kahkina awiyan peshikwan e'inenimaatc.
44010035	Kahkina tahsh iko kaatahswewaanakisinitc awiyan kwehtaanenimikotc, ketootaminitc itahsh kaye kaakwayahko​naakwanink otootaahpinaan.
44010036	Kikihkentaam iitok i'i tipaacimowin kaakii'ishinisha'amawaatc pemaatisinitc Isriyala', ekii'wiintamawimintc eshi​minwaatotenik pisaanisiwin onci Ciisahs Christink kaamaamawi​tipencikenitc.
44010037	Kikihkentaam kaye aaniin kaaishiwepahk misiwe Cootiiyahkiink (Judea), ekii'onci​maacihsenik i'imaa Kaalaliiwahkiink (Galilee) ahpii Cwaanan (John) Osiika'antaaken kii'ishkwaa​tashintaminitc siika'antaasowin.
44010038	Kikihkentaam kaye aaniin enaacimintc Ciisahs Naasaritink (Nazareth) kaaonciitc, Kishemanitoon ekii'onaapamikotc ekii​miinikotc otAhcaahkoni, mashkawisiiwin kaye. Misiwe ekiihpapaa​ishaatc eminotootaaketc, ekii​minoayaa'aatc kaye kahkina kaakitima'ikonitc maciaya'aan, aaniihsh Kishemanitoon okii'wiiciiwikoon.
44010039	Niinawint tahsh nintipaatotaamin kahkina kekoon kaakii'ishi​waapamankitc eishihciketc i'imaa Coowak otahkiimiwaank, i'imaa kaye Ceroosalamink (Jerusalem). Miitahsh i'i kaakiinihsikotc Coowa', aashiteyaahtikonk ekii'akosaka'okotc.
44010040	Kishemanitoon tahsh okiihkiiwe​pimaatisii'ikoon nihsokiishik e'ishihsenik, ekiih​tootaakotc kaye cinaakositc.
44010041	Kaawiin kahkina awiyan okii'waapamikohsiin. Niinehtawint ehta niikaan kaakii'onaapamiyamintc citipaatotamawaank kaakiiwaapantamaank, kaakii'wiici​wiihsiniimankitc, kaakiiwiici​minihkwemankitc kaye kii'ishkwaa​kiiwe​pimaatisii'intc.
44010042	Niinawint kaye ninkii'anoonikonaan cikakiihkimimankitc pemaatisinitc, citipaacimowankitc kaye wiin eyaawitc Kishemanitoon kaakii'onakimikotc cionaahkonaatc pemaatisinitc, iki kaye kaaniponitc.
44010043	Miiwan hsa ini kaakiih​tashimaawaatc Kishemanitoon kenootamawaawaatc o'o kii'ihkitowaakopanen, kahkina awiya entahso​peshikotc ketepweyenimaatc oka​tepinaan cipoonentamawintc omacitootamowinan, owiinsowininiink onci."
44010044	Mekwaa tahsh keyaapi Piitar (Peter) ehtashintank kaakii'ishiwepaninik, Kishemanitoon otAhcaahkoni okii'otihsikoni kahkina kaakiinoontaminitc i'i tipaacimowin.
44010045	Iniweniwa' tahsh kaaCoowiwinitc otepwehtamoo' Piitar kaakiihpi​wiiciiwikotc kiimaamahkaatentamoo', aaniihsh i'i kaaCoowiwihsinik kiimiinikoowisiwa' ekiih​siikinamawimintc Kishemanitoon otAhcaahkoni. Kaakiih​kihkinawaatashakeshomintc otepwehtamoo'
44010046	Okiinoontawaani aaniihsh pepahkaan e'ayishikiishwenitc, emiikwehciwenimaanitc tahsh kaye Kishemanitoon.
44010047	Piitar tahsh kii'ihkito: "Awiya na taaonci'iwe nipiink cishi​siika'antaasohsinikipan onoweniwa' kaamiinikoowisinitc Kishemanitoon otAhcaahkoni taapishkoo kiinawint."
44010048	Piitar tahsh kii'anoohkii cisiika'antaasonitc owiinsowininiink Ciisahs Christan onci. Okiihkakwecimikoo' itahsh acina ciwiiciayaamaatc.
44011001	Ishinisha'waakanak tahsh, otepwehtamook kaye Cootiiyahkiink (Judea) kaa'ayaawaatc kiinoontamook i'i kaaCoowiwihsinik ekii'otaahpinaminitc Kishemanitoon otihkitowinini.
44011002	Ahpii tahsh Piitar (Peter) kaatakohshink Ceroosalamink (Jerusalem) okii'aanwaapamikoo' i'i kaakihkinawaatashakeshwaahswimintc otepwehtamoo' ekii'ikotc,
44011003	"Kikiih​piintikawaak i'i kaakihkinawaatashakeshwaahswintwaa, kikiiwiici​wiihsiniimaak itahsh kaye," okii'ikoo'.
44011004	Piitar tahsh kii'maacii​kakito ekii​wiintamawaatc aaniin mayaa kaa'ishihsenik ekii'ihkitotc:
44011005	"Mekwaa Caahpa (Joppa) ootenaank e'ayaayaan e'anami'aayaan, kekoon ninkii'ishinam. Ninkii​waapantaan kekoon kiishikonk ehpiinaakwahk e'ishinaakwahk ishiikinonk kaashi​naniiwikiihkeyiikahk ehpi'onci​niihsaapiikinikaatek. Niin ninkiihpi​naasihkaakon.
44011006	Ehkanawaapantamaan tahsh, ninkii​waapamaak kaaniiwi​kaatewaatc aya'aawihshak, pikwaciaya'aawihshak kaye, kinepikook kaye, pinehshiinshak kaye ishpimink pemaamihsewaatc.
44011007	Ninkiinoontawaa tahsh awiya ehkanooshitc e'ihkitotc: 'Wanishkaan Piitar! Nihshi ci'amwatwaa,' ninkii'ik.
44011008	O'o tahsh ninkii'inaa: 'Kaawiin Tepencikeyan! Kaawiin wiihkaa nimpimiicihsiin kaawiinentaakwahk, kaamanaa​miicinaakaatek miicim.'
44011009	Miinawaa tahsh kihcikiishikonk awiya ninkii'onci​kanoonik: 'Kekoo itanken ewiinentaakwahk Kishemanitoo kaapehkihtootc,' ninkii'ik.
44011010	Nihswaa o'o kiihtoocikaate, miitahsh kiishikonk kaa'ishi​kiiwe​ishpipicikaatek.
44011011	Inashke mii 'i ahpii nihsin ininiwak kiihtakohshinook kaakiih​piicinisha'ontwaa. Kiihpiniipawiwak i'imaa waahkaa'ikanink kaakii'ishi​kapehshiyaan, Sehsariiya (Caesarea) ootenaank kiihpi'onciiwak ekiihpi​naasihkawiwaatc.
44011012	Kishemanitoo otAhcaahkwan tahsh ninkii'wiintamaak cipwaahtawiihsiwaan ciwiiciiwimak. Oko tahsh kaye ninkotwaahso niici​otepwehtamook ninkii​wiiciiwikook. Miihsh kaakiih​piintikeyaank Kwaarniiliyahs (Cornelius) owaahkaa'ikan.
44011013	Ninkii'wiintamaakonaan tahsh kaa'ishi​waapamaatc encalan eniipawinitc owaahkaa'ikanink ekii'ikotc iinsan: 'Ishinisha'owen Caahpa ootenaank Saaiman Piitar kaaishinihkaasotc ci'antomatc.
44011014	Miitahsh a'awe kewiintamawihk ihkitowinan ke'onci​pimaaci'ikoowisiyan, iki kaye kahkina eyaawaatc i'imaa kaashi'ayaayan,' okii'ikoon iinsan.
44011015	Ahpii tahsh kaa'maacii​kaakiikitoyaan, Kishemanitoon otAhcaahkoni okii'otihsikowaan taapishkoo kiinawint nihtam kaakii'ishi​otihsiyamintc.
44011016	Miitahsh kaakii'maamihkawiyaan o'o kaakii'ihkitohpan kaaTipenciketc: 'Cwaan (John) nipiini okii​yaapacihtoon siika'antaaketc, kiinawaa tahsh wiin siika'antaakooyek, Kishemanitoon otAhcaahkwan tayaapatisiwan,' kii'ihkitopan.
44011017	Kiishpin tahsh Kishemanitoo miinaatc i'i kaaCoowiwihsinik i'i peshikwan tino miikiwewin kaakii'ishi​miinikoowisiyank ahpii kiitepweyenimank Ciisahs Christ, awenen tahsh niin ketinowiyaampaan cikakwe​nakaaskawakipan Kishemanitoo," kii'ihkito Piitar.
44011018	Ahpii tahsh kaanoontaakotc o'o enaacimotc kaawiin kii'noontaatihsiiwa'. Miitahsh kaa'ishi​nanaahkomaanitc Kishemanitoon e'ihkitonitc: "Kishemanitoo ohsha iinsan opakitinamawaa' i'i kaaCoowiwihsinik cikwehkaatisinitc, ci'onci​pimaatisinitc kaye," kii'ihkitowa'.
44011019	Ahpii tahsh Istiipin (Stephen) kiinihsintc, mii 'i ahpii kaakii'maacii​kakwaataki'intwaa otepwehtamook. Aaninta tahsh otepwehtamook kaakiih​piiwipa'iwewaatc kii'ishaawak Piniihshiya (Phoenicia), minihsink kaye Saaiparahs (Cyprus) eshinihkaatenik, Entiyaahk (Antioch) ootenaank kaye ekiihpapaa​minwaacimowaatc, Coowa' ehta ekii'wiitamawaawaatc.
44011020	Aaninta tahsh otepwehtamook kiihpii'onciiwak Saaiparahs, Saairiini (Cyrene), Entiyaahk ootenaank ekii'ishi​takohshinowaatc. KaaCoowiwihsinik itahsh Kariihk (Greek) tino okii'wiintamawaawaa' i'i eshi​minwaacimimintc kaaTipencikenitc Ciisahsoon.
44011021	Okashki'ewisiwinini tahsh kaaTipencikenitc okii​wiiciiwikonaawaa, niipiwa' tahsh pemaatisinitc kiihtepwehtamoo' ekiih​kwehkiinotawaanitc kaaTipencikenitc.
44011022	Otepwehtamook tahsh Ceroosalamink (Jerusalem) kaa'ayaawaatc kiinoontamook o'o e'ishihsenik. Miitahsh kaakii'ishinisha'waawaatc Paarnapahsan (Barnabas) ci'ishaanitc weti Entiyaahk ootenaank.
44011023	Ahpii tahsh Paarnapahs ehtakohshink okii​waapamaa' otepwehtamoo' ekiih​shawenimikonitc Kishemanitoon. Wiinke tahsh kiihciihkentam ekii'ayaankwaamimaatc kaye mooshak iko tepwe cipiminisha'waanitc Kishemanitoon.
44011024	Aahpici hsa kiihsasekaa​ininiiwi, ekii'mooshkineshkaakotc Kishemanitoon otAhcaahkoni, tepwehtamowin kaye. Kii'ani​nanki​paahtiinowak tahsh kaakiih​tepwehtawaawaatc Kishemanitoon.
44011025	Kii'ishaa tahsh Taarsahs (Tarsus) ootenaank ekii'antone'waatc Swaalan (Saul).
44011026	Ahpii tahsh kaamihkawaatc okiih​piinaan i'imaa Entiyaahk ootenaank. Peshiko​pipoon tahsh i'imaa kii'ayaawak ekii'maamaawaci'aawaatc otepwehtamoo', niipiwa' kaye ekiih​kihkino'amawaawaatc. Miitahsh i'imaa ootenaank Entiyaahk otepwehtamook nihtam kaakii'ishinihkaanintwaa Christ opiminisha'waakana'.
44011027	Miitahsh i'i ahpii aanintaa kaakiih​takohshinowaatc kaakanootamawaawaatc Kishemanitoon i'imaa Entiyaahk, ekii'onciiwaatc Ceroosalamink.
44011028	Peshik tahsh inini Aakapahs (Agabus) eshinihkaasotc kiihpasikwii. Kishemanitoon otAhcaahkoni tahsh okiimiinikoon ciwiintank ewii'noontehsenik miicim misiwe ahkiink. Miitahsh tepwe kaa'ishiwepaninik mekwaa ahpii Kalaatiyahsan (Claudius) kiikihciokimaawinitc.
44011029	Otepwehtamook tahsh pepeshik kii'inentamook ehko​kashkihtoowaatc ci'ishinisha'amawaawaatc wiici'iwewin otepwehtamoo' eyaanitc Cootiiyahkiink (Judea).
44011030	Miitahsh o'o kaa'ishihcikewaatc ekii'ishinisha'amawaawaatc kaaniikaanentaakosinitc anami'aawinink. Paarnapahs tahsh, Swaal (Saul) kaye kii'anoonaawak ci'ishiwitoowaatc i'i wiici'itiwin.
44012001	Miitahsh o'o ahpii Herat (Herod) kihciokimaa kaakiimaacii​kakwaataki'aatc aaninta otepwehtamoo'.
44012002	Kii'anoohkii tahsh pashipa'ikewihkomaanink ci'onci​nihsimintc Ciimisan (James) kaakii'wiicihkiwemikonitc Cwaanan (John).
44012003	Ahpii tahsh ewaapantank Coowa' eminwentaminitc, kii'anoohkii Piitaroon (Peter) ci'otaahpinimintc. Mii 'i ahpii kiimayaahsek ewiihkwantiiwahkamikisinitc Coowa' e'amwaanitc pahkweshikanan kaaompisikaniwihsinik.
44012004	Ahpii tahsh kaakaahcitinaatc okiih​kipa'waan. Okii'ishi​pakitinaan tahsh cishi​kanawencikaniwinitc niiwayek eshi​neniiwinitc shimaakanihsha'. Herat kii'inentam mohshe citipaahkonimintc kahkina awiya' ciwaapamikonitc ishkwaa Pimaaci'ikoowi​Wiihkwantiwintc.
44012005	Piitar tahsh kiihkanawenimaa kipa'otiiwikamikonk. Otepwehtamoo' tahsh weweni kiikihci​anami'aawa' ekiih​kakwecimaanitc Kishemanitoon cipakitinikaasotc.
44012006	Ehtipihkaninik tahsh, mii 'i waapaninik Heratan (Herod) citipaahkonikotc, Piitar (Peter) kiinipaa nahsawaya'ii niishin shimaakanihsha'. Niishin tahsh piiwaapihkweyaapiin kiiaapataniniwan emamaancikwahpisotc. Kanawencikewishimaakanihsha' kaye kii'ayaawa' eshi'ishkwaantemiwaninik kipa'otiiwikamik.
44012007	Kwetahto tahsh okii'naakosiihtaakoon otencalimini kaaTipencikenitc, kipa'otiiwikamik tahsh kii'waahseyaani. Okiih​toohkiwepinikoon tahsh ohpimenaw ekii'amaciwepinikotc e'ikotc: "Weyiip wanishkaan." Piiwaapihkweyaapiin itahsh onihkink kii'onci​pankihsininiwan.
44012008	Miihsh encalan kaa'ani'ikotc: "Kihkinciciihpinintison, pihtahkisinen itahsh kaye. Pihsihkan kikashkiikiiwin, piminisha'ohshin itahsh," okii'ikoon. Miitahsh iko Piitar kaa'ishihciketc.
44012009	Piitar tahsh okiih​saakiciwiiciiwaan ekiih​piminisha'waatc. Kaawiin tepwe okii​kihkentansiin i'i ekii'ishihsenik. Nimihci'ishinam kii'inentam.
44012010	Okii'ani​mayaashkaanaawaa tahsh i'i nihtam eshi​ayaanitc okanawencike', i'i tahsh kaye kotak eshi​ayaanitc okanawencike', piinihsh weti eshi​ayaanik piiwaapihko​ishkwaantem wenci​saakiciayaanik inahke kii'ishaank ootenaank. Eshkwaat tahsh iko kiihpaahkihseni, miihsh kaa'ishi​shaaposhkaawaatc. E'ani​pimohsewaatc itahsh miihkanaani, kwetahto okii'nakanikoon ini encalan.
44012011	Miihsh Piitar kaakii'waapaahkamentank o'o ekii'ihkitotc: "Miitahsh tepwe ekihkentamaan kaaTipenciketc ekiih​piicinisha'waatc otencaliman cinaatamawimitc okashki'ewisiwininiink Heratan (Herod) onci, i'i kaye kahkina Coowa' eshi​pakohsentaminitc."
44012012	Ahpii tahsh kaanihsitawentank kii'ishaa owaahkaa'ikaniniink Meriin (Mary), Cwaan (John) omaamaan, Maarhk (Mark) kaakii'inimintc. Miihsa 'imaa niipiwa' awiya' kaahtashi​maawaci'itinitc e'anami'aanitc.
44012013	Ahpii tahsh eotihtank akwaciink kaashi'ishkwaantemiwaninik menikan okiih​paahpaawa'aan. Oshkiniikihkwewan tahsh Oroota (Rhoda) eshinihkaasonitc kiihpiianta​kihkencikewan awenenan kaapaahpaawa'ikenitc.
44012014	Ahpii tahsh Oroota enihsitohtawaatc Piitaran eyaawinitc, kaa'ahpiihci​minwentank tahsh, kaawiin okiih​paahkinamawaahsiin. Kiihkiiwe​piintikepahtoo ekiih​tipaacimotc Piitar eniipawinitc akwaciink.
44012015	O'o tahsh okii'ikoo': "Anihsha iitok i'i kaaihkitoyan, kikiiwashkwe maawiin!" okii'ikoo'. Aanciko tahsh okiihkakwe​tepimaa' ehtepwetc i'i kaa​ihkitotc. Miitahsh aanciko kaa'ikotc: "Otencaliman maawiin ini," okii'ikoo'.
44012016	Piitar aanciko kiihpaahpaawa'ike. Ahpii tahsh kaahpaahkintenamawintc ewaapamintc itahsh wiinke kiimaamahkaatentamoo'.
44012017	Kii'ishinihkehtaa tahsh cimanaa​noontaatinitc. Miitahsh kaakii'wiintamawaatc aaniin kaa'ishi​saakisi'ikotc kaaTipencikenitc i'imaa kipa'otiiwikamikonk. Miihsh kaa'inaatc: "Wiintamawihk o'o Ciimis iki kaye kotak otepwehtamook." Miitahsh kaa'ani'ishi​maacaatc pahkaan inkoci ekii'ishaatc.
44012018	E'ani​kishepaawakaninik tahsh etatawe kii'ocaanimahkamikisiwak shimaakanihshak. Kaanaka tipi ayaakwen Piitar ekii'inentamowaatc.
44012019	Herat tahsh okii'nanaantone'waan, kaawiin tahsh okii​mihkawaahsiin. Weweni hsa okii'anta​kihkenimaa' kaakiih​kanawenimaanitc. Miitahsh kaakii'anoohkiitc cinihsimintc. Herat tahsh Cootiiyahkiink kii'onci​maacaa weti Sehsariiya (Caesarea) ekii'awi​ayayaatc acina.
44012020	Herat (Herod) tahsh kaawiin okii'minwaapamaahsii' pemaatisinitc eyaanitc Tayar (Tyre) ootenaank, Saaitan (Sidon) ootenaank kaye. Miihsh kaakiih​pianta​waapamikotc. Pinamaa hsa okiih​shaakoosomaani Palaastahs (Blastus) eshinihkaasonitc kaakii'naakacihtoonitc kihciokimaawikamik cikanoocikehtamaakonitc. Miihsh Herat kaakiih​pi'anta​waapamikotc ekiih​kakwecimikotc pisaan ciwiiciiwaatc aaniihsh mii weti kaa'ontinamowaatc miicim otahkiiminiink.
44012021	Ahpii tahsh ehkiishikaninik kaakii'onaapantenik, Herat okii​pihsihkaanan okihciokimaa​kikishkikanan ekii'onapitc okihciokimaa​wapiwinink. Miitahsh mohshe kaakiih​kanoonaatc kaakiihpi​naasihkaakotc.
44012022	Pemaatisinitc itahsh kiihshaakowewa' ekii'ihkitonitc: "Manitoo hsa 'a kaainwetc, kaawiin ininiiwihsii," kii'ihkitowa'.
44012023	Shemak itahsh iko kaaTipencikenitc otencalimini okiih​tootaakoon ciaahkositc, aaniihsh kaawiin okii'miikwehciwenimaahsiin Kishemanitoon. Manicoosha' tahsh okii'amokoo', miihsh piinihsh kaa'ishi​nihsikotc.
44012024	Kishemanitoo tahsh otihkitowin kii'ani​misihteshkaani, niipiwa' ekii'ani​tepwehtaminitc.
44012025	Paarnapahs (Barnabas) tahsh, a'a kaye Swaal (Saul) Ceroosalamink kiihpi'onci​kiiwewak ahpii kaahkiishihtoowaatc otanohkiiwiniwaa. Cwaan Maarhk (John Mark) tahsh kaainimintc okii'maacii​wiiciiwaawaan.
44013001	I'imaa tahsh Entiyaahk (Antioch) otepwehtamook kiimaawaci'itiwak. Kii'ayaawak tahsh i'imaa aaninta tino kaakanootamawaawaatc Kishemanitoon, kaamiinikoowisiwaatc kaye cikihkino'amaakewaatc. Miiwak hsa iki Paarnapahs (Barnabas), Simiyan (Simeon) Mahkatewis kaa'ishinihkaacikaniwitc, a'a tahsh Loohshiyahs (Lucius) Saairiini (Cyrene) ootenaank kaaonciitc. A'awe tahsh kaye Manehan (Manaen) kaakiiwiicinihtaawikimaatc ini kotak Heratan (Herod), a'a tahsh kaye Swaal (Saul).
44013002	Mekwaa tahsh otepwehtamook e'anami'ehtawaawaatc kaaTipencikenitc, emantawii'itisowaatc kaye, okii'onci​kanoonikowaan Kishemanitoon otAhcaahkoni: "Onakimihk Paarnapahs, a'a kaye Swaal ci'inanohkiiwaatc i'i anohkiiwin kaashi​antomakwaa," okii'ikowaan.
44013003	Keyaapi tahsh kimantawii'itisowak, kii'anami'aawak tahsh kaye. Miihsh kaa'ishi​saaminaawaatc ekii'maacinisha'waawaatc.
44013004	Paarnapahs tahsh, Swaal kaye kaaishkwaa​maacinisha'okowaatc Kishemanitoon otAhcaahkoni, kii'ishaawak hsa weti Silooshiya (Seleucia) ootenaank. Miitahsh weti kaa'onci​maaciiyaahshiwaatc ekii'ishaawaatc minihsink Saaiparahs (Cyprus).
44013005	Ahpii tahsh ehtakohshinowaatc Saalamihs (Salamis) ootenaank, kii'wiintamaakewak Kishemanitoon otihkitowinini otanami'ewikamikoniink Coowa'. Cwaanan (John) hsa okii'wiiciiwaawaan ekii'wiici'ikowaatc.
44013006	Kii'ani​kahkiiwewak itahsh i'i minihs piinihsh ekii'ani​takohshinowaatc ootena Pehpahs (Paphos). Miihsh kaakii'nakishkawaawaatc Coowi'ininiwan memaantaawisinitc, e'inwaanintisonitc kaakanootamawaatc Kishemanitoon, Paar-ciisahs (Bar-jesus) eishinihkaasonitc.
44013007	Okiihsaaki​wiiciiwaani tahsh ini wekimaahkantaakenitc Sarciyahs Pwaalahs (Sergius Paulus) kaainimintc kaakiih​kihkentaahsonitc. Miiwan itahsh ini Paarnapahs, Swaal kaye kaakii'antomikowaatc ekii'antawentaminitc cinoontaminitc Kishemanitoon otihkitowinini.
44013008	Iniweniwan tahsh memaantaawisinitc okiihkakwe​kipihtinikowaan Elimahs (Elymas) eshinihkaasonitc, mii 'i kaa'ishinihkaasotc Kariihk (Greek) otishikiishwewininiink. Okiihkakwe​wanishkwe'an itahsh kaye kaaokimaahkantaakenitc citepweyenimaahsinik Ciisahsoon.
44013009	Swaal tahsh, Pwaal (Paul) kaainintc, emooshkineshkaakotc Kishemanitoon otAhcaahkoni, okiih​kanawaapamaan Elimahsan,
44013010	miihsh kaa'inaatc: "Kiin tepenimihk Maciaya'aa, kaashiinkentaman kaye kaakwayahkonaakwahk! Kimooshkineshkaakon kaye kahkina kakayenisiwin, maci'ishiwepisiwin kaye. Mooshak kikakwe​kwehkinamowaan cipahkaaninaakwaninik Kishemanitoo otihkitowin!
44013011	Inashke tahsh kaaTipenciketc oninc kikamaakoshkaakon. Kaawiin tahsh kikawaapihsii, acina kaawiin kikaonci​waapamaahsii kiisihs," okii'inaan. Shemaak tahsh ekashkii​tipihki'ishi​ayaanik kekoon okii'otihsikoni, miihsh kaa'ishi​papaa​nanaantone'waanitc kepapaa​sakinihkenikonitc.
44013012	Ahpii tahsh a'a wekimaahkantaaketc e'waapantank i'i kaakii'ishihsenik kiihtepwehtam emaamahkaatentank kaakii'ishi​kihkino'amawintc onci kaaTipencikenitc.
44013013	Pwaal (Paul) tahsh i'i kaye kaakii'wiiciiwikotc kii'onci​maaciiyaahshiwak i'imaa Pehpahs (Paphos) ekii'ishi​takohshinowaatc Perka (Perga) ootenaank Paampiliya (Pamphylia) ahkiink. Cwaan Maarhkan (John Mark) tahsh i'imaa okii'nakanikowaan, Ceroosalamink (Jerusalem) ekii'ishi​kiiwenitc.
44013014	I'imaa tahsh Perka kii'onci​maacaawak ekii'ishaawaatc Entiyaahk (Antioch) ootenaank Pihsitiya (Pisidia) ahkiink. Kii'Anwepiiwi​kiishikanini tahsh kiipiintikewaatc anami'ewikamikonk, miihsh kaa'ishi​onapiwaatc.
44013015	Kaa'ishkwaa-anamihcikaatenik tahsh otonahshowewin Moosihs (Moses), i'i kaye kaakii'ishipii'ikenitc kaakiih​kanootamawaanitc Kishemanitoon, miihsh kaakiiniikaanishkaminitc anami'aawin okiih​piicinisha'waani awiyan o'o ekiih​pi'ikowaatc Pwaal, Paarnapahs: "Niici​otepwehtamonaanik, kiishpin eyaawekwen ihkitowin ke'onci​mashkawentamowaatc oko awiyak, pisaan iko kakitok," kiihpi'inaawak.
44013016	Pwaal kiihpasikwii, ekii'ayishinihkenitc cipisintawintc, miihsh kaa'ihkitotc: "Kiinawaa Isriyal (Israel) kaatinowiyek, kekiinawaa kaye kaaCoowiwihsiwek enami'ehtawek Kishemanitoo, pisintawihshik!
44013017	Kishemanitoo tahsh weKishemanitoomikotc pemaatisinitc Isriyala' okii'onaapamaa' kikehteya'aaminaapanii', okii'ishi'aa' kaye cimashkawentaakosinitc mekwaa Iicipahkiink (Egypt) kiitashi​piiwitewentaakosinitc. Okihci​mashkawisiiwinink itahsh okii'onci​saakiciwinaa' weti ahkiink.
44013018	Niimitana (40) tahsh tahsopipoon okiih​shashiipenimaa' kaakii'ishihcikenitc mekwaa pikwatahkamik kiiayaanitc.
44013019	Miihsh kaakii'nihshiwanaaci'aatc kaakii'niishwaahswewaanakisinitc (7) pemaatisinitc Kenan (Canaan) ahkiink kaakii'ayaanitc. Meshkwac itahsh ekii'miinaatc opimaatisiima' Isriyala' citipinawewisinitc i'i ahkiini.
44013020	Niiwaahk naanimitana (450) tahsopipoon tahsh kiihpimihse o'o ci'ishihsek. Miihsh kaakii'miinaatc keonaahkonikonitc piinihsh kiiniayaanitc Saamiyoon (Samuel) Kishemanitoon kaakiih​kanootamawaanitc.
44013021	Pemaatisinitc tahsh okiih​kakwecimikoo' cimiinaatc kihciokimaan. Swaalan (Saul) tahsh kiimiikiwe cikihciokimaawinitc kaakii'otetenitc Kihshan (Kish) Pencimanink (Benjamin) kaakii'ontahkaanesinitc. Niimitana (40) tahsopipoon tahsh kiikihciokimaawiwan.
44013022	Ahpii tahsh kaa'ishihciketc awahshime cikihciokimaawihsinik, Tepitoon tahsh okiih​kihciokimaawi'aan. Miiwan tahsh ini kaakiih​tashimaatc o'o kii'ihkitokopanen: 'Ninkii'mihkawaa hsa Tepit (David) wekosihsimikotc Cehsiin (Jesse), menwentami'ishitc, mii hsa 'awe ketootank kahkina enentamowak.'
44013023	Miitahsh i'imaa Tepitink kaakii'ontahkaanesitc Ciisahs, Kishemanitoon kaakii'ahshotamaakenitc cipimaaci'aanitc pemaatisinitc Isriyala'.
44013024	Cipwaa takohshininitc tahsh Ciisahsoon, Cwaan wiin niikaan okiih​kakiihkimaa' pemaatisinitc Isriyala' cikwehki​pimaatisinitc, cisiika'antaasonitc itahsh kaye.
44013025	Cwaan tahsh e'ani​kiishihtootc otanohkiiwin okii'inaa' kaakiihpi​naasihkaakotc: 'Awenen kiinawaa enenimihshiyek? Kaawiin niin nintaawihsii kaapii'ek! Kii'ishkwaa'ayaayaan hsa kotak tapi'ayaa. Kaawiin tahsh ninte'ahpiihtentaakosiwaahsiin omahkisinan ciyaapa'amowakipan,' Cwaan kii'ihkitokopan.
44013026	Niici​onciimaakanak, Eparahaamink (Abraham) wentahkaanesiyek, kekiinawaa tahsh kaaCoowiwihsiwek kaakohtaanenimek Kishemanitoo, kiinawint ohsha kaakiihpi'ishinisha'amaakoyank o'o Kishemanitoo otipaacimowin keshi​pimaaci'ikooyank.
44013027	Inashke iki Ceroosalamink (Jerusalem) kaataawaatc, iki tahsh kaaokimaahkantaakewaatc kaawiin okii'nihsitawinawaahsiwaawaan Ciisahsoon. Kaawiin kaye okii​nihsitohtansiinaawaa kaakii'ishipii'ikenitc Kishemanitoon kenootamawaanitc aanawiin entahso​Anwepiiwi​kiishik ekii'anamihtamawintwaa. Miitahsh o'o mayaa kaakii'ishihsenik kaakiihpi'ihkitonitc ahpii kii'inaawaatc Ciisahsoon cinihsimintc.
44013028	Ekii'mihkansikwaa tahsh wiinawaa kekoonini ke'onci​nihsaawaatc, Paailatoon (Pilate) hsa okiih​kakwecimaawaan ci'inaahkonaanitc cinihsimintc Ciisahsoon.
44013029	Kaa'ishkwaa​ishihcikenitc tahsh kahkina eshipii'ikaatenik ini onci, ashiteyaahtikonk tahsh okii'onci​pina'waawaan, miihsh kaa'ishi​na'inaawaatc na'initiiwikamikonk.
44013030	Kishemanitoon tahsh okiihkiiwe​pimaatisii'ikoon.
44013031	Niipiwa' itahsh tahsokiishik okii'naakosiihtawaa' i'i kaakii'wiiciiwikonitc i'imaa Kaalaliiwahkiink (Galilee) piinihsh weti Ceroosalamink. Miiwa' itahsh i'i noonkom kaakiishikaninik kaatipaacimikotc, ewiintamawaanitc Isriyala'.
44013032	Noonkom tahsh kiwiitamaakoom i'i minwaacimowin: aaniin Kishemanitoon kaakii'ishi​ahshotamawaakopanen i'i kikehteya'aaminaapanii',
44013033	kiinawint ekii'otihsaapantamowankitc ekiihkiiwe​pimaatisi'aatc Ciisahsoon. Mii 'i iitok o'o nahke eshi​tashinsonitc i'imaa Nikamonink: 'Kiin ninkosihs. Noonkom kaakiishikahk kitookosihsimin.'
44013034	Ahpii tahsh Kishemanitoon kiikiiwe​pimaatisii'ikotc nipowinink onci kaawiin miinawaa wiihkaa tawaanaatisihsii na'initiiwikamikonk, mii 'owe kaakii'itaminitc o'o kii'ihkitonikopanen: 'Tepwe hsa kikamiinikoowisim kehtentaakwahk, kaakehcinaa'wentaakwahk kaye kaakii'ishi​ahshotamawakipan Tepit.'
44013035	Miinawaa tahsh pahkaan nikamonink ishipii'ikaate: 'Kaawiin kikapakitinaahsii kaatipenimatc kitanohkii'aakan cinihshiwanaataninik owiiyaw i'imaa nipowinink.'
44013036	Inashke wiin Tepit (David) kaa'ishkwaa​ishihciketc kaakii'inenimikotc Kishemanitoon citootank, mii 'i kaakii'ishkwaa​pimaatisitc. Kii'ishi​na'inikaateni tahsh owiiyaw kaakii'ishi​na'inimintc okehteya'aama', miihsh kaakii'wanaataninik owiiyaw na'initiiwikamikonk.
44013037	A'awe tahsh kaakiih​kiiwe​pimaatisii'ikotc Kishemanitoon kaawiin miinawaa wiihkaa tanipohsii cikii'wanaataninikipan owiiyaw.
44013038	Kinantawenimininim tahsh kiinawaa nintinawemaakanak cikihkentamek, mii 'awe Ciisahs kaawiintamaakooyek, wiin onci e'onci​poonencikaatekin macitootamowinan.
44013039	Inashke awiya kiikanawentank Moosihsoon (Moses) otoonahshowewinini, kaawiin i'imaa ta'onci​pakitinikaasohsii. Mii ehta ko awiya tepweyenimaatc Ciisahsoon ke'inakimintc emino​wiiciiwaatc Kishemanitoon.
44013040	Ayenkwaamisik tahsh kiinawaa ci'ishiwepisihsiwek o'o kaakii'ihkitowaakopanen iki Kishemanitoon kenootamawaawaatc:
44013041	'Pisintamok, kiinawaa kaanihtaa​maanencikeyek, wewaanentamek, kaye tahsh kaanipoyek! Kekoon hsa niwii'ishihcike noonkom kaakiishikahk mekwaa ehpimaatisiyek ketepwehtansiwek, mihsawaa ko awiya aana waawiintamawinek,' " Pwaal kii'ihkito.
44013042	Pwaal tahsh, a'a kaye Paarnapahs e'ani​saaka'amowaatc i'imaa anami'ewikamikonk, pemaatisinitc miinawaa okii'antomikowaa' Anwepiiwi​kiishikanink cipitashintamowaatc ini aasha kaakii'wiintamaakewaatc.
44013043	Ahpii tahsh ehsaaka'aminitc kaakii'ishi​piintikenk, niipiwa' Coowa', i'i kaye kaakiih​Coowiwihsinik kaakii'otaahpinaminitc Coowianami'aawin, okiih​piminisha'okowaa' a'a Pwaal, a'a kaye Paarnapahs. Miitahsh kaakiiwiintamawaawaatc wiihka cipooniahpenimontansinik eshi​kishewaatisinitc Kishemanitoon.
44013044	Miinawaa tahsh e'Anwepiiwi​kiishikaninik, kekaa kahkina ootenaank eyaanitc kiihpiishaawa' ewii'noontaminitc kaaTipencikenitc otihkitowinini.
44013045	Ahpii tahsh Coowak ewaapankewaatc ehpaahtiinonaaniwaninik, wiinke kii'moshkinewi​ontentamook. Okii'aanwehtawaawaan kaye Pwaalan kaakii'ihkitonitc, noociko kaye ekii'ayinaawaatc.
44013046	Miihsh Pwaal, a'a kaye Paarnapahs kaakiihsoonkite'e​nahkwehtamowaatc ekii'ihkitowaatc: "Kiinawaa iitok nihtam kaaCoowiwiyek kii'ishinaakwanoopan cikii'wiintamaakooyekipan Kishemanitoo otipaacimowin. E'aanawentamowek tahsh, ehteahpiihtenintisohsiwek kaye cikii'ayaayekipan pimaatisiwin wiihkaa kepoonihsehsinok, meshkwac tahsh noonkom kaaCoowiwihsikwaa ninka​naasihkawaanaanik.
44013047	Aaniihsh mii 'oweni kaaTipenciketc kaa'inanooshiyamintc o'o kii'ihkitotc: 'Kika'ishi'ininim hsa ciwaahseshkamawekwaa kaaCoowiwihsikwaa, kahkina pemaatisiwaatc kaa'ayaawaatc o'omaa misiwe ahkiink ci'onci​pimaaci'ikoowisiwaatc,' " okii'inaa'.
44013048	Ahpii tahsh kaaCoowiwihsikwaa enoontamowaatc o'o wiinke kiikihci​ciihkentamook, okiihkihci'inentaanaawaa kaye Kishemanitoon otihkitowinini. Kahkina tahsh kaakiikiishaaci'onakimintwaa ci'ayaawaatc pimaatisiwin kepoonihsehsininik kii'ani​tepwehtamook.
44013049	KaaTipenciketc tahsh otihkitowin misiwe kii'ani​misihteshkaani i'imaa nahkehkamik.
44013050	Coowak tahsh okii'ompwe'aawaa' ihkwewa' kaakiih​kihtaanenimaanitc Kishemanitoon, i'i kaye ininiwa' kaakiiniikaanentaakosinitc i'imaa ootenaank. Okii'ompwe'aawaa' kaye awiya' cimaanshi​tootawaanitc Pwaalan (Paul), ini kaye Paarnapahsan (Barnabas). Miitahsh kaakiih​saakici​wepinaawaatc i'imaa otahkiiwaank onci.
44013051	Ishinisha'waakanak tahsh kiihpaapaawisitehshimoonowak cikihkentaminitc ekii'macitootaminitc. Kii'ani'ishaawak tahsh weti Aaihkooniyam (Iconium) ootenaank.
44013052	Otepwehtamook tahsh i'imaa Entiyaahk (Antioch) eyaawaatc wiinke okii'mooshkineshkaakonaawaa ciihkentamowin, okii'mooshkineshkaakowaan kaye Kishemanitoon otAhcaahkoni.
44014001	I'imaa tahsh Aaihkooniyam (Iconium) ootenaank, Pwaal (Paul) a'a kaye Paarnapahs (Barnabas), kiihpiintikewak ekii​nihtaa'ayintiwaatc otanami'ewikamikoniink Coowa'. Kaa'ahpiihci​weweni tahsh kakitowaatc kiihpaahtiinowa' Coowa', i'i kaye kaaCoowiwihsinik kaakiih​tepwehtaminitc.
44014002	Iniweniwa' tahsh Coowa' kaakiih​tepwehtansinik okii'ompwe'aani kaaCoowiwihsinik ekiih​shaakoosomaanitc cimaci'inenimaanitc otepwehtamoo'.
44014003	Kinwesh tahsh i'imaa kii'ayaawak ekiih​soonkite'ewaatc ekiih​tashimaawaatc kaaTipencikenitc. Miiwan hsa ini kaa'miinikowaatc cikashkihtoowaatc citootamowaatc maamahkaacihcikewinan, meyaamahkaatentaakwaninikin kaye, kaaTipencikenitc ekii'naakohtoonitc ehtepwemakaninik enwaatotamowaatc okishewaatisiwinini.
44014004	Kahkina tahsh awiyak kii'nenaawi'itiwak; aaninta Coowa' ekii'wiiciiwaawaatc, aaninta tahsh kaye ishinisha'waakana'.
44014005	Coowa' itahsh i'i kaye kaaCoowiwihsinik i'i kaye tako kaaniikaanihtamaakonitc kiimaawaci'itiwa' ewii'mamaanshiihkantaakowaatc, ewiih​papiimwahsina'ikowaatc kaye.
44014006	Okii​kihkentaanaawaa tahsh i'i ewiih​tootawintwaa, weti tahsh kii'ahpa'iwewak Lihkeyooniya (Lycaonia) ahkiink, eshi​ayaanikin ootenawan Listara (Lystra), Tarpi (Derbe) eshinihkaatenikin, ishiwaahkaaya'ii kaye weti.
44014007	Miitahsh weti kaa'ishi​waawiintamowaatc minwaacimowin.
44014008	Weti tahsh Listara (Lystra) ootenaank kiinamatapiwan peshik ininiwan ekii​maahkisinitc ositiniink, ekii'ishi​nihtaawikinitc i'i nahke wiihkaa ekiih​pimohsehsinik.
44014009	Pwaal (Paul) tahsh okiih​pisintaakoon ehkakitotc ini ininiwan. Okiih​kanawaapamaan tahsh, enihsitawinawaatc tahsh e'ayaanitc tepweyentamowin ciminoayaa'imintc,
44014010	miihsh kaa'inaatc: "Pasikwiin ciniipawiyan!" okii'inaan. Shemaak tahsh iko kiihpasikwiiwan, ekii'maacii​pimohsenitc.
44014011	Ahpii tahsh kaakiimaamawi​ayaanitc ewaapantaminitc Pwaal kaakii'ishihciketc, Lihkeyooniya ishikiishwewin hsa okii​yaapacihtooni e'ihkitonitc: "Manitook kitootihsikonaanik ininiink e'ishinaakosiwaatc," kii'ihkitowa'.
44014012	Paarnapahsan (Barnabas) tahsh Soohs (Zeus) okii'ishinihkaanaawaan. Pwaalan (Paul) tahsh Armiis (Hermes) okii'ishinihkaanaawaan aaniihsh kii'niikaanikakitowan.
44014013	Kii'ayaawan tahsh i'imaa ininiwan kaakii'anami'enohkiihtawaanitc manitoon Zoohs enimintc. Otanami'ewikamikoni tahsh akwaciink ootenaank kii'ishi​patahkiteni. Miiwan tahsh ini kaakiih​piinaanitc aape​pishihkiinsan, kaakiih​piitoonitc kaye i'imaa eshi'ishkwaantemiwaninik ootena. Okii'antawentamini, i'i kaye kaapaahtiinonitc ewiih​pakitinaahsoohtamaakowaatc.
44014014	Ahpii tahsh Paarnapahs (Barnabas), a'a kaye Pwaal (Paul) enoontamowaatc waa'ishihcike'intwaa, okii​taashkiikipitoonaawaan okikishkikaniwaan ekii'onsonsaamentamowaatc. Kii'ahpahtoowak tahsh mekweya'ii eshi​maamawi​ayaanitc ekii'ishi​shaakowewaatc:
44014015	"Aaniin inaa onsonsaamahkamik eshihcikeyek! Nimihci'ininiiwimin ohsha keniinawint taapishkoo kiinawaa kaaishi​ayaayek. Kipi​wiintamaakoom ohsha minwaacimowin ewiintamaakooyek cipoonihtooyek kekoon enentaakwahsinohkin, meshkwac itahsh cinaasihkawekipan Kishemanitoo kaapimaatisitc, kaakii'oshihtootc kiishik, ahki, kihcikam kaye, kahkina kaye i'imaa eyaanikin.
44014016	Inashke otaanaank okiih​pakitinaa' kaapepahkaanwewaanakisinitc pemaatisinitc pisaan iko nahke waa'ishipimaatisinitc ci'ishihcikenitc.
44014017	Inashke kaawiin kekoon kii'ishko​ishihcikehsii kehcinaac iko ke'onci​kihkentaakositc e'minohciketc. Wiin iitok kiishikonk kaaonci​kimiwanohketc, kaamiininek kaye kihtikaanan kemanishamowek, wiin kaye kaamiininek miicim, ke'onci​minwentamowek kaye," okii'inaawaa'.
44014018	O'oweni tahsh aanakii'ihkitowaatc, akaawaa okiih​kashkimaawaa' kaamaamawiinonitc cipakitinaahsohtamaakohsikwaa.
44014019	Aaninta tahsh Coowa' kiihpitakohshinoo' Entiyaahk (Antioch) ootenaank, Aaihkooniyam (Iconium) ootenaank kaye ekiihpi'onciinitc. Okiih​shaakoosomaani itahsh kaamaamawiinonitc. Miitahsh Pwaal kaakiih​papiimwahsina'ikotc ekiih​saakici​taapiipa'ikotc i'imaa ootenaank, nipowitok maawiin ekii'inenimikotc.
44014020	Otepwehtamoo' itahsh kaa'ishkwaa​waahkaakaapawihtaakotc, kii'wanishkaa ootenaank ekiihkiiwe'ishaatc. E'ani​waapaninik tahsh okiimaacii​wiiciiwaan Paarnapahsan (Barnabas) Tarpi (Derbe) ootenaank ekii'ishaawaatc.
44014021	Ahpii tahsh kaawiintamaakewaatc i'i minwaacimowin i'imaa kihci​ootenaank, niipiwa' awiya' kiimaacii​tepwehtamoo'. Weti tahsh inahke kii'ishi​ashe​kiiwewak Listara (Lystra) ootenaank, Aaihkooniyam ootenaank, weti kaye Entiyaahk ootenaank.
44014022	Miitahsh i'imaa kaahtashi​wiiciiwaawaatc otepwehtamoo' keyaapi cimashkawentaminitc, cipakiciihsinik i'i kaakii'ishi​tepwehtaminitc ekii'ihkitowaatc: "Oncitako ishinaakwan niipiwa' wahsitaawihsewin cinakishkamank wiihpiintikeyank Kishemanitoo Otipencikewin."
44014023	Ahpii tahsh kaa'onakimaawaatc keniikaanisinitc kaashi​maamaawaci'itinitc otepwehtamoo', kii'anami'aawak tako kaye kiimantawii'itisowak ekiih​pakitinamawaawaatc kaaTipencikenitc cikanawenimaanitc i'i kaakiih​tepwehtaakonitc.
44014024	Kii'ani​shaaposhkaawak itahsh Pihsitiya (Pisidia) ahkiink, i'imaa tahsh Paampiliya (Pamphylia) ahkiink kii'ishi​takohshinook.
44014025	Miitahsh i'imaa Perka (Perga) ootenaank kaahtashi​wiintamaakewaatc minwaacimowin. Kii'ani'ishaawak tahsh weti Ataaliya (Attalia) eshitaaniwaninik.
44014026	Miitahsh i'imaa kihciciimaanink kii'onci​kiiweyaahshiwak Entiyaahk inahke ekii'ishaawaatc. Mii iitok i'imaa kaakii'onci​maacaawaahpan kaakiih​pakohsenimimintc Kishemanitoon okishewaatisiwininiink cishi​kanawenimikowaatc citootamowaatc i'i anohkiiwin noonkom kaakiih​kiishihtoowaatc.
44014027	Ahpii tahsh kaatakohshinowaatc okiimaamawiantomaawaa' otepwehtamoo' ekiih​tipaacimowaatc aaniin kahkina kekoon kaakii'ishihcikenitc Kishemanitoon ewiitanohkiimikowaatc, aaniin kaye kaakii'ishi​paahkinamawaanitc i'i kaaCoowiwihsinik citepweyentaminitc.
44014028	Kinwesh tahsh i'imaa kii'ayaawak ekii'wiiciiwaawaatc otepwehtamoo'.
44015001	Aaninta tahsh ininwak kiihtakohshinook i'imaa Entiyaahk (Antioch) ekiihpi​onciiwaatc Cootiiyahkaank (Judea). Miiwak itahsh iki kaakiih​kihkino'amawaawaatc otepwehtamoo' ekii'ihkitowaatc: "Kihkinawaatashakeshokooyek ehta kikapimaaci'ikoowisim ishihcikeyek kaainahtenik Moosihs (Moses) otoonahshowewin."
44015002	Mii hsa 'i Pwaal (Paul) a'a tahsh kaye Paarnapahs (Barnabas) kaakiikihci​kakanoonaawaatc kaye tahsh ekiikihci​tashintamowaatc o'oweni. Miitahsh kaakii'inentamonaaniwaninik Pwaal a'a kaye Paarnapahs, i'i kaye kotak otepwehtamoo' ci'ishaawaatc Ceroosalamink (Jerusalem). Ekii'inintwaa ci'anta​waapamaawaatc Ishinisha'waakana', i'i kaye kaaniikaanisinitc o'oweni onci kaakiih​tashintamowaatc.
44015003	Miitahsh kaakii'maacinisha'okowaatc otepwehtamoo', ekii'ani​shaaposhkaawaatc Piniihshiya (Phoenicia) ahki, i'i kaye Sameriya (Samaria). Ekiih​tipaacimowaatc aaniin kaaCoowiwihsinik kaa'ishi​kwehkiinotawaanitc Kishemanitoon. Wiinke tahsh kiikihci​ciihkentamoo' otepwehtamoo' enoontaminitc o'o.
44015004	Ahpii tahsh tekohshinowaatc Ceroosalamink (Jerusalem), okiih​piintikanikowaa' otepwehtamoo', Ishinisha'waakana' kaye, iniweniwa' kaye kaaniikaanisinitc, ekii'wiintamawaawaatc aaniin kahkina kaa'ishihcikenitc Kishemanitoon wiinawaa onci.
44015005	Kii'ayaawak itahsh i'imaa aaninta otepwehtamook Perahsiink (Pharisee) kaakii'ishi​wiicihtwaawaatc. Miiwak itahsh oko kaakiih​pasikwiiwaatc ekii'ihkitowaatc: "Oncitako ishinaakwanini cikihkinawaatashakeshontwaa, ciayaankwaamimintwaa kaye cipiminisha'amowaatc kaye Moosihsoon kaakii'inahshowenitc."
44015006	Miitahsh Ishinisha'waakanak, iki kaye kaaniikaanisiwaatc kaakii'maawaci'itiwaatc ewii'naanaakatawentamowaatc o'oweni.
44015007	Kaa'ishkwaa​kihci​tashintenik itahsh o'o, Piitar (Peter) kiihpasikwii o'o ekii'ihkitotc: "Niici​otepwehtamook, kiinawaa iitok kikihkentaam mewisha Kishemanitoo ekii'onci​onaapamitc eshi​ayaawek. Niin ewiiaapaci'itc cionci​noontaminitc minwaacimowin i'i kaaCoowiwihsinik, kaye tahsh citepwehtaminitc.
44015008	Kishemanitoo kehkentank ote'imaa okii'ishinaakohtoon ekii'otaahpinaatc ekii'miinaatc ciotihsikonitc Kishemanitoon otAhcaahkoni taapishkoo kaakiih​tootawinankitc.
44015009	Kaawiin pahkaan kitinenimikohsiinaan i'i kaye kaaCoowiwihsinik, awiya otepwehtamowinink e'onci​pehkihcikaniwitc omacitootamowinink onci.
44015010	Wekonen itahsh wenci'ishihcikeyek ehkakweci'ek Kishemanitoo ehtootawekwaa otepwehtamook ci'ishihcikewaatc senakaninikin. Kaawiin iitok kikehteya'aaminaapaniik, kekiinawint itahsh kikashkihtoohsiimin i'i ci'ishihcikeyank.
44015011	Kiinawint itahsh kitepwehtaamin e'onci​pimaaci'ikooyank okishewaatisiwinink onci kaaTipenciketc Ciisahs taapishkoo kewiinawaa kaashi​pimaaci'ikoowisiwaatc."
44015012	Kahkina tahsh kaakii'maamawi​ayaawaatc i'imaa kaawiin kii'noontaatihsiwak ekiih​pisintawaawaatc Paarnapahsan, Pwaalan kaye ehtashintaminitc aaniin kaa'ishi​maamahkaacihcikenitc, aaniin kaye kaa'ishi​kihkinawaacihcikenitc Kishemanitoon mekweya'ii eshi​ayaanitc kaaCoowiwihsinik.
44015013	Ahpii kaa'ishkwaa​kakitonitc, Ciimis (James) kewiin o'o kii'ihkito: "Niici​otepwehtamook, taka pisintawihshik.
44015014	Saaiman (Simon) iitok weweni okiih​tashintaan aaniin maawac iko nihtam Kishemanitoo kaa'ishi​shawenimaatc kaaCoowiwihsinik ekii'otaahpinaanitc wiin iko ewiih​tipinawewisitc owiinsowinink onci.
44015015	Miiwan itahsh ono mayaa ihkitowinan peshikwan inahke kaainentamowaatc Kishemanitoon kenootamawaawaatc o'o e'ishipii'ikaatek:
44015016	'Ani'ishkwaahsekin ihsa ini, mii 'i cipikiiweyaan. Ninka​kiiweoshihtaawaan kaye Tepit (David) okihcianami'ewikamik kaakiih​kawihsenikipan. Ninka​kiiwe​patahkitoonan kaye kaapiikoshkaakin, ewii​naapahtooyaan.
44015017	Miitahsh kotak kahkina pemaatisiwaatc cinanaantone'waawaatc kaaTipencikenitc, iki kaye kaaCoowiwihsikwaa kaakii'antomakwaa niwiinsowinink ewiih​tipinawewisiyaan.
44015018	Mii 'i ehkitotc kaaTipenciketc, kaakihkenimintc mewisha ekiih​pionci​oshihtootc ono kahkina kekoon.' "
44015019	Ciimis (James) kii'ani'ihkito: "Aasha ninkiih​kiishentam awahshime cimikoshkaaciaahsiwankwaapan iki kaaCoowiwihsikwaa kaakwehkiinotawaawaatc Kishemanitoon.
44015020	Meskwac itahsh cioshipii'amawintwaa ciwiintamawintwaa cipapaamentansikwaa kekoonan kaaonci​wiinentaakwaninikin manitoohkaanink, pishikwaatisiwinink itahsh. Cipapaamentansikwaa kaye miicim kepinewe​nihcikaatenik, cipimentansikwaa kaye miskwiini.
44015021	Inashke Moosihs (Moses) otoonahshowewin mewisha pi'onci​anamihcikaateni entahso​Anwepiiwi​kiishik Coowi anami'ewikamikohkaank. Otihkitowinan kaye tashincikaateniwan entahso-ootenaahkaank."
44015022	Miitahsh Ishinisha'waakanak, kaaniikaanisiwaatc kaye, iki kaye otepwehtamook kaakii'maawaci'itiwaatc kii'maamawi'inentamook cionci'ishinisha'waawaatc ininiwa' eshi​ayaawaatc. Miiwa' itahsh o'o niishin kaaniikaanisinitc kaakii'onenimaawaatc, Cootahs (Judas) Paarsapas (Barsabas) kaakii'inimintc, ini kaye Saailahsan (Silas) ciani​wiiciiwaanitc Pwaalan (Paul), Paarnapahsan (Barnabas) kaye ishaanitc weti Entiyaahk (Antioch) ootenaank
44015023	Ekii'miinaawaatc cimaaciitonitc oshipii'ikan o'o eshipii'ikaatenik: "Niinawint otepwehtamook, Ishinisha'waakanak, kaaniikaanisiwaatc kaye, kitooshipii'amaakoom kiinawaa otepwehtamook kaaCoowiwihsiwek wenciiyek Entiyaahk, Siiriya (Syria) ahkiink, Silihshiya (Cilicia) kaye. Pooshoo kitikoom.
44015024	Ninoontaamin aaninta awiyak emikoskaasominekwaa wenci​mikoshkaatentamek o'omaa tahsh iinsan e'onciiwaatc kaashi​ayaayaank. Kaawiin niinawint ninkii'ishinisha'waahsiwaanaanik.
44015025	Ninkii'maamawi-inentaamin tahsh ci'onaapamankitwaa ininiwak kepianta​waapaminekwaa cipi​wiiciiwaawaatc Pwaalan, Paarnapahsan kaye kaasaaki'imankitc.
44015026	Miiwak ihsa oko kaapi​naniisaanihtoowaatc opimaatisiwiniwaan otishinihkaasowininiink onci kaaTipencikenitc Ciisahsoon Christan.
44015027	Miitahsh kaaonci'ishinisha'wankitc Cootahs a'a kaye Saailahsan, wiinawaa piko otooniwaank cionci​wiintamawinekwaa peshikwan e'ihkitoyaank.
44015028	Miitahsh o'oweni Kishemanitoo otAhcaahkwan kaaminwaapantank, miihsh peshikwan keniinawint enentamaank onsaam paashitc ci'ishihcikehsiwek, ini hsa ehta entawentaakwahkin.
44015029	Cipapaamentansiwek miicim kaapakitinamawintwaa manitoohkaanak, i'i kaye miicim kaakipinewe​nihcikaatek, cinoocihtohsiwek kaye pihshikwaatisiwin. Kiishpin itahsh ishihcikeyek kaaikooyek, aahpici kikakihci​minohcikem. Pooshoo kitikoom," mii 'i kaa'ishipii'ikaatek i'i oshipii'ikan.
44015030	Miitahsh kaakii'maacinisha'ontwaa iki pemiwitoowaatc oshipii'ikan ci-ishaawaatc weti Entiyaahk (Antioch). Ahpi tahsh tekohshinowaatc weti okii'antomaawaa' otepwehtamoo' cimaawaci'itinitc. Miihsh kaakii'miinaawaatc i'i oshipii'ikan.
44015031	Ahpii hsa tahsh kaa'anamihtoonitc i'i oshipii'ikan, wiinke kii'onci​minwentamoo' ekii'noontaminitc i'i minwaacimowin.
44015032	A'a hsa Cootahs (Judas) a'a tahsh kaye Saailahsan (Silas), kewiinawaa kiihtinowiwak kenootamawaawaatc Kishemanitoon. Niipiwa' kii'ayihkitowak keonci​mashkawentaminitc, cimashkawi​tepwehtaminitc kaye otepwehtamoo'.
44015033	Kinweshiihsh itahsh iko 'imaa kii'ayaawak, miihsh kaakii'nakanaawaatc otepwehtamoo' ekii'ishaawaatc cianta​waapamaawaatc kaakiih​piicinisha'okowaahpan. Otepwehtamoo' itahsh okii'ikowaa' cianimino​pimiayaawaatc.
44015034	[Saailahs iitok kii'antawentamokopan i'imaa cikii'ayaahpan.]
44015035	Pwaal hsa wiin a'a kaye Paarnapahs kii'ayaawak i'imaa Entiyaahk i'i kaye kotak kaapaahtiinonitc otepwehtamoo'. Kiikihkino'amaakewak, ekiih​tashintamowaatc kaye kaaTipencikenitc otihkitowinini.
44015036	Naanaake tahsh e'ani'ishihsek Pwaal (Paul) okii'inaan Paarnapahsan (Barnabas): "Taka kiiwe​ishaataa kahkina ootenawan kaakiih​pitashi​kakiihkwaanotamowank kaaTipenciketc otihkitowin cimawatihsankwaa kahkina otepwehtamook cikihkenimankwaa aaniin eshihsewaakwen," okii'inaan.
44015037	Paarnapahs tahsh kii'ishi​antawentam ciwiiciiwikowaatc Cwaan Maarhk (John Mark) kaainimintc.
44015038	Pwaal tahsh wiin kaawiin i'i kii'inentansii cikii'wiiciiwikowaahpan aaniihsh okii'noontenakanikowaakopan weti Paampiliya (Pamphylia) ahkiink kaawiin okii'wiici'ikohsiiwaan enanohkiiwaatc.
44015039	Kaa'ahpiihci​kihci​kakanoonitiwaatc tahsh mii 'i kaakiipahkewinitiwaatc. Paarnapahs okii'otaahpinaan Maarhkan ciwiiciiwikotc, miihsh kaakii'ishaawaatc minihsink Saaiparahs (Cyprus) ciimaanink ekii'onci'inaahshiwaatc.
44015040	Pwaal tahsh wiin Saailahsan okii'otaahpinaan ciwiiciiwikotc. Miihsh kaa'ishi​maacaawaatc otepwehtamoo' ekii'ikowaatc e'ishi​pakitinikowaatc eshi​kishewaatisinitc kaaTipencikenitc.
44015041	Okii'ani​shaaposhkaan itahsh Siiriya (Syria) ahkiini, i'i kaye Silihshiya (Cilicia) ahkiini, ekii'mashkawentamo'aatc otepwehtamoo' entashi​maawaci'itinitc.
44016001	Pwaal (Paul) hsa kiihpitakohshin i'imaa eshi​ootenaawaninik Tarpi (Derbe), Listara (Lystra) kaye kaaicikaatenikin. Kii'ayaawan itahsh i'imaa peshik otepwehtamoon Timahti (Timothy) eshinihkaasonitc. Omaamaani hsa Coo kiihtinowihkwewiwan, oteteni tahsh wiin Kariihk (Greek) kiihtinowiwan.
44016002	Kahkina hsa otepwehtamook eyaawaatc i'imaa Listara ootenaank, Aaihkooniyam (Iconium) ootenaank kaye okii'mino​tashimaawaan Timahtiin.
44016003	Miiwan tahsh ini Pwaal kaakii'antawenimaatc ciwiiciiwikotc, miihsh kaakiih​kihkinawaatashakeshwaatc. Miitahsh kaakii'onci​tootawaatc aaniihsh kahkina Coowa' i'imaa kaakii'ayaanitc okii​kihkentamini Timahtiin oteteni Kariihk ekiih​tinowinitc.
44016004	Kii'ani​ayishaawak itahsh eshi​waootenaawaninik, ekii'wiintamaakewaatc aaniin kaakii'ishi​onentaminitc ishinisha'waakana' ke'ishihcikenaaniwaninik, kaaniikaanisinitc kaye Ceroosalamink (Jerusalem) kaa'ayaanitc. Miitahsh kaakii'inaawaatc cikanawentaminitc ini inaahkonikewinan.
44016005	Otepwehtamook tahsh entashi​maamaawaci'itiwaatc awahshime kii'ani​mashkawi​tepwehtamook, kii'ani​paahtiinowak kaye entahsokiishik.
44016006	Misiwe tahsh kii'ishaawak i'imaa Pariciya (Phrygia) ahkiink, i'imaa kaye Kalehshiya (Galatia) ahkiink. Kaawiin tahsh okiih​pakitinikohsiiwaan Kishemanitoon otAhcaahkoni citashintamowaatc kaaTipencikenitc otihkitowinini Eshiya (Asia) kihci​ahkiink.
44016007	Ahpii tahsh kaamayaashkamowaatc Mihshiya (Mysia) ahkiink kiihkakwe​ishaawak Pihtiniya (Bithynia) ahkiink. Kaawiin tahsh okiih​pakitinikohsiiwaan Ciisahsoon otAhcaahkoni i'imaa ci'ishaawaatc.
44016008	Okiih​shaaposhkaanaawaa tahsh Mihshiya ahki, weti tahsh kii'ishi​takohshinook Caroowahs (Troas) ootenaank.
44016009	Ahpii tahsh ehtipihkaninik Pwaal okii'waapantaan ishinamowin. Okii'waapamaan ininiwan ematwe​niipawinitc Maahsitooniya (Macedonia) ahkiink ehpakohsenimikotc o'o ekii'matweikotc iinsan: "Piishaan cipi​yaashawishkaayan ciwiici'iyaank," okii'ikoon.
44016010	Ahpii tahsh kaawaapantank i'i ishinamowin shemaak iko ninkii'oshiihtaamin ewii'ishaayaank Maahsitooniyaa ahkiink. Ninkiih​kecinaa'omin tahsh Kishemanitoo weti ekii'ishi​antomiyamintc ciwiintamawimankitc minwaacimowin weti eyaanitc.
44016011	Caroowahs (Troas) ootenaank tahsh ninkii'onci​maaciiyaahshimin tiwehk iko Saamohtaarehs (Samothrace) minihsink ekii'ishi​pakamaahshiyaank. E'ani​waapank itahsh Niyaahpolihs (Neapolis) ootenaank ninkii'inaahshimin.
44016012	Miitahsh weti kaa'onci​kohpiiyaank ekii'ishaayaank ootenaank Pilipaai (Philippi) eshinihkaatek. I'i hsa ootena kiiniikaanentaakwan kii'onci​tipentaakwan Maahsitooniyaa ahkiink, Oroomink (Rome) kaa'onciiwaatc okii'oshihtoonaawaakopan. Paahtiino​kiishik tahsh i'imaa ninkii'ayaamin.
44016013	Ahpii tahsh e'Anwepiiwi​kiishikahk ninkii'ishaamin akwaciink kaashi-ishkwaantemiwank ootena, eshi​siipiiwank inahke ekii'ishaayaank, ekii'inentamaank kehcinaac maawiin cimihkamaank Coowak entashi​anami'aawaatc. Ninkii'onapimin tahsh ekiih​kakanoonankitwaa ihkwewak i'imaa kaakiimaawaci'itiwaatc.
44016014	Peshik tahsh ihkwe kaakiih​pisintawiyamintc Litiya (Lydia) kii'ishinihkaaso, Tayahtaira (Thyatira) ootenaank ekii'onciitc. Mii hsa kaa'inanohkiitc e'ataawaaketc mahkatemiskwekinoni, kaa'anami'ehtawaatc Kishemanitoon hsa kiihtinowi. Miitahsh kaakii'miinikoowisitc cinihsitohtank, citepwehtank kaye kahkina Pwaalan kaakii'ihkitonitc.
44016015	Ahpii tahsh kaahsiika'antaasotc, i'i kaye otaawinink eyaanitc, ninkiih​kakaansomikonaan ekii'ishiyanmintc: "Kiishpin enakimiwekwen kwayahk ehtepweyenimak kaaTipenciketc, piintikek nintaawinink, ciwiici'ayaamiyek," ninkii'ikonaan. Ninkii​kashkimikonaan itahsh ci'ishaawankitc.
44016016	Aapitink tahsh ehkiishikahk e'ishaayaank entashanami'aaniwank, ninkii'mekwaashkawaanaan oshkiniikihkwe kaapamiihtaaketc ekikishkaakotc maciahcaahkwan, ekii'inishkaakotc cikashkihtootc ciwiintank niiyaak keni'ishihsenik. Niipiwa' kii'onci​shooniyaahkewa' otookimaama' a'a oshkiniikihkwe ekiih​kashkihtootc ciniikaaniwiintank aaniin kekoon keni'ishihsenik.
44016017	Mii 'awe kaakiih​piminisha'waatc Pwaalan (Paul) e'wiiciiwimankitc o'o ekii'ishi​shaahshaakowetc: "Miiwak hsa oko ininiwak kaa'anohkiihtawaawaatc Maawac Eshpentaakosinitc Kishemanitoon, kewiintamawinekwaa aaniin inahke keshi​pimaaci'ikoowisiyek!" ekii'ihkitotc.
44016018	Paahtiino​kiishik tahsh o'o kii'ishihcikewan. Kekahpii tahsh Pwaal okii'mikoshkaatentamo'ikoon, miihsh kaakiih​kwehkikaapawihtawaatc ekii'inaatc ini maciahcaahkwan kaakikishkawaanitc oshkiniikihkwewan: "Ciisahs Christ owiinsowinink kitishi​kanoonin cinakanatc a'a ihkwe," okii'inaan. Shemaak itahsh okii'nakanaani.
44016019	Ahpii tahsh oshkiniikihkwe otookimaama' ekihkentaminitc e'wanihtoonitc kaashi'ahpenimonotaakotc kaanihtaa​onci​shooniyaahkenihpan, okii'otihtinaani Pwaalan, Saailahsan kaye. Okii'ishi​waawiihkopinaani tahsh i'imaa kaaishi​nihtaa​tanataawenk mekwe ootenaank eshi​ayaanitc otoonahshowe'.
44016020	Okiih​piinaani tahsh eshi​ayaanitc onahshowewikimaan Oroomink (Rome) kaaonci​tipentaakosinitc o'o ekii'inaanitc: "Oko hsa ininiwak kaaCoowiwiwaatc wawaanentamihcikewak kitootenaaminaanink,
44016021	ekihkino'amaakewaatc ishihtwaawinan ci'otaahpinamowank citako​ishihcikewank itahsh. Kaawiin kiinawint iitok kitaa​otaahpinamowaahsiimin ehkitowaatc aaniihsh Oroomink kitoonci​tipentaakosimin," kii'ihkitowa'.
44016022	Ikiweniwak tahsh kaakii'maamawi​ayaawaatc i'imaa kiihtakwiiwak emiikaanimintc Pwaalan, Saailahsan kaye. Onahshowewikimaak kii'anoohkiiwak cikiihcikonayepicikaniwinitc cipahpahshanshe'omintc, cipapahkihte'omintc kaye.
44016023	Kaa'ishkwaa​kihci​pahpahshanshe'waawaatc itahsh okiihpiinci​wepinaawaa' kipa'otiiwikamikonk. Kanawencikewi​shimaakanihsh tahsh kii'anoonaa ciyaayiici​kipa'waatc cikashki'ohsinik.
44016024	Ahpii tahsh a'a kanawencikewi​shimaakanihsh i'i kaa'ishi​anoonintc okiih​piintike​wepinaa' maawac anaamink kipa'otiiwikamikonk, ositiniink kaye ekii'ishi​kihciwaahkwa'waatc.
44016025	Ninkoci ko e'ani​aapihtaatipihkaninik Pwaal, Saailahs kaye kii'anami'aawak, ekii'anami'e​nikamoohtawaawaatc kaye Kishemanitoon. Kotak tahkonikana' okiih​pisintaakowaa'.
44016026	Miitahsh i'i kwetahto kaakii'kihci​koshkohsek ahki. Kiiwahkawihse kaye kaakii'ishi​patahkitek kipa'otiiwikamik. Ishishemaak tahsh kahkina kipa'otiiwi'ishkwaanteman kiihpaahkihsewan, kahkina kaye omamaancikwahpisowiniwaan kiipahkihseniwan.
44016027	Kanawencikewi​shimaakanihsh tahsh ekoshkohsetc ekii'waapantank ishkwaanteman epaahkihsininikin, kii'inentam tahkonikana' ekii'maaciipa'iwenitc. Miitahsh kaakiih​kicipitootc opashipa'ikewihkomaan ewii'nihsitisotc.
44016028	Pwaal tahsh okiih​shaakowaanaan: "Keko kekoon tootaasohken! Kahkina ohsha 'omaa nintayaamin," okii'inaan.
44016029	Kii'anoohkiiwan tahsh cipiicikaatenikin waahsahkonencikanan, miihsh kaakiih​piintikepahtoonitc ekii'animihkohtaanitc eshi​ayaawaatc Pwaal, Saailahs kaye, ekii'nininkishkaanitc ehpiihcisekisinitc.
44016030	Okiih​saakisi'ikowaan tahsh ekii'ikowaatc: "Aaniin keishihcikeyaan cipimaaci'ikoyaan?" okii'ikowaan.
44016031	O'o tahsh okii'ishi​nahkwehtawaawaan: "Tepweyenim kaaTipenciketc Ciisahs, miitahsh i'i cipimaaci'ikooyan, iki kaye kitaawinink eyaawaatc," okii'inaan.
44016032	Okiih​kakanoonaawaan tahsh ekii'wiintamawaawaatc otihkitowinini kaaTipencikenitc, i'i kaye kahkina i'imaa eyaanitc otaawininiink.
44016033	Shemaak tahsh iko i'i ahpii etipihkaninik kanakwencikewi​shimaakanihshan okii'ishiwinikowaan ekiih​kisiihsipatoonitc kaakii'ishi​ayenakanaasowaatc. Shemaak tahsh kaye kiihsiika'antaasowan, ini kaye kahkina otaawininiink eyaanitc.
44016034	Okii'ishiwinikowaan tahsh eshitaanitc ekiih​piintikanikowaatc ekii'ahtamaakowaatc kemiiciwaatc. Wiinke kiikihci​minwentamoon kahkina ko entahshinitc aaniihsh okiih​tepweyenimaani Kishemanitoon.
44016035	E'ani​waapaninik tahsh onahshowewikimaak okii'ishinisha'waa' aanihkewikimaa' ci'awi​kanoonaanitc kanawencikewi​shimaakanihshan: "Mii 'i ishipakitin iki ininiwak," ci'inaanitc.
44016036	Kanawencikewi​shimaakanihsh tahsh okii'wiintamawaan Pwaalan ekii'inaatc: "Onahshowewikimaak kiihpi'ihkitowak pisaan cipakitinikooyan, a'a kaye Saailahs. Saaka'amok tahsh weweni cini​maacaayek," kii'ihkitowan.
44016037	Pwaal o'o okii'inaa' aanihkewikimaa': "Wiinke hsa mohsheya'ii ninkiih​pahpahshanshe'okonaanik, kaawiin kanake ninkiih​tipaahkonikohsiinaanik, Oroomink (Rome) tahsh e'onci​tipentaakosiwankitc. Kaawiin i'i nintinentansii ci'ishihsekipan. Wiinawaa hsa piko ninka​pinaasihkaakonaanik cisaakici​wiiciiwiyamintwaa," okii'inaa'.
44016038	Anihkewikimaak tahsh okii'awi​wiintamawaawaa' onahshowewikimaa' aaniin Pwaalan kaa'ihkitonitc. Wiinke tahsh kiihsekisiwa' ahpii enoontaminitc Oroomink ekii'onci​tipentaakosinitc Pwaalan ini kaye Saailahsan.
44016039	Kiihpiishaawa' itahsh ekiihpi​kakwe​waankawi'ikowaatc pehkihsh ekiihpi​saakisi'ikowaatc kaye. Miihsh kaakiih​kanoonikowaatc ninkoci 'imaa ootenaank ci'onci'ishaawaatc.
44016040	Kipa'otiiwikamikonk tahsh kaa'ishkwaa​onci​saaka'amowaatc, kii'ishaawak Litiyawan (Lydia) owaahkaa'ikaniniink. Miihsh weti kaa'ishi​waapamaawaatc otepwehtamoo' ekiih​kanoonaawaatc cimashkawentaminitc. Miihsh kaa'ani'ishimaacaawaatc.
44017001	Pwaal (Paul), a'a tahsh kaye Saailahs (Silas) ehpimi​ayaawaatc kiihshaaposhkaawak ootenawan Aampihpalihs (Amphipolis), Aahpalooniya (Apollonia) eshinihkaatenikin. I'imaa tahsh ootenaank Tehsalanaihka (Thessalonica) eshinihkaatenik kii'ishi​takohshinook. Kii'ayaani 'imaa Coowak otanami'ewikamikowaa.
44017002	Pwaal tahsh kaakiinihtaa​ishihciketc, nihso​Anwepiiwi​kiishik kiihpiintike Coowi anami'ewikamikonk, ekiih​tashintamaatiwaatc Kihcimasina'ikan,
44017003	weweni ekii'wiintamawaatc, ekii'waapanta'aatc kaye aaniin kaakii'onci'ishihsenik cikakwaataki'imintipan Kishemanitoo kaakii'Onaapamaatc cikiiwe​pimaatisinitc itahsh onci nipowinink, o'o ekii'inaatc: "Mii hsa wa'a Ciisahs kaatashintamawinakook, Kishemanitoon kaakii'Onaapamikotc ciPimaaci'iwetc."
44017004	Aaninta tahsh Coowak kiikashkimaawak citepwehtamowaatc, miihsh kaakii'wiiciiwaawaatc Pwaalan, Saailahsan kaye. Miihsh peshikwan kaa'ayintiwaatc kaakiih​paahtiinowaatc kaaniikaanisiwaatc ihkwewak. Iki kaye kiihpaahtiinowak kaakiih​kohtaanenimaawaatc Kishemanitoon Kariihkak (Greek) tenowiwaatc.
44017005	Coowak itahsh kii'aayaahshentamook. Kaakii​nihtaa​tanataawenk tahsh okii'ishi​naasihkawaawaa' awiya' kekoon enentaakosihsinik ekii'ohkwiino'aawaatc, miihsh kaa'ishi​ompwehkamikisiwaatc i'imaa ootenaank. Kii'ishi​mawine'ikewak tahsh owaahkaa'ikaniniink Cehsanan (Jason) ekii'antone'waawaatc Pwaalan, Saailahsan kaye, ewii'ishiwinaawaatc eshi​paahtiinonitc awiya'.
44017006	Ahpii tahsh emihkawaahsikwaa, Cehsanan hsa i'i kaye kotak otepwehtamoo' okii'ishi​waawiihkopinaawaa' eshi​ayaanitc ootenaawikimaa' o'o ekii'ishi​shaahshaakowewaatc: "Iki hsa ininiwak misiwe ahkiink kaapapaa​ompehkamikisiwaatc kitootihsikonaanik.
44017007	Wa'a tahsh Cehsan okiih​piintikanaa' owaahkaa'ikanink. Nahpaac inahke ishikihkino'ikewa' kaa'inahtenikin Maawac Kihciokimaan enahshowenitc, e'ihkitonitc kotak kihciokimaan e'ayaanitc Ciisahs e'ishinihkaasonitc," kii'ishi​shaakowewa'.
44017008	Iki tahsh kaakiih​paahtiinowaatc awiyak, iki kaye ootenaawikimaak ahpii enoontamowaatc o'o, wiinke kiinihshiwanaatentamook.
44017009	Okiih​tipa'ike'aawaan itahsh Cehsanan minihk kaakii'nihtaa​tipa'ikewintc, i'i kaye kaakii'wiiciiwikonitc, miihsh payish kaa'ishi​pakitinaawaatc.
44017010	Shemaak tahsh ehtipihkaninik otepwehtamoo' Pwaal (Paul), Saailahs (Silas) kaye okii'ishinisha'okowaa' ci'ishaawaatc Piriiya (Berea) ootenaank. Ahpii tahsh tekohshinowaatc weti kiihpiintikewak Coowi anami'ewikamikonk.
44017011	Nawac tahsh i'i Piriiya eyaanitc kiihpisintamoo', ekii'moocikentaminitc kaye enoontaminitc i'i tipaacimowin ahpiihc wiin i'i Tehsalanaihka (Thessalonica) eyaanitc. Entahsokiishik Kihcimasina'ikanink okii'ishi​antakihkentamini taka citepwewaninikwen Pwaal kaakii'ihkitotc.
44017012	Niipiwa' tahsh Coowa' kiihtepwehtamoo', i'i kaye kaakii'niikaanentaakosinitc ihkwewa', niipiwa' kaye kaaininiiwinitc Kariihka' (Greek) tenowinitc.
44017013	Coowak tahsh Tehsalanaihka kaakii'ayaawaatc kiinoontamook Pwaalan Piriiya ootenaank ehtashintaminitc Kishemanitoon otihkitowinini. Kii'ishaawak tahsh weti ekii'awi​ompwe'aawaatc kaakiih​paahtiinonitc awiya' ekii​mikoshkaatentamo'aawaatc.
44017014	Shemaak tahsh ehtipihkaninik otepwehtamoo' Pwaal, okii'ishinisha'oko' ci'ishaatc kihcikamiink inahke. Saailahs itahsh wiin a'a kaye Timahti (Timothy) kii'apiwak i'maa Piriiya ootenaank.
44017015	Ininiwa' tahsh kaakii'wiiciiwikotc Pwaal okii'ishi​pakamiwiiciiwikoo' Aahtins (Athens) ootenaank. Miihsh i'imaa kaa'onci​kiiwenitc ekii'inaatc ciwiintamawaanitc Saailahsan, ini kaye Timahtiin wiipa cipi​naasihkaakotc.
44017016	Mekwaa tahsh Pwaal (Paul) epapii'otc, aahpici kii'onci​mikoshkaatentam ewaapantank i'i ootena misiwe e'ayaanitc manitoohkaana'.
44017017	Miitahsh kaakiih​kakanoonaatc Coowa' otanami'ewikamikoniink, i'i kaye kaaCoowiwihsinik kwehtaanenimaanitc Kishemanitoon. Entahsokiishik tahsh kaye okiih​kakanoonaa' i'i kaakii'mayaashkaanitc i'imaa kaakiih​tanataawenk.
44017018	Aaninta tahsh kihkino'amaakewininiwa' kaakii'inimintc Ehpihkoriiyawak (Epicureans) i'i kaye Istooihkwak (Stoics), okii'maacii​kakwe​shaakoosomikoo'. Aaninta tahsh kii'ihkitowa': "Aaniin tahsh inaa ehkitotc a'a kaakihkentamoohkaasotc?" kii'ihkitowa'. Aaninta tahsh kaye kii'ihkitowa': "Mii 'i enihtaakositc ehtashimaatc mayaki​manitoo," kii'ihkitowa'. Miitahsh kaakii'onci-ihkitonitc aaniihsh Pwaal okiih​tashimaan Ciisahsoon, okiih​tashintaan kaye kiiwe​pimaatisii'ikoowin.
44017019	Okii'maacii​wiishaamikoo' tahsh ekii'ishiwinikotc ootenaawi​onahshowewininiwa' kaakii'ishi​nihtaa​maawaci'itinitc, Eriyaahpakahs (Areopagus) Pihkwatinaa ecikaatenik. Miitahsh i'imaa kaa'ishi​kakwecimikotc: "Niwii​kihkentaamin o'o oshki​kihkino'ikewin kaawiintamaakeyan.
44017020	Aaninta hsa kekoonan kaawiintaman pahkaan nintinihtaamin, niwii​kihkentaamin tahsh aaniin ehkitoomakanokwenan," okii'ikoo'.
44017021	Kahkina hsa Aahtins wenciiwaatc, iki tahsh kaye pahkaan wenciiwaatc i'imaa kaakii'ishi​ootenaahkewaatc kaawiin kekoon okii'noocihtoohsiinaawaa, mii ehta ko ekiih​tashintamowaatc, ekiih​pisintamowaatc kaye oshki kekoonan.
44017022	Miihsh Pwaal kaakiih​pasikwiitc enaahsamapinitc kaakii'maawaci'itinitc i'imaa Eriyaahpakahsink o'o ekii'ihkitotc: "Kiinawaa Aahtins wenciiyek! Misiwe hsa nahke nintishiwaapantaan e'anami'ewi'ishiayaayek.
44017023	Ehpapaamohseyaan hsa, e'waapantamaan kaye iniweniwan aanti entashi​anami'aayek, niwaapantaan kaye kaashi​pakitinaahsoyek o'o e'ishipii'ikaatek: 'Kaapakitinamawintc kehkencikaniwihsik Manitoo.' I'i hsa tahsh kekoon kaa'anami'ehtamek kehkentansiwek, mii 'iwe kaawiih​tashintamawinakook.
44017024	Kishemanitoo okii'oshihtoon ahkiini, kahkina kaye kekoon i'imaa eyaanik, otipentaan kiishik, ahkiini kaye. Kaawiin ishitaahsii anami'ewikamikonk oninciimaank kaaonci​oshihcikaatenik.
44017025	Kaawiin awiyan noontehsehsii cipami'ikohpan, taapishkoo kekoon enoontehsetc. Wiin iitok kaamiinaatc kahkina awiyan pimaatisiwin, pakitanaamowin kaye, wiin kaye kahkina kekoon kaamiikiwetc.
44017026	Peshik tahsh ininiink okii'onci​oshiaa' kahkina kaatahswewaanakisinitc pemaatisinitc misiwe o'omaa ahkiink citashi​pimaatisinitc. Wiin okii'onahtamawaa' aaniin mayaa ahpii, aaniinti kaye mayaa keshi​kapehshinitc.
44017027	Miitahsh kaakii'onci'ishihciketc, aanti piko eshi​antone'okotc, cimihkaakotc. Kaawiin iitok waahsa tenentaakosihsii.
44017028	O'o hsa awiya kii'ihkitokopan: 'Wiin iitok onci kaa'onci​pimaatisiyank, kaaonci​wahkawiiyank kaye, kaye tahsh kaa'onci​ayaayank.' Miihsa'i kaa'ihkitowaakopanen kinikamoowininiimiwaak: 'Kiinawint hsa kitooniicaanihsimikonaan,' kiihkitoowaakopan.
44017029	"Kishemanitoo tahsh e'oniicaanihsiminank, kaawiin kitaa​inenimaahsiwaanaan ehtinowitc osaawaapihkonk, komaa kaye waapaapihkonk kaaonci​oshihcikaniwitc, komaa kaye ahsin kaamasinaapihka'okotc ininiwa' eshi​wawiishiinitc.
44017030	Kaawiin iitok Kishemanitoo kiihpapaapisiskentansii otaanank ekii​kihkenimaahsiwintc. Noonkom tahsh wiin okanoonaa' kahkina pemaatisinitc misiwe eyaanitc cikwehki​pimaatisinitc.
44017031	Aasha ohsha okii'onahtoon kiishikan okwayahkwaatisiwinink ewii'onci​tipaahkonaatc kahkina awiya' eyaanitc ahkiink, ewii​yaapaci'aatc ini ininiwan kaakii'Onaapamaatc. Wiinke okiihpehtaa​naakohtamawaan kahkina awiyan i'i ewii'ishihciketc, miihsh kaakii'onci​kiiwe​pimaatisi'aatc Ciisahsoon nipowinink onci," okii'ishi​kakanoonaa'.
44017032	Aahpii tahsh Pwaal enoontaakotc ehtashintank kiiwe​pimaatisiwin, aaninta tahsh okiih​paahpinotaakoo'. Aaninta tahsh wiin okii'ikoo': "Miinawaa hsa kiwii'noontaakoo o'o citashintaman," okii'ikoo'.
44017033	Miitahsh i'imaa Pwaal kaa'onci​maacaatc.
44017034	Aaninta tahsh awiya' okii'wiiciiwikoo', ekiih​tepwehtaminitc kaye. Ini tahsh kaye peshik kaakii'onci​tipentaakosinitc onahshowewinink Eriyaahpakahs (Areopagus) kaashi​maawaci'itinitc, ini kaye ihkwewan Taamarihs (Damaris) eshinihkaasonitc, kotak kaye awiya' okii'wiiciiwikoo'.
44018001	Ahpii tahsh o'o kaa'ishkwaa​ishihsek, Pwaal (Paul) okii'nakataan Aahtins (Athens) ootena. Weti tahsh kii'ishi​takohshin Kwaarint (Corinth) ootenaank.
44018002	Miitahsh kaakiiwaapamaatc peshik Coowan Ahkwila (Aquila) eshinihkaasonitc Paantahs (Pontus) ahkiink wenciinitc. Noomayiihke Itali (Italy) ahkiink kiihpiionci​takohshinoon ekiihpi​wiiciiwaanitc wiiwini Parihsila (Priscilla) eshinihkaasonitc. Maawac Kihciokimaan Kalaatiyahsan (Claudius) iitok kii'inaahkonikewan kahkina Coowa' ninkoci Oroom ootenaank ci'onci'ishaanitc.
44018003	Miiwan itahsh ini kaa'wiiciayaamaatc ekii'wiitanohkiimaatc aaniihsh peshikwan kii'inanohkiiwak ekii'oshihtoowaatc pakwaanekamikoon.
44018004	Entahso​Anwepiiwi​kiishikaninik tahsh anami'ewikamikonk okiih​tashikakwe​kashkimaa' Coowa', i'i kaye Kariihk (Greek) tenowinitc.
44018005	Ahpii tahsh Saailahsan (Silas), Timahtiin (Timothy) kaye Maahsitooniya ahkiink (Macedonia) kaahpi'onci​takohshininitc, Pwaal mii 'i pishihshik kaa'ishihciketc ekiih​tashintamawaatc Coowa' otihkitowinini kaaTipencikenitc, ekii'wiintamawaatc Ciisahsoon ayaawinitc kaakii'Onaapamikonitc Kishemanitoon.
44018006	Ahpii tahsh enanaahkwehtaakotc Coowa', noociko kaye e'ikotc, miihsh kaa'ishi​paahpaawiwepinank okikishkikanan o'o ekii'inaatc: "Kiinawaa hsa piko kikanaasihkaakom kekashkihtamaasoyek, kaawiin kekoon i'i ninka​papaamisihsii. Miitahsh intawaa meshkwac cinaasihkawakwaa kaaCoowiwihsikwaa," okii'inaa'.
44018007	Miitahsh i'imaa kaa'ishi​nakanaatc. Ininiwan itahsh Tiitiyahs Castahs (Titius Justus) eshinihkaasonitc okiih​piintikawaan owaahkaa'ikaniniink pehsho eshitaanitc anami'ewikamikonk. Miiwan ini kaakii'anami'ehtawaanitc Kishemanitoon.
44018008	Karispahs (Crispus) tahsh kaatipentank anami'ewikamik okiih​tepweyenimaan kaaTipencikenitc, kahkina kaye eyaanitc otaawinink. Niipiwa' tahsh Kwaarint ootenaank wenciinitc kaakii'noontaminitc kiihtepwehtamoo', kiihsiika'antaasowa' kaye.
44018009	Ehtipihkaninik tahsh Pwaal ishinamowinink okii'onci​kanoonikoon kaaTipencikenitc ekii'ikotc: "Keko sekisihken, maano ko kaakiikiton, keko noontepakiciihken.
44018010	Niin ohsha kiwiiciiwin, kaawiin awiya kikamiikaanikohsii ciwiihsakaahpinanihk, niipiwa' ohsha o'omaa ootenaank ayaawak awiyak tepenimakwaa," okii'ikoon.
44018011	Pwaal i'imaa kii'ayaa peshiko aapihta pipoon ekiih​kihkino'amawaatc pemaatisinitc Kishemanitoon otihkitowinini.
44018012	Ahpii tahsh Kaalio (Gallio) kiionahshowewikimaawitc Ahkeya (Achaia) ahkiink, Coowa' okiimaamawi​otihtinikoo' Pwaal ekii'ishiwinikotc onahshowewikamikonk
44018013	ekii'ihkitonitc: "Wa'a hsa inini okakwe​kashkimaa' awiya' nahpaac inahke cishi​anami'ehtawaanitc Kishemanitoon, kaawiin eshihsininik onahshowewin," kii'ihkitowa'.
44018014	Pwaal tahsh iko ewii'ani​kiikitotc, Kaalion kii'onci​kiikitowan e'inaanitc Coowa': "Kiishpin ihsa 'owe noociko kekoon, komaa kaye mamaanshiiwin tinowankipan, taakii'ishinaakwanoopan iitok cikiih​pisintawinakookipan.
44018015	Kiishpin tahsh wiin ehta ihkitowinan, wiinsowinan kaye, i'i kaye otoonahshowewiniwaa onci​kiihkaantiyek, kiinawaa piko wiin i'i nana'ahtook. Kaawiin niin kekoon niwii'inaahkonikehsii," okii'inaa'.
44018016	Miitahsh kaa'ishi​saakicinisha'waatc i'imaa onahshowewikamikonk.
44018017	Okii'otihtinaani tahsh Saastiniisan (Sosthenes) kaatipentaminitc anami'ewikamik ekiih​pahpahkihte'waawaatc i'imaa akwaciink onahshowewikamikonk. Kaawiin Kaalio awaac okiih​papaapisiskenimaahsii'.
44018018	Kinwesh tahsh i'imaa Kwaarint (Corinth) ootenaank Pwaal (Paul) kii'ayaa. Miitahsh kaa'ishi​nakanaatc otepwehtamoo' ekii'inaahshitc weti Siiriya (Syria) ahkiink, ekii'wiiciiwikotc Ahkwilawan (Aquila), Parihsilawan (Priscilla). Cipwaa maaciiyaahshitc tahsh weti Senkariiya (Cenchreae) okiipashkoshaan ohtikwaan, aaniihsh kii'ishi​ahpimonotawaakopan Kishemanitoon.
44018019	Kiihpi​takohshinook tahsh i'imaa Ehpihsahs (Ephesus) ootenaank ecikaatenik. Miitahsh i'imaa kaakii'ishi​nakanaatc Ahkwilawan, Parihsilawan kaye. Wiin tahsh wiin kiihpiintike Coowi'anami'ewikamikonk ekiih​tashintamawaatc Coowa' kekoonan.
44018020	Ahpii tahsh ehkakwecimikotc keyaapi kinwesh i'imaa cikii'ayaahpan, kaawiin kii'inentansii.
44018021	Ahpii tahsh kaahpooshoo'aatc okii'inaa': "Miinawaa kikapianta​waapamininim kiishpin Kishemanitoo inentank," okii'inaa'. Ehpihsahsink tahsh kii'onci​maaciiyaahshi.
44018022	Ahpii tahsh kaahkapaatc Sehsariiyaink (Caesarea) kiikohpii ekii'ishaatc weti Ceroosalamink (Jerusalem) ekiih​pooshoo'aatc otepwehtamoo' kaamaawaci'itinitc. Miihsh kaa'ishi'ishaatc weti Entiyaahk (Antioch) ootenaank.
44018023	Kinweshiihsh itahsh iko i'imaa kii'ayaa. Miitahsh kaakii'maacaatc misiwe ekiihpapaa​ishaatc Kalehshiya (Galatia) ahkiink, Pariciyahkiink (Phrygia) kaye, ekiihpapaa​mashkawisii'aatc kahkina otepwehtamoo'.
44018024	Peshik tahsh Coo Apaalahs (Apollos) eshinihkaasotc, Aalikihsaantariya (Alexandria) ootenaank e'onciitc kiihpi​takohshin i'imaa Ehpihsahs ootenaank. Wiinke kiinihtaa​kakito, niipiwa' kaye okii​kihkentaan Kihcimasina'ikan.
44018025	Wa'a hsa inini kiihkihkino'amawaawintipan inahke keshi​naasihkawimintc kaaTipencikenitc, wiinke tahsh kiiaahkohcike ehtashintank, ekihkino'amaaketc enaacimimintc Ciisahsoon. Cwaanan tahsh kaakii'ishi​siika'antaakenitc ehta okii​kihkentaan.
44018026	Kii'maacii​kakiihkwe tahsh i'imaa anami'ewikamikonk ekiih​soonkite'etc. Ahpii tahsh Ahkwilawan (Aquila), Parihsilawan (Priscilla) kaye enoontaakotc okiihkiiwe​wiishaamikoo' eshitaanitc awahshime ekiihpehte​wiintamaakotc inahke kaashi​naasihkawimintc Kishemanitoon.
44018027	Apaalahs tahsh kii'inentam ci'ishaatc Ahkeya ahkiink (Achaia), otepwehtamoo' tahsh okiih​kakaansomikoo' pisaan ci'ishaatc, ekii'oshipii'amawaanitc otepwehtamoo' weti eyaanitc cipiintikanikotc. Ahpii tahsh weti kaahtakohshink okiikihci​wiici'aa' i'i kaakii'onci​tepwehtaminitc Kishemanitoon okishewaatisiwininiink.
44018028	Wiinke tahsh kiimashkawikiishwe ekiih​shaakoosomaatc Coowa' eshi​paahtiinonaaniwaninik, Kihcimasina'ikanink ekii'onci​pehtenaakohtootc Ciisahsoon eyaawinitc Kishemanitoo otoOnaapancikanan ciPimaaci'iwenitc.
44019001	Mekwaa tahsh Apaalahsan (Apollos) e'ayaanitc Kwaarint (Corinth) ootenaank, Pwaal (Paul) kiihshaaposhkaa i'imaa ahkiink, Ehpihsahs (Ephesus) ootenaank tahsh kii'ishi​takohshin. Okii'mihkawaa' tahsh aaninta otepwehtamoo'.
44019002	Miitahsh kaa'inaatc: "Kikii'miinikoowisim ina Kishemanitoo otAhcaahkwan ahpii kiitepweyentamek?" Miihsh kaa'ikotc: "Kaawiin kanake ninoontansiimin e'ayaanikwen Kishemanitoo otAhcaahkwan," okii'ikoo'.
44019003	Okii'ishi​kakwecimaa' itahsh: "Aaniin tahsh kaa'ishi​siika'antaakooyek?" "Cwaan osiika'antaakewinink," okii'ikoo'.
44019004	Pwaal tahsh okii'inaa': "Cwaan hsa okiih​siika'antawaa' i'i kaakiih​kwehkiinotaminitc omacitootamowinini. Cwaan okii​wiintamawaa' pemaatisinitc kii'ishkwaa'ayaatc citepweyenimaanitc ini kepi​takohshininitc, Ciisahsoon tahsh ini kaakii'inaatc," okii'inaa'.
44019005	Ahpii tahsh o'o enoontaminitc, kiihsiika'antaasowa' owiinsowininiink kaaTipencikenitc Ciisahsoon.
44019006	Ahpii tahsh Pwaal kaahsaaminaatc okii'otihsikoni Kishemanitoon otAhcaahkoni, miihsh pepahkaan kaaishi​ayiishikiishwenitc, ekii'wiintamaakenitc kaye Kishemanitoon otihkitowinini.
44019007	Ninkoci ko kiimitaahshiniishiwa' (12) tahsh i'i ininiwa'.
44019008	Pwaal kiihpiintike Coowi anami'ewikamikonk. Nihsokiisihs (3) tahsh minihk okiihkakwe​shaakoosomaa' ekiih​tashintank enahtenik Kishemanitoon otipencikewinini.
44019009	Aaninta tahsh kiimamayehciwiwa', ekiih​shashiipihtaminitc kaye, mohshe tahsh eshi​paahtiinonaaniwaninik okii'maci'itamini wenci​naasihkawimintc inahke Kishemanitoon. Miitahsh kaa'ishi​nakanaatc, ekii'maaciinaatc otepwehtamoo'. Entahsokiishik tahsh kiihtashi​kakanooshiwe i'imaa waahkaa'ikanink Tairaanahsan (Tyrannus) kaakiinihtaa​tashi​kihkino'amaakenitc.
44019010	Niisho​pipoon tahsh i'i kii'ishihse, kahkina tahsh Coowak, Kariihk (Greek) kaye tino kaakii'ishitaawaatc i'imaa Eshiya (Asia) ahkiink okii'noontaanaawaa otihkitowinini kaaTipencikenitc.
44019011	Kishemanitoo tahsh niipiwa' maamahkaacihcikewinan kii'ishihcike Pwaalan (Paul) ekii'aapaci'aatc.
44019012	Naapihkaakanenhsa', aakoopisonan kaye kaakiih​saamishkaakotc Pwaal kii'ishiwitawaawa' otaahkosii', miihsh kaakii'nakanikonitc enaahpinenitc, maciahcaahkwa' kaye ekii'nakanikonitc.
44019013	Aaninta tahsh Coowak kiihpapaami​ayaawak ekiihpapaa​saakicinisha'waawaatc maciahcaahkwa'. Okiihkakwe​aapacihtoonaawaa owiinsowinini kaaTipencikenitc Ciisahsoon cikashki'aawaatc iniweniwan kaakiih​kikishkaakonitc maciahcaahkwan, o'o ekii'ihkitowaatc: "Kitoonci​kanoonin Ciisahs owiinsowinink, Pwaal kaakakiihkwaanaatc, ci'onci​saaka'aman i'imaa," kii'ihkitowak.
44019014	A'a tahsh Coowianami'ewikimaa Siipa (Sceva) kaakii'ishinihkaasotc, okosihsa' kaakii'niishwaahcinitc (7) o'o kii'ishihcikewa'.
44019015	Maciahcaahkwan tahsh okii'ikowaan: "Ciisahs ninkihkenimaa, Pwaal kaye ninkihkenimaa. Awenenak tahsh kiinawaa?" okii'ikowaan.
44019016	Iniweniwan tahsh ininiwan kaakiih​kikishkaakonitc maciahcaahkwan okii'otihtinikowaan ekii​miikaanikowaatc, kahkina ekiih​shaakooci'ikowaatc. Waahkaa'ikanink tahsh kii'onci​maaciipa'iwewak ekii​maahkaahpinanikowaatc, wiinke ekii'waahsaahkona​wepinikowaatc.
44019017	Kahkina tahsh Coowak, kahkina kaye kaaCoowiwihsikwaa Ehpihsahs (Ephesus) ootenaank kaa'ayaawaatc enoontamowaatc o'o, wiinke kiihsekisiwak. KaaTipenciketc Ciisahs tahsh owiinsowin kiikihtencikaateni.
44019018	Niipiwa' tahsh kaakiih​tepwehtaminitc kiihpiishaawa' mohsheya'ii ekiih​tipaatotaminitc, ekii'wiintaminitc kaye aaniin kaakii'nihtaa​ishihcikenihpan.
44019019	Niipiwa' kaye kaakiinoocihtoonitc mitewiwin okii​maamawi​piitooni omasina'ikanini ekiih​sahka'aminitc mohsheya'ii. Ekiih​sakahkakintamowaatc tahsh enakintenikin ini masina'ikanan, naanimitana tahsink mitaahswaahk (50,000) tahso waapaapihko​shooniyaanhs kii'ishihseniwan.
44019020	Miitahsh o'o nahke kaaTipenciketc otihkitowin kaa'anishi​awahshime​misihteshkaanik, niipiwa' kaye pemaatisinitc ekii'ani​tepwehtaminitc.
44019021	O'o tahsh kaahpoonihsenik Pwaal (Paul) kii'inentam ewii'ishaatc Ceroosalamink (Jerusalem) ewii'ani​shaaposhkaatc Maahsitooniya ahkiink (Macedonia) kayesh Ahkeya (Achaia) ahkiink. O'o tahsh kii'ihkito: "Ahpii weti kii'ishkwaa​ishaayaan, miihsh eshinaakwahk cikii'waapantamaampaan Oroom (Rome) ootena," kii'ihkito.
44019022	Niishin itahsh kaakii'wiici'ikotc, Timahtiin (Timothy), ini kaye Iiraastahsan (Erastus) okii'ishinisha'waa' Maahsitooniyaa ahkiink ci'ishaanitc. Wiin tahsh keyaapi kii'ayaa i'imaa Eshiya (Asia) kihci​ahkiink.
44019023	Miitahsh i'i ahpii kaakii'maacii​ompwehkamikahk Ehpihsahs ootenaank i'i onci kaashi​naasihkawintc inahke kaaTipenciketc.
44019024	Peshik inini kii'ayaa i'imaa Timiitariyahs (Demetrius) ekii'ishinihkaasotc ekiih​piiwaapihkohkewininiiwitc. Waapaapihko​shooniyaawaapihkonk hsa okii'onci​oshitoonan enami'ewikamikoonhsan ekii'ishinaakwaninikin taapishkoo anami'ewikamikonk kaakiih​tashi​anami'ehtawimintc ihkwewi​manitoohkaanan Aartimahs (Artemis) eshinihkaanimintc. Niipiwa' hsa i'imaa kii'onci​kihci​shooniyaahkewa' otanohkii'.
44019025	Miihsh kaakii'maamawi​antomaatc i'i peshikwan inahke kaakii'inanohkiinitc ekii'inaatc: "Kiinawaa, kikihkentaam iitok o'o anohkiiwin e'onci​sasekaa​kashkihcikeyank.
44019026	Inashke tahsh kiwaapantaam, kinoontaam kaye, kaawiin wiin ehta 'omaa Ehpihsahs ootenaank, misiwe hsako Eshiya ahkiink, aaniin a'a inini Pwaal eshi​shaakoosomaatc pemaatisinitc. Niipiwa' ehtepwehtaakotc i'i kaa'ihkitotc: 'Oninciimaank kaa'onci​oshi'intwaa kaawiin tepwe manitoowihsiiwak,' eihkitokwen.
44019027	Kaawiin wiin ehta kitanohkiiwininaan naniisaanentaakwahsinoon noociko ci'icikaatek, i'i hsa kaye anami'ewikamik kaawiin kekoon ta'ahpiihtentaakwahsinoon kaatashi​anami'ehtawintc ihkwewi​manitoo Aartimahs eshinihkaasotc. Kewiin tahsh a'a ihkwewi​manitoo enami'ehtawintc misiwe Eshiya ahkiink, misiwe kaye ahkiink, kaawiin kekoon tani​ahpiihtentaakosihsii," okii'inaa'.
44019028	Ahpii tahsh enoontaminitc o'o kiihkihci​nishkaatisiwa', o'o ekii'ishi​shaakowenitc: "Kihci'inentaakosi Aartimahs Ehpihsahsink kaatashi​anami'ehtawintc," kii'ihkitowa'.
44019029	Misiwe tahsh i'imaa ootenaank kii'ayaa wawaanentamowin. Miitahsh kaa'ishi​otihtinaawaatc Keyaahsan (Gaius), ini kaye Eristaarhkahs (Aristarchus) kaakii'onciinitc Maahsitooniyaa ahkiink, Pwaalan owiiciiwaakanini. Weti tahsh okii'ishi​kaahkaanciwepinaawaa' kaakii'ishi​nihtaa​maamawishkaank otaminowikamikonk.
44019030	Pwaal tahsh kii'inentam cikiih​piintikehpan i'imaa eshi​ayaaniwaninik ewii'awi'inaahsamikaapawihtawaatc ewiih​kakanoonaatc Otepwehtamoo' itahsh kaawiin okiih​pakitinikohsii'.
44019031	Aaninta hsa kaakii'niikaanentaakosinitc i'imaa ahkiink kehkenimikotc, kaasaaki​wiiciiwikotc kaye, kiihpiicinisha'owewa' emihsawenimikotc cipiintikehsik i'imaa kaakii'ishi​nihtaa​maamawishkaank kiiotaminonk.
44019032	Iki tahsh i'imaa kaakii'maamawi​ayaawaatc kii'wawaanentamook. Aaninta peshikwan kii'ishi​shaakowewak, kotak itahsh kaye pahkaan kewiinawaa kii'ishi​shaakowewak. Kekaa kahkina i'imaa kaakii'ayaawaatc kaawiin okiih​kihkentansiinaawaa wekonen kaakii'onci​maamawi​ayaawaatc.
44019033	Aaninta tahsh i'imaa kaakii'ayaawaatc kii'inentamook Aalikihsaantaran (Alexander) maawiin i'i kaakii'onci'inahkamikaninik, aaniihsh Coowa' okii'ishi​kaanciwepinaani i'imaa niikaanaya'ii. Miihsh Aalikihsaantar kaakii'ishinihkepani'otc cinoontaatihsinik ewiih​kakitotc ewiih​kanootamawaatc Coowa'.
44019034	Ahpii tahsh ewaapantamowaatc ehCoowiwinitc kahkina kiipeshikohtaakosiwak ekii'ishi​shaakowewaatc niishotipa'ikan minihk: "Kihci'inentaakosi Aartimahs Ehpihsahsink kaatashi​anami'ehtawintc."
44019035	Ootenaawikimaa tahsh okii​kashkimaa' kaakiih​paahtiinonitc pisaan ciayaanitc ekii'inaatc: "Kiinawaa 'omaa Ehpihsahsink wenciiyek, kahkina iitok awiya okihkentaan Ehpihsahs ootenaank e'onci​kanawentaakwahk i'i anami'ewikamik kaatashi​anami'ehtawintc kehci'inentaakositc Aartimahs, a'awe ahsin enami'ehtawintc kihcikiishikonk kaakii'onci​pankihshink.
44019036	Kaawiin tahsh awiya otaayaanwehtansiinan ono. Miitahsh i'i pisaan ishi​kakwe​ayaak, ci'ishihcikehsiwek kekoon kemincinawe'ikoyek.
44019037	Kikiih​piinaawak tahsh oko ininiwak, aanawiin ekii'onci​kimootihsikwaa anami'ewikamikonk, kekoon kaye ekii'ishi​maci-inaahsikwaa kitihkwe​manitoominaanin.
44019038	Kiishpin tahsh Timiitariyahs (Demetrius) i'i kaye kaawiitanohkiimikotc kekoon wa'ishi​anaamimaawaakwen awiyan, paahkihsininiwan ohsha onahshowewikamikoon, ayaawa' kaye onahshowewikimaa', pisaan tahsh tamamishihtaakosiwak.
44019039	Kiishpin tahsh keyaapi kekoon eyaakwen waahtashintamek, mii 'i eshinaakwahk inaahkonikewinink ci'onci​nana'ahcikaatekipan.
44019040	Inashke wiinke kinaniinsaani'itisomin cimamishi'itisoyank ci'inaahkonikooyank kiinawint e'ompwehkamikisiyank o'o kaa'inahkamikahk noonkom kaakiishikahk. Kiishpin tahsh i'i ishihsek, kaawiin kekoon kitaa​ihkitohsiimin ke'onci​shaakoosohtaakosiyankipan, aaniihsh anishaa o'o kitishihcikemin," okii'inaa'.
44019041	Ahpii tahsh o'o kaa'ishkwaa​ihkitotc, okiih​kanoonaa' ci'ani​maacaanitc.
44020001	Ahpii tahsh o'o kaa'ishkwaa​inahkamikaninik, Pwaal okii'antomaa' otepwehtamoo', kaa'ishkwaa​kanoonaatc itahsh cimashkawentaminitc, okiih​pooshoo'aa' ekii'ani​maacaatc Maahsitooniyaa ahkiink ekii'ishaatc.
44020002	Misiwe tahsh i'imaa nahkehkamik kii'ishaa, ekiihpapaa​kanoonaatc otepwehtamoo' cimashkawentaminitc, piinihsh ekiih​takohshink Kariihs (Greece) ahkiink.
44020003	Nihso​kiisihs (3) tahsh i'imaa kii'ayaa. Aasha tahsh kekaa e'ani​kiishiihtaatc ekiiwii'ishaatc Siiriya (Syria) ahkiink, okii'noonte​kihkentaan kekoon ewiih​tootaakotc Coowa', miihsh kaakii'inentank Maahsitooniyaa ahkiink inahke cini'ishaatc.
44020004	Miiwa' itahsh o'o kaa'wiiciiwikotc, Soohpataran (Sopater) wenciinitc Piriiya (Berea) ootenaank kaakii'otetenitc Pirahsan (Pyrrhus). Eristaarhkahsan (Aristarchus) kaye, ini kaye Sihkantahsan (Secundus) wenciinitc Tehsalanaihka (Thessalonica) ootenaank. Ini kaye Keyahsan (Gaius) wenciinitc Tarpi (Derbe) ootenaank, Tiimahti (Timothy) tahsh kaye. Ini tahsh kaye Tikihkahsan (Tychicus), Caroohpimahs (Trophimus) kaye Eshiya (Asia) ahkink wenciinitc.
44020005	Miihsh oko ininiwak kii'niikaani​maacaawak, ekiih​pii'inankitwaa weti Caroowahs (Troas) ootenaank.
44020006	Pilipaai (Philippi) ootenaank tahsh ninkii'onci​maaciiyaahshimin ahpii kaa'ishkwaahkamikahk kaa'amontc pahkweshikan wempisikaniwihsik. Naanokiishik tahsh e'ani'ishihsek Caroowahs ootenaank ninkii'ishi​otihsaanaanik. Niishwaahsokiishik (7) tahsh i'imaa ninkii'ayaamin.
44020007	Kaanihtami​kiishikahk tahsh kiitawahtek ninkii'maamawi​ayaamin ekii'amwankitc pahkweshikan. Pwaal tahsh okiih​kakanoonaa' pemaatisinitc, piinihsh kii'ani​aapihtaa​tipihkanini ehkakitotc, aaniihsh aniwaapaninik ewii'maacaatc.
44020008	Kiihpaahtiinatinoon tahsh waahsahkonencikanan eshi'ishpimiihkantek i'imaa kaakiihtashi​maawaci'itiyaank.
44020009	Oshkiniiki tahsh kii'namatapi waahsehcikanink Iyootikahs (Eutychus) e'ishinihkaasotc, wiinke ekii'noontenkwahshitc, kinwesh aaniihsh Pwaalan kiihkakitowan. Ehkawinkwahshitc tahsh mihtahkamik kii'ishi​pankihshin ekii'inakoocink nihso​ishpimiihkante. E'otaahpinintc tahsh kiiwaapamaa enipotc.
44020010	Pwaal tahsh kiiniihsaantawe ekii'ahpakisotc eshi​pimihshininitc ekii'otaahpinaatc miihsh kaa'ihkitotc: "Keko kekoon inentankek, keyaapi ohsha pimaatisi," okii'inaa'.
44020011	Miihsh miinawaa kii'ishi​ahkwaantawetc ekiih​pahkwepinaatc pahkweshikanan ewiici​wiihsiniimaatc otepwehtamoo', piinihsh tahsh kiihpiitaapanini ekiih​kakanoonaatc. Miihsh kaa'ishi​maacaatc.
44020012	Kiihkiiwe​wiiciiwimaawan tahsh ini oshkiniikiwan ehpimaatisinitc, wiinke ekii'minwentamonaaniwaninik.
44020013	Ninkii'niikaani​poosimin tahsh ciimaan ekii'inaashiyaank Aahsahs (Assos) ootenaank, mii weti ewii'onci​poosi'ankitc Pwaal. Ninkii'anoonikonaan o'o ci'ishihcikewankitc aaniihsh wiin kiimihtohse weti e'ishaatc.
44020014	Ahpii tahsh kaamekwaashkawankitc Aahsahs ootenaank ninkiih​poosi'aanan, ninkii'anishi​pakamaahshimin tahsh weti Mihtiliini (Mitylene) ootenaank.
44020015	E'ani​waapank tahsh mii 'imaa kaa'onci​maaciiyaahshiyaank Kiiyahs (Chios) minihsink ekii'ishi​pakamaahshiyaank. E'ani​waapank tahsh Semahs (Samos) ecikaatek minihs ninkii'ishi​pakamaahshimin. Miinawaa tahsh e'ani​waapank ninkii'ishi​pakamaahshimin Maailiitahs (Miletus) ootena ecikaatek.
44020016	Pwaal kii'inentam cishaapwaahshitc ciimaanink Ehpihsahs (Ephesus) ootenaank, kaawiin kii'inentansii kinwesh ciani​ontamiayaatc i'imaa Eshiya (Asia) ahkiink. Kii'weyiipisi aaniihsh ekiihkakwe​tetakohshink Ceroosalamink (Jerusalem), kiishpin kota te'ayishiitc cimekwaashkank maatahkamikaninik Pentikwaastiwi-ishikiishikaninik.
44020017	Maailiitahs ootenaank hsa Pwaal (Paul) kii'onci'ishinisha'owekopan ci'ishaaniwaninik Ehpihsahs ootenaank, mii 'weti cishinakishkaakotc kaaniikaanishkawaanitc kaamaawaci'itinitc otepwehtamoo'.
44020018	Ahpii tahsh wetihsikotc o'o okii'inaa': "Minihk kaapi​wiiciiwinakook iitok kikihkentaam maawac iko nihtam kiitahkohkiiyaan o'omaa Eshiya (Asia) ahkiink, aaniin kaa'ishihcikeyaan.
44020019	Ekii'anohkiihtawak kaaTipenciketc misiwe ekii'ishi​tapahsenimoyaan, mooshak kaye ekii'oncikawaapiyaan mekwaa kiiwawaanentamihseyaan aaniihsh Coowak kiihkiimoocihcikewak kekoon ewiih​tootawiwaatc.
44020020	Kikihkentaam iitok kaye ekiih​kihciwinamawihsinoonakook kekoon kewiici'ikoyekipan kiiwaawiintamawinakook, mohsheya'ii kaye ekii​kihkino'amawinakook kaa'ayishitaayek.
44020021	Ninkiih​kanoonaak Coowak, iki kaye kaaCoowiwihsikwaa cikwehkiinotawaawaatc Kishemanitoon cinakatamowaatc omaci'ishihcikewiniwaan, citepweyenimaawaatc tahsh kaaTipenimiminank Ciisahs Christan.
44020022	Noonkom tahsh niwii'ishaa Ceroosalamink (Jerusalem) e'ishi​wiishaamimitc kaaTipenciketc otAhcaahkwan, kaawiin tahsh ninkihkentaansiin amanc ke'ishihsewaanen weti.
44020023	Mii ehta eshi​kihkentamaan tahsin ootenawan kaapi​mayaashkamaan, Kishemanitoo otAhcaahkwan e'ayenkwaamiminitc maamaancikwahpisonan, kakwaataki'ikoowin kaye e'ahshonikowak.
44020024	Kaawiin tahsh niin kekoon nintinentansiin nimpimaatisiwin cikihci'inentamaampaan; mii ehta waa'ishihcikeyaan cikiishihtaawak pimipahtoowin, anohkiiwin kaye kaakii'miishitc kaaTipenciketc. Ninkii'ishimiinik citipaatotamowak eshi​minwaatotenik Kishemanitoo okishewaatisiwin.
44020025	"Ninkiih​papaa​ishaa hsa mekweya'ii kahkina kaashi​ayaayek, ekiih​tashintamaan Kishemanitoo otipencikewin. Noonkom tahsh ninkihkentaan kiinawaa miinawaa wiihkaa ciwaapamihsiwek.
44020026	Miitahsh eninakook noonkom kaakiishikahk, kaawiin niin ninka'anaamentaakosihsii awiya nihshiwanaatisitc.
44020027	Kaawiin iitok kekoon ninkiih​kihciwinansiin kiiwiintamawinakook kahkina Kishemanitoo otinentamowin.
44020028	Ayenkwaamikanawenintisok tahsh, kanawenimihkwak tahsh kaamaamawi​ayaawaatc otepwehtamook Kishemanitoo otAhcaahkwan kaakiimiiniminek cinaanaakaci'ekwaa. Taapishkoo okanawi​maanahcaanihshiwe kaaishihciketc, mii 'inahke ishi​kanawenimihkwahk Kishemanitoo omaawaciaakana', omiskwiimink kaakii'onci​tipa'waatc.
44020029	Ninkihkentaan ahpii maacaayaan ciotihsinekwaa kaayaahkwaatisiwaatc ma'iinkanink enentaakosiwaatc eshi​ayaayek, kaawiin tahsh oka​manaaci'aahsiwaawaa' otepwehtamoo'.
44020030	Aaninta hsa kiinawaa eshi​ayaayek tani​onciiwak sesik keshi​kihkino'ikehsikwaa, ciwanihshimaawaatc otepwehtamoo' cipiminisha'okowaatc.
44020031	Ayenkwaamisik itahsh. Maamihkawik nihsopipoon minihk ekii'onci​kipihciihsiwaan e'ayenkwaamiminakook entahsotipihk, entahsokiishik kaye, ekii'oncikawaapiyaan ehkakwaatakentamaan.
44020032	Noonkom tahsh kitishi​pakitinininim Kishemanitoo cikanaweniminek, cikanawenimikowek kaye otihkitowin kaashi​tashintenik okishewaatisiwin. Mii 'iwe keompiki'ikoyek, mii kaye i'imaa ke'onci​miinikoowisiyek citipinawewisiyek Kishemanitoo kaawii'miinaatc kahkina opimaatisiima'.
44020033	Kaawiin nimihsawenimimaahsiin awiya owaapaapihko​shooniyaaman, otoosaawishooniyaaman, kaawiin kaye nimihsawentamoowaahsiinan okikishkikanan.
44020034	Kikihkentaanaawaa iitok niin ekii'ontinamaasoyaan aaniin eshi​noontehseyaan, ekiih​pami'akwaa kaye niwiiciiwaakanak.
44020035	Kahkina kekoon ninkii'ishihcike ciwaapantamek o'o nahke cishikihci​anohkiinaaniwankipan ciwiici'intwaapan meshkawaatisihsikwaa, cimaamihkawinotenik o'o kaakii'ihkitotc kaaTipenciketc Ciisahs: "Nawac minwentaakwan kaamiikiwenaaniwank kekoon ahpiihc wiin kiitepinikaatek kekoon."
44020036	Ahpii tahsh o'o Pwaal kaa'ishkwaa​ihkitotc, okii'wiici​ociciinkwanapiihtawaa' ekii'anami'aatc
44020037	Kahkina tahsh kiihkihci​mawiwa' ekiih​kihkincikwenikotc e'ayoociimikotc.
44020038	Miitahsh kaakii'onci​maanentaminitc ekii'inaatc wiihkaa miinawaa ciwaapamikohsik. Okii'ishi​wiiciiwiko' itahsh kihciciimaanik.
44021001	Ahpii tahsh kaa'nakanankitwaa ninkii'maaciiyaahshimin, kwayahk ekii'inaahshiyaank weti minihsink Koohs (Cos) kaaicikaatek. E'ani​waapank tahsh Orootis (Rhodes) minihs ninkii'otihtaamin, miihsh weti kaa'onci​tepishkaayaank ekii'ishi​pakamaahshiyaank Paatara (Patara) ootenaank.
44021002	Ninkii'mihkaamin tahsh i'imaa ciimaan ewii'ishi​aahshawikaameyaahsink Piniihshiya (Phoenicia) ahkiink inahke, miihsh i'imaa kaa'ishi​poosiyaank ekii'maaciiyaahshiyaank.
44021003	Ahpii tahsh kaahtepaapantamaank Saaiparahs (Cyprus) minihs shaawanonk inahke ninkii'ishipimi'ayaamin piinihsh ekii'otihtaahshiyaank Siiriya (Syria) ahkink. I'imaa tahsh Tayar (Tyre) ootenaank ninkii'ishi​kapaamin ekii'akwaasicikaatekin poosihtaahsonan.
44021004	Kaa'mihkawankitwaa tahsh i'imaa otepwehtamook, niishwaahso​kiishik (7) ninkii​wiiciayaamaanaanik. Miiwak itahsh iki otepwehtamook kaakii'wiintamaakowaatc Kishemanitoon otAhcaahkoni cikakaansomaawaatc Pwaalan (Paul) ci'ishaahsinik Ceroosalamink (Jerusalem).
44021005	Ninkii'ani​maacaamin tahsh ahpii e'ocihcihsek cimaacaayaank ekii'ani​pimi'ayaayaank. Kahkina Otepwehtamook, owiiwiwaa' kaye, iki kaye apinoonciishak ninkii'ishi​wiiciiwikonaanik saakicaya'ii ootenank. I'imaa tahsh ciikipiik ninkii'ishi​animihkohtaamin ekii'anami'aayaank.
44021006	Ninkiih​papooshoo'itimin tahsh, niinawint ekiih​poosiyaank ciimaanink, wiinawaa tahsh wiin ekii'ani​kiiwewaatc.
44021007	Ninkii'ani​maacaamin tahsh Tayar ootenaank ekii'onci​maaciiyaahshiyaank, weti ekii'ishi​pakamaahshiyaank Toolimeyihs (Ptolemais) ecikaatek ootena. Ninkiih​pooshoo'aanaanik tahsh otepwehtamook i'imaa eyaawaatc, peshiko​kiishik tahsh ninkii'wiiciayaamaanaanik.
44021008	E'ani'waapank tahsh ninkii'ani​maacaamin ekii'ani​takohshinaank Sehsariiya (Caesarea) ootenaank ecikaatek. Ninkiih​piintikewaamin tahsh Pilap (Philip) Ominwaacimoowinini owaahkaa'ikanink ekii'wiiciayaamankitc. Mii wa'a peshik inini kaakii'niishwaahciwaatc (7) kaakii'inakimaawintwaapanen cinaakacihtoowaatc miicim i'imaa Ceroosalamink.
44021009	Wa'a tahsh inini kiiniiwiwa' otaanihsa' e'oshkiniikihkwewinitc mahshi ewiitikehsinik kii'ishi​miinikoowisiwa' cikanootamawaanitc Kishemanitoon.
44021010	Niipiwa' tahso​kiishik i'imaa ninkii'ayaamin. Peshik inini kaakanootamawaatc Kishemanitoon Aakapahs (Agabus) e'ishinihkaasotc ninkii'otihsikonaan Cootiiya (Judea) ahkiink ekiihpi​onciitc.
44021011	Ekiihpi​naasihkawiyamintc tahsh okii'otaahpinaan Pwaalan (Paul) okihcihpisonini ekiih​tahkopitootc ositan, oninciin kaye. Miihsh o'o kaa'ihkitotc: "O'o hsa ihkitowan Kishemanitoo otAhcaahkwan, mii 'owe ketootaakotc Coowa' Ceroosalamink (Jerusalem) eyaanitc kaatipentank o'o kihcihpison, ci'ishi​miikiwaaniwitc citepinikotc kaaCoowiwihsinik citahkonikotc," kii'ihkito.
44021012	Enoontamaank tahsh o'o, iki kaye kaakii'ayaawaatc i'imaa nintaanakiih​kakwe​kashkimaanaan Pwaal (Paul) ci'ishaahsik weti Ceroosalamink.
44021013	O'o tahsh kii'ishi​nahkwehtam: "Wekonen wenci'ishihcikeyek emawiyek, emaanentami'iyek kaye. Kaawiin wiin ehta nintishi​kiishentansii cimamaancikwahpinikooyaan weti Ceroosalamink, pisaan hsako kaye ci'onci​nihsikooyaan owiinsowinink kaaTipenciketc Ciisahs," kii'ihkito.
44021014	Ekiih​waapamankitc tahsh, intawaa ninkiih​poonimaanaan ekii'ihkitoyaank: "KaaTipenciketc otinentamowin tawii'ishihseni," ninkii'ihkitomin.
44021015	Kinweshiihsh tahsh iko weti kaa'ishkwaa'ayaayaank, ninkii'oshiihtaamin ekii'ishaayaank Ceroosalamink (Jerusalem).
44021016	Aaninta tahsh otepwehtamook Sehsariiya (Caesarea) wenciiwaatc ninkii'wiiciiwikonaanik, ekii'ishiwishiyamintwaa eshi​ayaanitc ini Nehsanan (Mnason) ciwiiciayaamimankitc. Saaiparahs (Cyprus) kii'onciiwan aasha kinwesh ekii'onci​tepweyentaminitc.
44021017	Ahpii tahsh kaahtakohshinaank Ceroosalam (Jerusalem) ootenaank, otepwehtamook kii'minwentamook e'otihsankitwaa.
44021018	E'ani​waapank tahsh Pwaal (Paul) ewiiciiwankitc okiih​piintikawaan Ciimisan (James), kahkina kaye kaakii'niikaanentaakosinitc otepwehtamoo' i'imaa kii'ayaawa'.
44021019	Okiihpooshoo'aa' tahsh weweni ekii​wiintamawaatc aaniin Kishemanitoon kaa'ishihcike'aanitc kaaCoowiwihsinik otanohkiiwinink onci.
44021020	Ahpii tahsh enoontaminitc okii'nanaahkomaani Kishemanitoon, o'o kaye ekii'ikotc: "Niiciinaan Pwaal, inashke ehpiicini​niipiwa'mitaahswaahk Coowak pemi​tepwehtamowaatc, weweni tahsh kaye kakwe​ishihcikewak enahtenik onahshowewin.
44021021	Kiihwiintamawaawak tahsh kiin e'ishi​kihkino'amawatwaawen kahkina Coowak kaa'ayaawaatc eshi​ayaanitc kaaCoowiwihsinik cinakatamowaatc Moosihsoon (Moses) otoonahshowewinini. E'ishi​kihkino'ikewanen kaye cikihkinawaatashakeshwaahsikwaa oniicaanihsiwaa', ci'ishihcikehsikwaa kaye Coowi'ishihtwaawin.
44021022	Aaniin tahsh keishihcikenaaniwank? Kehcinaac maawiin tanoontamook ekiih​takohshinan.
44021023	Ishihciken tahsh kaa'ikooyan. Niiwin ohsha nintayaawaanaanik ininiwak ekiihkihci​ahshotamawaawaatc Kishemanitoon kekoon.
44021024	Maacaan ishiwiiciw oko, kekiin ciwiitoohkaasoyan kaashi​anami'e​pehki'itisonk. Kaye tahsh citipa'amowatc pehki'itisowaatc, cipashkoshamowaatc kaye ohtikwaaniwaan. Miihsh kahkina cikihkentamowaatc ehtepimikoohsiwan iinsan i'i kahkina kaa'inaacimikoowatc. Kekiin itahsh piko ewiih​tootaman, ehkanawentamowatc Moosihs otoonahshowewin.
44021025	Ikiweniwak tahsh wiin kaaCoowiwihsikwaa kaatepwehtamowaatc ninkii'oshipii'amawaanaanik ekii'ishi​onentamaank cipapaamentansikwaa miicim kaapakitinamawimintc manitoohkaana'. Cipapaamentansikwaa kaye miskwiini, kekoon kaye kaakipinewe'oocikaatenik, cinoocihtoohsikwaa kaye pihshikwaatisiwin," mii'i kaa'ikotc.
44021026	Miihsh e'ani​waapaninik Pwaal kaakii'ishiwinaatc i'i ininiwa' kewiin ekii'wiitoohkaasotc e'anami'e​pehki'itisonitc. Kiihpiintike tahsh anami'ewikamikonk ekiih​tipaacimotc aaniin ahpii ishi​kiishikaninik keishkwaahsenik opehki'itisowiniwaa, ahpii kaye kepakitinaasoohtamawaatc entahso​peshikonitc kaakii'wiiciiwikotc.
44021027	Ahpii tahsh kekaa e'ani'ishkwaahsenik niishwaahso​kiishik, Coowa' Eshiya (Asia) ahkiink kaakii'onciinitc okii'waapamikoo' i'imaa anami'ewikamikonk e'ayaatc. Okii'ompwe'aani tahsh kaakiih​paahtiinonitc awiya', miihsh kaa'ishi​otihtinikotc,
44021028	o'o ekii'ishi​shaakowenitc: "Mii ohsha wa'a inini misiwe kaapapaa​kihkino'amaawaatc kahkina awiya' cimacenimimintc Isriyala' (Israel), cimacencikaatenik kaye Moosihsoon (Moses) otoonahshowewin, o'o tahsh kaye kihcianami'ewikamik. Pehkihsh tahsh kaye ekiih​piintikanaatc Kariihka' (Greek) o'omaa kihcianami'ewikamikonk, ekii'wiinentaakohtoonitc o'o kaatanentaakosinitc Kishemanitoon," kii'ihkitowa'.
44021029	Aaniihsh kii'waapamaawaakopan i'imaa ootenaank Pwaalan e'wiiciiwaanitc Caroohpimahsan (Trophimus) Ehpihsahs (Ephesus) ootenaank kaakii'onciinitc, miihsh iinsan kaa'inentamowaatc ekiih​piintikanaanitc i'imaa kihcianami'ewikamikonk.
44021030	Kahkina tahsh i'imaa ootenaank awiyak kaakiiayaawaatc kii'ompwe'aawak. Kiimaamawahpa'itiwak tahsh ekii'otihtinaawaatc Pwaalan, kihcianami'ewikamikonk ekii'onci​saakici​taapiipa'aawaatc. Shemaak tahsh ishkwaanteman kiihkipa'ikaatewan.
44021031	Mekwaa tahsh ekakwe​nihsaawaatc, kii'awi​wiintamawaawaan Oroomink (Rome) kaaonciinitc tepenimaanitc shimaakanihshaa' ekii'inimintc misiwe Ceroosalamink (Jerusalem) ekii'ompwehkamikisinaaniwaninik.
44021032	Shemaak tahsh okiih​pimaaciinaani aaninta shimaakanihsha', shimaakanihshiiwikimaa' ekiihpi​takohshininitc eshi'ayaawaatc. Ewaapamaawaatc tahsh shimaakanihshiiwikimaan, shimaakanihsha' kaye, okiih​pooni'aawaan Pwaalan epahpahkihte'waawaahpan.
44021033	Shimaakanihshiiwikimaa tahsh okii'naasihkawaan Pwaalan ekiih​tahkonaatc, ekii'anoohkiitc cimamaancikwahpisonitc piiwaapihkweyaapiin ciyaapataninikin. Kiihkakwetwe kaye awenenan tenowinitc, aaniin kaye kaa'ishihcikenitc.
44021034	Pepahkaan tahsh kii'ishi​shaahshaakowewa' kaakiih​paahtiinonitc. Ahpii tahsh emihkansik tepwe kekoon kaa'onci​ompwehkamikaninik, kii'anoohkii Pwaalan ci'ishiwinimintc shimaakanihshiiwikamikonk.
44021035	Ahpii tahsh e'ocihciwinaawaatc kaashi​maacii​yaantawemoninik tahkohkiiwinan, kii'ishinaakwanini shimaakanihshak cipimiwinaawaatc onsaam aaniihsh kiiyaahkwentaakosiwa' kaakiih​paahtiinonitc.
44021036	Kaakiih​paahtiinonitc tahsh ehpiminisha'ikenitc kii'ishi​shaakowewa': "Maaciinihk ci'awi​nihsek," okii'ihkitowa'.
44021037	Pwaal (Paul) kekaa e'ani​piintikanikotc shimaakanihsha' shimaakanihshiiwikamikonk, okiih​kanoonaan shimaakanihshiiwikimaan ekii'inaatc: "Konike kekoon kitaa'inin?" okii'inaan. Miihsh kaa'ikotc: "Kikihkentaan ina Kariihk (Greek) ishikiishwewin?
44021038	Kaawiin iinsan kiin kitaawihsiinaatok a'a Iicipihshiwinini (Egyptian) kaakiihpi'ompwehkamikisitc mewisha cimiikaanimintc wekimaawinitc, kaye tahsh kaakii'ishiwinaatc pikwatahkamik niiwiink mitwaahswaahk (4,000) kaanihshiweshkinitc," okii'ikoon.
44021039	Pwaal o'o okii'inaan: "Niin ohsha Coo nintinow. Taarsahs (Tarsus) ootenaank Silihshiya (Cilicia) ahkiink nintooncii. Kihci'inentaakwan ootena kaa'onciiyaan. Taka pakitinihshin pisaan cikakanoonakwaa kaapaahtiinowaatc," okii'inaan.
44021040	Ahpii tahsh kaahpakitinikotc shimaakanihshiiwikimaan cikakitotc, Pwaal kiiniipawi tahkohkiiwinink ekii'inaahta'amawaatc cinoontaatihsinik; ahpii tahsh kaanoontaatihsinik okiih​kanoonaa' Hiiparoo (Hebrew) ishikiishwewin ekii​yaapacihtootc:
44022001	"Niici​onciimaakanak, kehtaatisiyek tahsh, pisintawihshik o'o noonkom kaawii'ininakook ewii'naatamaasoyaan," okii'inaa'.
44022002	Ahpii tahsh enoontaakotc Hiiparoo (Hebrew) ishikiishwewinink e'ishi​kanoonaatc, kaawiin kii'ani​noontaatihsiiwa'. Miitahsh o'o kaa'ihkitotc:
44022003	"Keniin hsa Coo nintinow, ekiih​tashi​nihtaawikiyaan Taarsahs (Tarsus) ootenaank Silihshiya (Cilicia) ahkiink, o'omaa tahsh ootenaank Ceroosalamink (Jerusalem) ninkiih​tashi​ompik. Kameliyal (Gamaliel) ohsha ninkii​kihkino'amaak, ekiih​sanakaninik ekihkino'amawitc eshihsininik onahshowewin kaakiimiinimintc kikehteya'aaminaapanii'. Wiinke tahsh kaye ninkii'aahkwentaan ekiihkakwe​na'entamiak Kishemanitoo taapishkoo kahkina kekiinawaa o'omaa kaa'ayaayek noonkom kaakiishikahk.
44022004	Ninkiih​kakwaataki'aak hsa iki kaapiminisha'amowaatc ishaawin piinihsh ekii'ani​onci​nihsakwaa, ekiih​tahkonakwaa ihkwewak, ininiwak kaye. Miitahsh kaa'ishi​piinciwepinakwaa kipa'otiiwikamikonk.
44022005	Kihcianami'ewikimaa ohsha taatipaacimo ehtepwewak, iki kaye kahkina Coowi​onahshowewininiwak. Miiwak ohsha iki kaakiimiishiwaatc oshpii'ikanan cimiinimak kiwiici​Coowiminaani' Timaaskahs (Damascus) ootenaank kaakii'ayaanitc. Niin tahsh ninkii'ishaa weti ekii'nanantone'wakwaa ikiweniwak ekiih​piinakwaa o'omaa Ceroosalamink cikakwaataki'intwaa piiwaapihkweyaapiink ekii'ishi​mamaancikwahpisowaatc."
44022006	"Kekaa tahsh e'ani​naawahkwek pehsho e'ani​pimi​ayaayaan Timaaskahs ootenaank, mii 'i kwetahto kihcikiishikonk kaakii'onci​aahkwaahtek waahkaaya'ii i'imaa eshi​ayaayaan.
44022007	Mihtahkamik tahsh ninkii'ishi​pankihshin ekii'noontawak awekwen ehkanooshitc e'ishitc: 'Swaal, Swaal (Saul), wekonen wenci​kakwaataki'iyan?' ekii'ishitc.
44022008	'Awenen tahsh kiin, Tepencikeyan?' ninkii'ishi​nahkwehtawaa. Miihsh kaa'ishitc: 'Niin Ciisahs Naasaritink (Nazareth) kaaonciiyaan, kaakakwaatakentami'iyan,' ninkii'ik.
44022009	Ikiweniwak tahsh kaakiiwiiciiwiwaatc okii'waapantaanaawaa ewaahseyaanik, kaawiin tahsh okii'noontawaahsiwaawaan awekwenan kaakiih​kanooshimitc.
44022010	'Tepencikeyan, aaniin tahsh ke'ishihcikeyaan?' ninkii'inaa. O'o tahsh ninkii'ik: 'Pasikwiin, animaacaan ci'ishaayan Timaaskahs ootenaank, miitahsh weti kahkina keshi​wiintamaakooyan aaniin eshi​onahtamaakooyan ci'ishihcikeyan,' ninkii'ik.
44022011	Kaawiin tahsh ninkii'waapihsii kaa'ahpiihci​aahkwahtek. Niwiiciiwaakanak tahsh ninkii'ishi​sakinihkenikook Timaaskahs (Damascus) ootenaank.
44022012	"Peshik tahsh inini Aananaayahs (Ananias) eshinihkaasotc, kwayahk kaakii'anami'ehtawaatc Kishemanitoon, kaakiih​kanawentank kaye onahshowewin, kaakiih​kihtenimikotc kaye kahkina Coowa' i'imaa kaakii'ishitaanitc.
44022013	Mii 'awe kaakiih​pianta​waapamitc ekiihpi​niipawitc eshi​ayaawak ekii'ihkitotc: 'Swaal (Saul) niici​otepwehtamoo, taka miinawaa waapin,' kii'ihkito. Shemaak tahsh ninkii'waap, ekii'waapamak.
44022014	O'o tahsh kii'ani'ihkito: 'OKishemanitoomiwaan kikehteya'aaminaapaniik ohsha kikii'onakimik cikihkentamowatc otinentamowin, ciwaapamimatc kaye kwayahk Otanohkii'aakanan, cinoontawimatc itahsh kaye kanoonimihk.
44022015	Mii hsa 'i ke'inanohkii'ihk citipaacimatc, citipaacimohtawatwaa kahkina awiyak aaniin kaakii'ishi​waapantaman, aaniin kaye kaakii'inihtaman.
44022016	Wekonen tahsh noonkom keyaapi payaahtooyan? Pasikwiin, cisiika'antaasoyan, cipehki'ikooyan kaye kimacitootamowinink onci, cikanoonatc kaaTipenciketc cinaatamawihk,' ninkii'ik."
44022017	Miihsh kaa'ani-ihkitotc: "Ahpii tahsh kaahpikiiweyaan o'omaa Ceroosalamink (Jerusalem), mekwaa e'anami'aayaan kihcianami'ewikamikonk, ishinamowin ninkii'otihsikon.
44022018	Miitahsh kaakiiwaapamak kaaTipenciketc ekii'ishitc: 'Weyiip, ninkoci o'omaa Ceroosalamink oncimaacaan aaniihsh kaawiin kikatepwehtaakohsiik aaniin enaacimiyan,' ninkii'ik.
44022019	O'o tahsh ninkii'inaa: 'Tepencikeyan, wiinawaa iitok okihkentaanaawaa ekiihpapaa​ishaawak anami'ewikamikohkaank ekiih​kipa'wakwaa, kaye tahsh ekiih​pahpahkihte'wakwaa iki kaatepwehtawihkwaa.
44022020	Ahpii kaye kiiniiwano'ontc Istiipin (Stephen) kaakiih​tipaacimihk, ninkii'niipaw weti ekii'minwaapantamaan kaakiih​tootawintc, ekiih​kanawentamowak okashkiikiiwinini i'i kaakiiniiwana'okotc.'
44022021	O'o tahsh ninkii'ik: 'Mii 'i ishimaacaan, waahsa ohsha kiwii'ishinisha'on ci'anta​waapamatwaa kaaCoowiwihsikwaa,' ninkii'ik."
44022022	O'o tahsh ekii'ihkitotc, mii 'i kaawiin awahshime okiih​pisintaakohsii' aaniin kaakii'inaatc. Miitahsh kaa'ishi​maacii​shaahshaakowenitc ekii'ihkitonitc: "Ninkoci ishiwinihk, awinihsihk! Kaawiin inentaakwahsinini cipimaatisihpan!" kii'ihkitowa'.
44022023	Kiihshaahshaakowewa' tahsh ekiih​kiihcikowepishkaminitc okashkiikiiwinini, mihtaawank kaye ekii'ayishpi​wepinaminitc.
44022024	Kihci​shimaakanihshiiwikimaan tahsh kii'anoohkiiwan Pwaal cipiintikanintc shimaakanihshiiwikamikonk, ekii'ihkitonitc cipahpahshanshe'ontc, cikakwecimintc kaye wekonen i'i nahke kaa'onci​shaahshaakowaanikotc pemaatisinitc.
44022025	Ahpii kaamamaancikwahpinintc ewii​pahpahshanshe'ontc, Pwaal okii'inaan shimaakanihshiiwikimaan i'imaa kaaniipawinitc: "Inahte na inaahkonikewin cipahpahshanshe'ontipan awiya Oroomink wenci​tipentaakositc, mahshi kota kaatipaahkonaahsiwintc cimihkikaatenikipan aaniin kaa'ishi​mamaanshiitc?"
44022026	Ahpii tahsh shimaakanihshiiwikimaan kaanoontaminitc o'o, okii'anta​waapamaani kihci​shimaakanihshiiwikimaan ekii'inaanitc: "Aaniin tahsh waa'ishihcikeyan? Oroomink ohsha a'a onci​tipentaakosi," okii'inaani.
44022027	Kihci​shimaakanihshiiwikimaan tahsh okiih​pianta​waapamikoon ekii'ikotc: "Wiintamawihshin, Oroomink ina kitoonci​tipentaakos?" okii'ikoon. "Eha'," tahsh okii'ishi​nahkwehtawaan.
44022028	Kihci​shimaakanihshiiwikimaan tahsh kii'ihkitowan: "Niipiwa' hsa niin ninkiih​tipa'ike i'imaa Oroomink ci'onci​tipentaakosiyaan," okii'ikoon. Pwaal kii'ihkito: "Niin tahsh wiin ninkii'ishi​nihtaawik i'imaa ci'onci​tipentaakosiyaan," okii'inaan.
44022029	Iniweniwa' tahsh kaawiih​kakwecimikohpan shemaak okiih​pooni'ikoo'. Iniweniwan tahsh wiin kihci​shimaakanihshiiwikimaan wiinke kiihsekisiwan ahpii enoontamintc Oroomink e'onci​tipentaakositc aaniihsh piiwaapihkweyaapiin okii​yaapacihtooni ekii'mamaancikwahpinikotc.
44022030	E'ani​waapaninik tahsh kihci​shimaakanihshiiwikimaan okii'wiih​kakwe​kihkentamini wekonenini mayaa Coowa' kaakii'ishi​anaamimikotc. Okiih​pakitinikoon tahsh ekii'inaahkonikenitc kihci'anami'ewikimaa', i'i kaye kahkina Coowa' otoonahshowewininiimini cimaamawapinitc. Pwaal tahsh kii'ishiwicikaniwi i'imaa ekii'ishi​niipawi'intc enaahsamiinitc.
44023001	Pwaal (Paul) tahsh ekihci​kanawaapamaatc onahshowewininiwa' o'o ekii'inaatc: "Niici​onciimaakanak, weti hsa piko kaaonci​naanaakatawentamaan nintooncikihkentaan kwayahk iko ekiihpi'ishipimaatisiwak enaahsamiitc Kishemanitoo piinihsh noonkom kaakiishikaak."
44023002	Iniweniwan tahsh kihcianami'ewikimaan Aananaayahs (Ananias) eshinihkaasonitc okiih​kanoonaani i'i kaawiicikaapawihtaakonitc cipahsitoonekanaamikotc a'a Pwaal.
44023003	Pwaal tahsh okii'inaan: "Kishemanitoo kikapahkihte'ok, kiin kaawaapishkipii'ikaatek ahsinimenikan. Kimihci​namatap weti ewii'onaahkoniyan enahtek onahshowewin, kiin tahsh iko ehpiikonaman onahshowewin e'anoohkiiyan cipahsitoonekanaamikooyaan," okii'inaan.
44023004	Iniweniwa' tahsh i'imaa pehsho kaakiiwiicikaapawihtaakotc Pwaal kii'ihkitowa': "Kaawiin iitok ishinaakwahsinoon Kishemanitoo okihcianami'ewikimaaman noociko ci'inimintipan," kii'ihkitowa'.
44023005	Miitahsh Pwaal kaa'ihkitotc: "Niwiici​onciimaakanak, kaawiin ninkiih​kihkentansiin ekihcianami'ewikimaawitc aaniihsh mii 'owe eshipii'ikaatek: 'Kaawiin noociko kika'inaahsiwaawaa kaaniikaanihshkawaatc kiwiici​pimaatisiimaakanini,' " okii'inaa'.
44023006	Ahpii tahsh Pwaal kaakihkentank peshikwewaan Saacahsiiwa' (Sadducees) ehtinowinitc, kotak tahsh Perahsii' (Pharisees) ehtinowinitc, o'o kii'ishi​shaakowe i'imaa eshi​maawaci'itiwintc: "Niwiici​onciimaakanak, keniin ohsha Perahsii nintinow, niniiki'ikook kaye Perahsiik kiihtinowiwak. Miitahsh kaa'onci​tipaahkonikooyaan epiihtooyaan ehkehcinaa'oyaan kaanipowaatc cikiiwe​pimaatisiwaatc," kii'ihkito.
44023007	Ahpii tahsh o'oweni kaa'ihkitotc kiimaacii​kakanoonitiwa' i'i Perahsii', i'i kaye Saacahsiiwa' kaakiimaawaci'itinitc miihsh kaa'ishi​nenaawi'itinitc.
44023008	Saacahsiiwak aaniihsh kii'ihkitowak e'ayaahsininik kiiwe​pimaatisiwin, kii'ihkitowak kaye encala' (angels) e'ayaahsinik, ahcaahkwa' kaye e'ayaahsinik. Perahsiik itahsh wiin okiih​tepwehtaanaawaan kahkina ono.
44023009	Kii'ani​kishiiwewak ehkakanoonitiwaatc. Aaninta tahsh kaakihkino'amaakewaatc onahshowewin Perahsiihkaank kaakii'onci​tipentaakosiwaatc kiihkakwe​shaakoosohtaakosiwak ekii'ihkitowaatc: "Kaawiin kekoon nimihkamowaahsiimin ci'ishi​ayaatc wa'a inini, komaahsh kaye tepwe ahcaahkwan kaahkanoonikokwen, komaa kaye encalan," kii'ihkitowak.
44023010	Ahpii tahsh wiinke e'anikihci​kiihkaantinaaniwaninik, a'a kihci​shimaakanihshiiwikimaa okii'naniisaanenimaan Pwaalan cipiihsipicikaniwinitc. Miitahsh kaakii'anoonaatc oshimaakanihshiima' ci'ishaanitc kaakii'ishi​maamawi'itinitc maano ko cinaasihkawaanitc Pwaalan i'imaa tahsh cishi​piinaanitc shimaakanihshiiwikamikonk.
44023011	Ehtipihkaninik ihsa Pwaal okii'wiicikaapawihtaakoon kaaTipencikenitc o'o ekii'ikotc: "Keko sekisihken, mashkawentan. Kaakii'ishi​tipaacimiyan weti Ceroosalamink (Jerusalem), mii hsa 'i peshikwan keishi​tipaacimiyan Oroomink (Rome)," okii'ikoon.
44023012	E'ani​kishepaawakaninik tahsh aaninta Coowa' kiihkihci​ahshotamaatiwa' ekii'ihkitonitc ewii'onci​wiihsinihsinik, ewii'onci​minihkwehsinik kaye paanimaa kii'nihsikotc Pwaal.
44023013	Awahshime tahsh niimitana (40) kiihtahshiwa' i'i kaakii'ishi​kiimooci​ahshotamaatinitc.
44023014	Okii'anta​waapamaani tahsh kihcianami'ewikimaa', ini kaye kaaniikaanentaakosinitc Coowa' o'o ekii'inaanitc: "Ninkii'ishihcikemin hsa ninkiihkihci​ahshotamaatimin kekoon ewii'onci​miicihsiwaank paanimaa piko Pwaal kiinihsankitc.
44023015	Kiinawaa tahsh, iki kaye otoonahshowek wiintamawihk kihci​shimaakanihshiiwikimaa cipi​niihsaatawewinaanitc Pwaalan i'imaa eshi​ayaayek ci'ishihcikehkaasoyek awahshime ewiih​kihkentamowek kaa'ishi​mamaanshiinitc. Niinawint tahsh wiin aasha ninkiih​kiishiimin ewiinihsankitc cipwaa'otihtank o'omaa," kii'ihkitowa'.
44023016	Pwaal tahsh otawemaan okosihsini okii'noontawaani i'imaa e'ahkamawintc. Miitahsh kaakiih​piishaanitc i'imaa shimaakanihshiiwikamikonk ekiihpi​wiintamaakotc.
44023017	Pwaal tahsh okii'antomaan peshik shimaakanihshiiwikimaan o'o ekii'inaatc: "Ishiwish wa'a oshkiniiki ciwaapamaatc kihci​shimaakanihshiiwikimaan, kekoonini ohsha otayaan kewiintamawaatc," okii'inaan.
44023018	Tepwe tahsh okii'ishiwinaani weti eshi​ayaanitc kihci​shimaakanihshiiwikimaan o'o ekii'inaanitc: "Pwaal kaatahkonintc ninkii'antomik ekiih​kakwecimitc cipiinimak ono oshkiniikiwan e'ayaanitc kekoon ciwiintamawimihk," okii'inaani.
44023019	Kihci​shimaakanihshiiwikimaa tahsh okiih​sakinihkenaan pahkaan ekii'ishiwinaatc ekiih​kiimooci​kakwecimaatc ekii'inaatc: "Wekonen i'i eyaayan kaawii'wiintamawiyan?" okii'inaan.
44023020	O'o tahsh okii'ikoon: "Kaaniikaanisiwaatc Coowak kii'onentamook cikakwecimihkwaa waapaninik cipiinimatc Pwaalan kaashi​onahshowenk, ewii'ishihcikehkaasowaatc awahshime kekoon ewiihkakwe​kihkenimaawaatc aaniin kaa'ishi​mamaanshiinitc.
44023021	Keko tahsh tepwehtawaahken. Awahshime ohsha niimitana (40) tahshiwak ininiwak kaa'ahkamawaawaatc. Kiimaamawi​kihci​ahshotamaatiwak ewii'onci​wiihsinihsikwaa, ewii'onci​minihkwehsikwaa kaye paanimaa kii'nihsaawaatc. Aasha tahsh kiihkiishiiwak i'i ewii'ishihcikewaatc, miihsh emihci​pii'ihkwaa aaniin ke'ihkitowatc," okii'ikoon.
44023022	Kihci​shimaakanihshiiwikimaa tahsh okii​maacinisha'waan ini oshkiniikiwan ekii'ayenkwaamimaatc ekii'inaatc: "Keko awiya wiintamawaahken ono ekiihpi​wiintamawiyan," okii'inaan.
44023023	Kihci​shimaakanihshiiwikimaa tahsh okii'antomaa' niishin shimaakanihshiiwikimaa' ekii'anoonaatc: "Taka takwayaanciiwak niishwaahk (200) shimaakanihshak ci'ishaawaatc Sehsariiya (Caesarea) ootenaank. Niishwaahsimitana (70) kaye mihtatimoo' kaapimiwanepa'ikowaatc, niishwaahk (200) kaye shimaakanihshak ciipowepinikanan kaayaapacihtoowaatc ci'oshiihtaawaatc cimaacaawaatc shaankahso (9) tipa'ikaneyaanik noonkom onaakohshininik.
44023024	Ontinamawihk kaye mihtatimoo' a'a Pwaal (Paul) keni​aayaanihke​pimiwanaanikotc kehcinaac iko weweni ci'ishiwinek eshi​ayaanitc Piilikihsan (Felix) kaakii'aanihkewikimaawinitc," kii'ihkito.
44023025	Miitahsh o'onahke kaa'ishipii'iketc emaaciipii'iketc:
44023026	"Niin Kalaatiyahs Lihsiyahs (Claudius Lysias) kitooshipii'amawin, kiin Piilikihs Keci'inentaakosiyan kaatipentaman Cootiiya ahki, pooshoo kitinin.
44023027	Wa'a hsa inini okii'otihtinikoo' Coowa' kekaa tahsh okii'nihsikoo'. Ekiih​kihkentamowak tahsh Oroomink (Rome) e'onci​tipentaakositc, ninkii'ishaawaan ekii'ishiwinimak nishimaakanihshiima' ekii'awi​naatamawak intawaa.
44023028	Ninkiiwiih​kihkentamowaan tahsh aaniin kaakii'ishi​anaamimintc, miihsh kaakii'ishiwinak eshi'ayaanitc onahshowewininiwa'.
44023029	Miitahsh kaakiih​kihkentamowak kaawiin kekoon kii'ishihcikehsii kekii'onci​tahkonintipan, kekii'onci​nihsintipan kaye. I'i hsa kaakii'ishi​anaamimintc enahshowenitc ehta kii'onciimakanini.
44023030	Ahpii tahsh kaakiih​kihkentamowak aaniin waahtootawintc ewiih​kiimooci​nihsintc wa'a inini, shemaak tahsh ninkii'inentam ci'ishinisha'wak eshi​ayaayan. Ninkii'wiintamawimaa' tahsh kaye i'i kaamamishimikotc ciwiintamawimihk aaniin eshi​anaamimikotc."
44023031	Shimaakanihshak tahsh kii'ishihcikewak i'i kaakii'inintwaa, ekii​maaciinaawaatc Pwaalan mekwaa etipihkaninik ekii'ishiwinaawaatc Antiihpatarihs (Antipatris) kaaicikaatenik ootena.
44023032	Weyaapaninik tahsh iki kaamihtohsewaatc shimaakanihshak kii'ashe​kiiwewak ekii'ishaawaatc shimaakanihshiiwikamikonk, iki tahsh wiin kaapimiwanepa'ikowaatc shimaakanihshak keyaapi okii'ani​wiiciiwaawaan Pwaalan.
44023033	Ahpii tahsh oko kaatakohshinowaatc Sehsariiyaink, okii'miinaawaan oshipii'ikan ini kaatipentaminitc i'i ahki, miihsh kaye 'imaa kaa'ishi​pakitinaawaatc Pwaalan eshi​ayaanitc.
44023034	Ahpii tahsh Piilikihs kaa'anamihtootc i'i oshipii'ikan okiih​kakwecimaan Pwaalan aaniin eshinihkaatenik ahki wenci​tipentaakosinitc. Ahpii tahsh kaawiintamawintc Silihshiya (Cilicia) ahkiink e'onci​tipentaakosinitc,
44023035	o'o tahsh okii'inaan: "Ninka​noontaan ihsa aaniin ekoowanen ahpii takohshinowaatc ikiweniwak kaamamishimihkwaa." Kii'ihkito tahsh Pwaalan cishi​kanawenimimintc Heratan (Herod) okihci​waahkaa'ikaniniink.
44024001	Naanokiishik tahsh e'ani'ishihsenik kihcianami'ewikimaa Aananaayahs (Ananias) eshinihkaasotc kiihpiishaa e'wiiciiwikotc aaninta kaaniikaanentaakosinitc Coowa', ini kaye peshik onaatamaaken Tartalahs (Tertullus) eishinihkaasonitc. Miitahsh kaakiih​tashintamawaawaatc Piilikihsan kaatipentaminitc ahki, aaniin eshi​anaamimaawaatc Pwaalan.
44024002	Miitahsh Pwaal kaashi​antomintc. Tartalahsan kiimaacii​kakitowan e'mamishimikotc e'ihkitonitc: "Kiin kehci'inentaakosiyan Piilikihs (Felix)! Kiin hsa ekakiihtaawi​okimaahkantaakeyan aasha kinwesh kaaonci​pisaanahkamikahk nintahkiinaanink, miihsh kaye kaanionci​minohsehcikaatekin kekoonan kaamaanshihse'ikoyaank awahshime ciminohseyaank o'omaa nintahkiinaanink.
44024003	Misiwe tahsh niminwentaamin ono mooshak; kihci​miikwetc tahsh kitikoo.
44024004	Kaawiin tahsh awahshime nintinentansii ciontaminamawinaan kitipa'ikan, miihsh eshi​pakohseniminaan kaashi​nihtaa​minohcikeyan acina cipisintawiyaank kaawii'ikooyan.
44024005	Nikii'mihkawaanaan hsa wa'a inini enihshiwanaatahkamikisitc, mii iitok wa'a kaapapaa​ompwehkamikisitc misiwe ahkiink eshi​ayaanitc Coowa'. Oniikaanishkawaa' kaye wehkwiinonitc Naasariiwininiwa' (Nazarene).
44024006	Wa'a tahsh kaye inini okiihkakwe​wiinentaakohtoon kihcianami'ewikamik, intawaa tahsh ninkii'otihtinaanaan. [Niinawint hsa ko niwiih​tipaahkonaanaapan eshihsininik nintoonahshowewininaan.
44024007	Kihci​shimaakanihshiiwikimaa tahsh Lihsiyahs (Lysias) ninkii'moohkiihtaakonaan ekii​manaacihcikehsik emahkamiyamintc Pwaalan,
44024008	Ekii'inaahkoniketc i'i kaamamishimiwenitc o'omaa cipiishaanitc eshi​ayaawatc.] Anta​kihkenimatc tahsh kiin iko kikakihkentaan ehtepimankitc kahkina ono kaashi​anaamimankitc," kii'ihkito a'a onaatamaake.
44024009	Coowak tahsh kewiinawaa okii​wiicihtoonaawaa i'iweni kaakii'ishi​anaamimimintc, ekii'ihkitowaatc kahkina ini ehtepwewaninikin.
44024010	Ahpii tahsh kaatipentaminitc i'i ahki kaawaahta'amaakotc cikiikitotc, Pwaal (Paul) kii'ishi​nahkwehtam: "Ninkihkentaan aasha kinwesh tahsopipoon epionaahkonatwaa o'omaa ahkiink wenci​tipentaakosiwaatc. Wiinke tahsh niminwentam cikiikitoohtamaasoyaan.
44024011	Kiin hsako kikawencimihkaan kaawiin awahshime mitaahshiniisho​kiishik (12) kii'ishihsehsinoon kaakii'ishaayaan Ceroosalamink (Jerusalem) ekii'awi​anami'aayaan.
44024012	Kaawiin ninkii'mihkaakohsiik Coowak cikakwe​shaakoosomimak awiya' piinci​kihcianami'ewikamikonk, ci'ompwehkamikisiwak kaye eshi​maamawiayaaniwaninik. Kaawiin kaye anami'ewikamikohkaank, kaawiin kaye piko aanti ootenaank.
44024013	Kaawiin kaye oka​kashkihtoohsiinaawaa ciwaapanta'ihkwaa ehtepimiwaatc i'i noonkom kaashi​mamishimiwaatc.
44024014	O'owe tahsh wiin kiwiintamawin, niin e'anami'ehtawimak kaaoKishemanitoomiwaatc ninkehteya'aaminaapaniik ehpiminisha'amaan i'i ishaawin, Coowak kaaitamowaatc ehtepwewansininik. Nintepwehtaan tahsh kaye kahkina kekoon enahtenik Moosihs otoonahshowewin, i'i kaye masina'ikan kaashi​oshipii'ikaatenikin otihkitowiniwaan kaakiih​kanootamawaawaatc Kishemanitoon.
44024015	Miitahsh keniin peshikwan eshi​tepweyenimak Kishemanitoo taapishkoo okoweniwak kaashi​tepweyentamowaatc: cikiiwe​pimaatisiwaatc okwayahkwaatisiik, iki kaye omaci'ishiwepisiik kaanipowaatc.
44024016	Miitahsh mooshak kaaonci'ishihcikeyaan, ekakwe​kanawenintisoyaan kwayahk ci'ishinaakwahk kaashi​naanaakatawentamaan enaahsamiitc Kishemanitoo, iki kaye pemaatisiwaatc.
44024017	Kinwesh tahsh tahsopipoon ekii'ontentiyaan, Ceroosalamink (Jerusalem) ninkiihpishi​kiiwe ekiih​piitamawakwaa kaakitimaakisiwaatc miikiwaanan, kaye tahsh cipakitinaahsoyaan.
44024018	Mekwaa tahsh o'o e'ishihcikewak, mii 'i kaakiimihkawiwaatc kihcianami'ewikamikonk aasha ekiihkiishi'ishihcikewak i'i ishihcikewin kaanihtaa​ishihcikenk ke'onci​pehkentaakosinaaniwank enaahsamiitc Kishemanitoo. Kaawiin ninkii'wiiciiwikohsiik awiyak cipaahtiinowaatc, kaawiin kaye ninkii'ompwehkamikisihsii.
44024019	Ayaawak tahsh aaninta Coowak Eshiya (Asia) ahkiink wenciwaatc o'omaa kewiinawaa kekii'ayaawaahpan eshi​ayaawatc cikii'wiintamawihkwaapan kiishpin kekoon ayaanikwen eshi​mamishimiwaatc.
44024020	Komaash kaye okoweniwak ininiwak o'omaa kaa'ayaawaatc otaawiintaanaawaa wekonen tino mamaanshiiwin kaa'ishihcikewak ahpii kii'inaahsamikaapawihtawimak otoonahshowe'.
44024021	Komaa tahsh kaye o'o ninkii'ishi​mamaanshiinaatok peshik ihkitowin kaakii'ishi​shaakoweyaan mekwaa weti e'niipawiyaan: 'Ehtepwehtamaan nipowinink ci'onci​kiiwe​pimaatisinaaniwank, mii 'i kaaonci​tipaahkoniyek noonkom kaakiishikahk o'o e'inaahsamikaapawihtawinakook,' " Pwaal kii'ihkito.
44024022	A'a tahsh Piilikihs (Felix) eshinihkaasotc, kaanakacikihkentank ishaawin kii'ihkito cipoonihcikaatenik i'i maawaci'itiwin. Miitahsh kaa'ihkitotc: "Ahpii Lihsiyahs (Lysias) kihci​shimaakanihshiiwikimaa takohshink ninka​onentaan aaniin ke'inaahkonikooyan," kii'ihkito.
44024023	Okii'anoonaan tahsh shimaakanihshiiwikimaan kwayahk cikanawenimaanitc Pwaalan, pisaan kaye wa'ishihcikenitc ci'ishihcikenitc, pisaan kaye cipakitinaanitc i'i kaasaaki​wiiciiwikonitc cipami'ikonitc.
44024024	Naanaake tahsh e'ani'ishihsenik, Piilikihs kiihpiishaa e'wiiciiwaatc wiiwan Carohsila (Drusilla) kaaishinihkaasonitc, ehCoowihkwewinitc. Miitahsh kaakii'antomaatc Pwaalan cinaasihkawimintc. Okiih​pisintawaan tahsh ehtashintaminitc eshi​tepweyenimimintc Christ Ciisahsoon.
44024025	Okiih​tashintamini kwayahkwaatisiwin, kwayahko​tipenimitisowin, i'i kaye piciinak kaawiih​tipaahkonikewi​kiishikaninik. Piilikihs tahsh kiihsekisi ekii'ihkitotc: "Mii 'i teminihk! Animaacaan. Ahpii na'ihseyaan miinawaa kika'antomin," okii'inaan.
44024026	Kiihtako​pakohsenimo shooniyaan cikiimooci​miinikotc Pwaalan. Miitahsh i'i wawiipa kaakii'onci​nihtaa​naacinisha'waatc, ekiinihtaa​kakanoonaatc kaye.
44024027	Ahpii tahsh niisho​pipoon e'ishihsenik Piilikihs okii'naapishkaakoon ini Pwaarhshiyahs Pestahs (Porcius Festus) eshinihkaasonitc. Ciminwaapamikotc tahsh Coowa' Piilikihs kaawiin okiih​papaamenimaahsiin Pwaalan etahkonimintc.
44025001	A'awe tahsh Pestahs (Festus) ekiih​takohshink i'imaa Cootiiya (Judea) ahkiink kaashi​tipentank, nihso​kiishik eshihsenik Sehsariiya (Caesarea) ootenaank kii'onci​maacaa Ceroosalamink (Jerusalem) ekii'ishaatc.
44025002	Kihcianami'ewikimaa' tahsh, i'i kaye kaaniikaanisinitc Coowa' okii'anta​waapamikoo' ekiih​tipaacimohtaakotc eshi​mamishimimintc Pwaalan (Paul).
44025003	Okiih​pakohsenimikoo' tahsh ekiih​kakwecimikotc kekoon ci'ishihcikehtamawaatc cinaacinisha'waatc Pwaalan cipiinimintc i'imaa Ceroosalamink. Okii'ahkamawaani iitok ninkoci piko ewii'nihsaanitc pipimi​ayaanitc.
44025004	Pestahs tahsh okii'ishi​nahkwehtawaa': "Pwaal hsa kanawentaakosi weti Sehsariiya ootenaank, aasha tahsh kekaa niin iko weti niwii'ishaa.
44025005	Inashke kiniikaanisiimiwaak ninkashi​wiiciiwikook ishaawak weti cimamishimaawaatc ini ininiwan kiishpin kota kekoon kaa'ishi​mamaanshiinikwen," kii'ihkito.
44025006	Nihshwaahso​kiishik (8), komaa kaye mitaahso​kiishik (10) tahsh i'imaa kii'ayaa, miihsh kaa'ishi'ishaatc Sehsariiya ootenaank. E'ani​waapaninik tahsh kii'onapi onahshowewapiwinink miihsh ekii'anoohkiitc Pwaalan cipiinimintc.
44025007	Miitahsh Pwaal kaakiih​piinintc. Coowa' tahsh Ceroosalamink kaakiih​pionci​takohshininitc okii'waahkaa​kaapawihtaakoo' niipiwa' kekoonan senakaninikin ekii'ishi​anaamimintc kaawiin okiih​tepimikohsii'.
44025008	Pwaal wiin iko kiihkanootamaaso ekii'ihkitotc: "Kaawiin kekoon nintooci'ishihcikehsii cikii'mamaanshiihkantamaampaan i'i Coowi​onahshowewin, i'i kaye kihcianami'ewikamik, cikii'mamaanshiihkantawakipan kaye maawac kihciokimaa," kii'ihkito.
44025009	Pestahsan tahsh e'inentaminitc cina'entami'aanitc Coowa' okii'aashitemikoon ekii'ikotc: "Pisaan ina tahsh kitaa​ishaa weti Ceroosalamink ci'awi​tipaahkonikooyan i'i kaashi​anaamimikooyan, niin tahsh ci'oncishkawi​kaapawihtawiyan citipaahkoninaan?" okii'ikoon.
44025010	Pwaal tahsh kii'ihkito: "Noonkom iitok ninipaw maawac kihciokimaa otipaahkonikewikamikonk, mayaa keshi​tipaahkonikooyaampaan. Kaawiin kanake kekoon ninkii'ishi​mamaanshiihkantawaahsiik Coowak, kekiin iitok kikihkentaan.
44025011	Kiishpin hsa tepimikooyaan ekii'wanitootamowaanen, kii'ishihcikewaanen kaye ke'onci​kashkihtamaasoyaan cinipoyaan, kaawiin ninka​shaakwenimohsii cinipoyaan. Kiishpin tahsh wiin tepwehsikwaa i'iweni kaashi​anaamimiwaatc Coowak, kaawiin iinsan awiya otaa​kashkihtoohsiin cishi​pakitinikoowakipan keonci​otaahpinikoowak. Ninantawentaan tahsh maawac kihciokimaa citipaahkonitc," kii'ihkito.
44025012	Ahpii tahsh Pestahsan kaa'awi'ishkwaa​kakanoonaanitc otoonahshowewininiimini ekiih​tashintaminitc o'o, miitahsh o'o kaa'ishi​aashtemikotc: "Kikii'antawentaan maawac kihciokimaa citipaahkonihk. Miitahsh a'a keanta​waapamatc maawac kihciokimaa," okii'ikoon.
44025013	Naanaake tahsh e'ishihsenik kihciokimaa Aakarihpa (Agrippa) eshinihkaasotc, a'a kaye ihkwe Pernaihsi (Bernice) kiihtakohshinook i'imaa Sehsariiya ootenaank, ewii'waapamaawaatc Pestahsan (Festus) ewii'inaawaatc eminwentamowaatc ciwaapamaawaatc.
44025014	Niipiwa' tahso​kiishik itahsh i'imaa kaa'ayaawaatc, Kihciokimaa okii'wiintamaakoon Pestahsan aaniin Pwaalan (Paul) kaa'ishi​wahsitaawihsenitc ekii'ikotc: "Ayaa 'omaa peshik inini etahkonikaniwitc ekiih​pakitinikohsik ini Piilikihsan (Felix).
44025015	Weti tahsh Ceroosalamink mekwaa e'ayaayaan kihcianami'ewikimaak, iki kaye kaaniikaanentaakosiwaatc Coowak okiihpi​mamishimaawaan ekii'antawentamowaatc ci'inaahkonimintc cinihsimintc.
44025016	Ninkii​wiintamawaak tahsh niinawint Oroomink (Rome) kaaonci​tipentaakosiyaank i'i nahke e'ishihcikehsiwaank, awiya kota cipakitinikaasohpan kotak awiya' citepinikohpan. Pinamaa a'a kaamamishimintc ci'oncishkawishkawaatc i'i kaamamishimikotc, citawinamawintc cikakanootamaasotc i'i kaashi​anaamimintc.
44025017	Ahpii tahsh o'omaa kiimaamawi​piishaawaatc kaawiin ninkiih​pwaahtawiihsii, shemaak tahsh e'ani​waapank ninkii'onap tipaahkoniwewikamikonk, miihsh kaakii'inaahkonikeyaan cipiintikanintc a'a inini.
44025018	Ahpii tahsh kaakii'mamishimikotc kaahpasikwiinitc ehkakitonitc, kaawiin okii'ishi​anaamimikohsii' cikii'ishi​mamaanshiikwen inahke kaakii'inentamowak.
44025019	Miitahsh ehta kaakiih​tashintamowaatc kekoonan ekii'onci​kakanoonaawaatc otanami'aawiniwaank onci. Okiihtashimaawaan tahsh ini awiyan Ciisahs e'ishinihkaasonikwen ekii'niponitc, Pwaal tahsh wiin ekii'ihkitotc ehpimaatisinitc iinsan.
44025020	Niin tahsh ewawaanentamaan keonci​kihkentamaan iniweniwan, ninkiih​kakwecimaa tahsh kiishpin ci'inentamokopanen ciwii'ishaakwen Ceroosalamink weti tahsh citashi​tipaahkonitc i'i kaashi​anaamimintc.
44025021	Pwaal tahsh kii'ishi​kakwetwe cikanawenimintc ekii'antawentank Maawac Kihciokimaan citipaahkonikotc. Miitahsh kaakii'anoohkiiyaan cikanawenimintc piinihsh ci'ocihcihsenik ahpii ke'anta​waapamaatc Maawac Kihciokimaan," kii'ihkito.
44025022	Aakarihpa okii'inaan Pestahsan: "Keniin hsa piko nintaaminwentaan cikii'noontawakipan a'a inini," okii'inaan. Miitahsh kaa'ikotc: "Waapaninik hsa kikanoontawaa," okii'ikoon.
44025023	Weyaapaninik tahsh ahpii Aakarihpa kaahtakohshink ekii'wiiciiwikotc Pernaihsiwan, kiihpiintikewak i'imaa kihci​apiiwikamikonk. Ekiih​kihtenimintwaa tahsh kekoon kii'ishihcikenaaniwanini. Okiihtako​piintikewiiciiwaawaa' tahsh kihci​shimaakanihshiiwikimaa', i'i kaye ininiwa' kaaniikaanishkaminitc ootena. Pestahsan tahsh kii'anoohkiiwan, Pwaalan cipipiinimintc. Miihsh kaa'ishi​naasihkawimintc.
44025024	Pestahs tahsh kii'ihkito: "Kihciokimaa Aakarihpa, kahkina kaye 'omaa eyaayek! Kiwaapamaawaa wa'a inini. Mii 'i kaakiihpi​onci​anta​waapamiwaatc kahkina Coowak wenciiwaatc Ceroosalamink o'omaa kaye Sehsariiya ootenaank. E'ishi​shaahshaakowenitc awahshime cipimaatisihsikipan.
44025025	Kaawiin tahsh niin kekoon nimihkamowaahsiin cikii'ishihcikekwen keonci​kashkihtamaasotc cinihsintipan. Wiin itahsh iko ekii'ishi​kakwetwetc citipaahkonikotc Maawac Kihciokimaan, ninkii'inentam pisaan ci'ishinisha'wak weti Oroomink.
44025026	Kaawiin hsa kekoon kehcinaac nintayaahsiin ke'inaacimimakipan oshipii'amawak maawac kihciokimaa. Miitahsh o'o kaaonci​piinak enaahsamiiyek, memintakeko kiin kihciokimaa Aakarihpa ci'oncishkawi​kaapawihtawihk. Ahpii tahsh kii'ishkwaa-anta​kihkenimatc, ninka'ayaan maawiin kekoon keishipii'ikeyaan.
44025027	Nintinentam aaniihsh kaawiin taamino​naakwahsinoon tahkonikan ci'ishinisha'ontipan ciwiincikaatehsininikipan aaniin mayaa eshi​anaamimintc," kii-ihkito.
44026001	Aakarihpawan (Agrippa) tahsh okii'ikoon Pwaal (Paul): "Kipakitinamaakoo cikanootamaasoyan," okii'ikoon. Pwaal tahsh kii'ishinihkeni miitahsh kaa'ishi​maacii​kanootamaasotc:
44026002	"Kiin kihciokimaa Aakarihpa, aahpici niminohsewentam e'oncishkawi​kaapawihtawinaan noonkom kaakiishikahk cikanootamaasoyaan i'i kahkina kekoonan kaashi​anaamimiwaatc Coowak,
44026003	memintakeko kiin e'nakaci​kihkentaman kahkina Coowi'ishihtwaawinan, ini kaye kaawawaanentamo'ikowaatc. Kipakohsenimin tahsh cishi​shiipenimiyan cipisintawiyan.
44026004	"Kahkina ohsha Coowak okihkentaanaawaa aaniin kaahpi'ishi​pimaatisiwak kiioshkaatisiwak, ekii'onci​maacii​pimaatisiwak nintahkiimink, i'imaa kaye Ceroosalamink (Jerusalem).
44026005	Aasha tahsh kinwesh nimpi'onci​kihkenimikook, taatipaacimowak ohsha kiishpin kota inentamowaatc e'onci​tipentaakosiwak Perahsii' (Pharisee) kaa'ishihtwaanitc eyaahkwanami'aanitc, i'i kaye nahke ekii'ishi​pimaatisiwak.
44026006	E'ahpenimonotamowak tahsh Kishemanitoo kaakii'ishi​ahshotamawaatc ninkehteya'aaminaapanii', mii 'omaa noonkom kaakiishikahk kaaonci​niipawiyaan ehtipaahkonikooyaan.
44026007	Mii hsa 'oweni ahshotamaakoowin kaamitaahso​niishwewaanakisiwaatc niwiitaatisiimaakaninaanik kaakiiaahkopiihtoowaatc citepinamowaatc. Miihsh kaakii'anohkiihtawaawaatc Kishemanitoon ehtipihkaninik ehkiishikaninik kaye. Kiin hsa wekimaawiyan! O'o tahsh inahke e'ishi​ahpenimowak, mii 'i Coowak kaaonci​mamishimiwaatc.
44026008	Wekonen itahsh wenci​kashkihtoohsiwek citepwehtamek Kishemanitoo ehkiiwe​pimaatisi'aatc kaaniponitc!
44026009	"Tepwe niin ninkii'ishi​tepwehtaan ehko​kashkihtooyaan cikii'nakaashkamowakipan owiinsowin Ciisahs Naasarit (Nazareth) ootenaank kaaonciitc.
44026010	Miitahsh o'o kaa'ishihcikeyaampaan Ceroosalamink. Kihcianami'ewikimaak tahsh ninkii'ishi​miinikook pisaan cikipa'owewak. Niipiwa' tahsh Kishemanitoo opimaatisiima' kipa'otiiwikamikonk ninkii'ahsimaa'. Ahpii tahsh e'inaahkonintwaa cinihsintwaa, keniin hsa ninkii​na'entaan i'iwe ci'ishihcikenaaniwank.
44026011	Ninkii'anoohkiiwaan itahsh mooshak citashi​kakwaataki'intwaa Coowi anami'ewikamikohkaank. Ninkiihkakwe​kashki'aak kaye maano ci'ihkitowaatc ehtepwehtawaahsikwaa Christan. Kaa'ahpiihci​nishki'iwaatc tahsh mii 'i kaakii'ishaayaan mamayaki​ootenaahkaank ekii'nanaantone'wakwaa," kii-ihkito Pwaal.
44026012	Keyaapi kii'ani-ihkito: "Mii 'i kaakii'onci'ishaayaan Timaaskahs (Damascus) ootenaank, kihcianami'ewikimaak ekii'anooshiwaatc, kaye tahsh ekii'miishiwaatc kashki'ewisiwin.
44026013	Inashke tahsh kihciokimaa! E'ani​aapihtawi​kiishikahk tahsh miihkanaank e'anipimi​ayaayaan ninkii'waapantaan kihcikiishikonk e'onci​waahseyaak, nawac e'waahsenaakwahk ahpiihc wiin kiisihs. Ninkii'waahkaashkaakon e'waahseyaak, iki kaye kaakii'wiiciiwiwaatc.
44026014	Kahkina tahsh kaakiih​tahshiyaank mihtahkamik ninkii'ishi​pankihshinimin, ninkii​noontawaa tahsh awiya ehkanooshitc Hiiparoonk (Hebrew) e'ishikiishwetc: 'Swaal! Swaal! (Saul) Wekonen wenci​maanshitootawiyan. Kiin ohsha ko kaawiihsaka'otisoyan i'i kaatootaman, taapishkoo pishihki kaatankishkank i'i okaancinisha'ikanaahkoni ini kaatipenimikotc,' ninkii'ikoo.
44026015	O'o tahsh ninkii'inaa: 'Awenen kiin, Tepencikeyan?' KaaTipenciketc tahsh ninkii'ik: 'Niin Ciisahs kaamaanshi​tootawiyan.
44026016	Pasikwiin! Mii ohsha kaaonci​naakosiihtawinaan e'onakiminaan nintanohkii'aakan citinowiyan citipaacimiyan, citipaatotaman kaye o'o noonkom kaaishi​waapamiyan, ini kaye keni​waapanta'inaan.
44026017	Kikanaatamawin tahsh kaye kekoon citootawihsinowihkwaa iki Coowak, iki kaye kaaCoowiwihsikwaa. Kitishinisha'on tahsh
44026018	ciwaapi'atwaa, cikwehkii'atwaa kaye kashkiitipihkanonk onci, meshkwac tahsh waahseyaank ci'ishi​pimaatisiwaatc, cinakatamowaatc kaye kaatipenimikowaatc eshi​mashkawisiinitc maciaya'aan, Kishemanitoon tahsh meshkwac cinaasihkawaawaatc. Miitahsh tepweyenimiwaatc cipoonentamawintwaa omacitootamowiniwaan, kewiinawaa tahsh citakwakimintwaa i'imaa eshi​ayaanitc Kishemanitoon opimaatisiimini kaakiionaapamaanitc,' ninkii'ik," ihkito Pwaal.
44026019	Keyaapi tahsh kii'ani-ihkito: "Kihciokimaa Aakarihpa (Agrippa)! Kaawiin tahsh ninkiih​shashiipihtansiin i'i ishinamowin kihcikiishikonk kaakii'onci​waapanta'ikoowisiyaan.
44026020	I'imaa tahsh niikaan Timaaskahs (Damascus) ootenaank, Ceroosalamink (Jerusalem) kaye, misiwe Cootiiya (Judea) ahkiink kaye, kaashi​ayaawaatc kaye kaaCoowiwihsikwaa, ninkiih​tashi​wiintamawaak cikwehkaatisiwaatc cinakatamowaatc omacitootamowiniwaan. Cikwehkiihtawaawaatc kaye Kishemanitoon citootamowaatc ke'onci​naakohtoowaatc ekiih​kwehki​pimaatisiwaatc.
44026021	Mii 'oweni onci Coowak kaakii'onci​otihtiniwaatc kihcianami'ewikamikonk e'ayaawakipan, ekii'onci​kakwe​nihshiwaatc.
44026022	Piinihsh tahsh noonkom o'o ishiahpii kaakiishikaninik nimpiwiici'ik Kishemanitoo, miitahsh o'omaa kaaonci​niipawiyaan kahkina peshikwan e'ishi​tipaacimohtawakwaa kaa'akaahsentaakosiwaatc iki kaye kaakihtentaakosiwaatc. Kaawiin awahshime kekoon payesh nintihkitohsii kaakii'ihkitowaakopanen Kishemanitoo kaakiih​kanootamaakotc, a'a kaye Moosihs (Moses) kaakii'ihkitokopanen ewiintamowaatc keani'ishihsek.
44026023	O'o ekii'ihkitowaakopanen: Ini hsa Kishemanitoo keonaapamaatc cipimaaci'iwenitc, kii'inentaakosiwan cikakwaatakihtoonitc, wiin kaye nihtam cikashkihtoonitc cikiiwe​pimaatisitc nipowinink onci. Ciwiintamawaanitc kaaCoowiwinitc, i'i kaye kaaCoowiwihsinik pimaaci'ikoowin ciwaahseshkaakonitc," Pwaal kii'ihkito.
44026024	Mekwaa tahsh Pwaal o'o e'ihkitotc ehkanootamaasotc okii'onci​kanoonikoon Pehtahsoon ehshaakowenitc: "Pwaal, kikiwashkwe maawiin siiyaaken! Kaashikihci​kihkentaahsoyan ohsha kikiiwashkwe'ikon!" okii'ikoon.
44026025	Pwaal tahsh kii'ihkito: "Kehtentaakosiyan Pestahs! Kaawiin niin ninkiiwashkwehsii. Mii hsa piko eshi​tepweyaan o'o kaaihkitoyaan.
44026026	Kihciokimaa Aakarihpa (Agrippa) ohsha okihkentaanan ono kaatashintamowak, miitahsh kaaonci​wencihtaawak ehkakanoonak. Nintishi​kehcinaa' kaye kekoonini ehpanaapantansik aaniihsh kaawiin kekoon kaacaya'ink ishihcikenaaniwansinini.
44026027	Kihciokimaa Aakarihpa! Kitepwehtamowaan ina kaaihkitonitc Kishemanitoo kenootamaakotc. Kikihkenimin iitok ehtepwehtawatwaa!" okii'inaan.
44026028	O'o tahsh okii'ikoon Aakarihpawan: "Kitinentam ina cikashkimiyan Christ opiminisha'waakanan citinowiyaan, acina ehta ehkanooshiyan?" okii'ikoon.
44026029	Pwaal tahsh okii'inaan: "Kiishpin acina komaa kaye kinwesh ishihsek, mii 'i eshi​pakohsenimak Kishemanitoo kaawiin kiin ehta, oko hsa kaye kahkina o'omaa kaa'ayaawaatc kaanoontawiwaatc noonkom kaakiishikaninik, citinowiwaatc kaatinowiwak, kaawiin wiin onoweniwan piiwaapihkweyaapiin kaaitamaan!" okii'inaan.
44026030	Miitahsh kaakiih​pasikwiitc kihciokimaa, a'a kaye ahkiini kaatipentank, a'a kaye Pernaihsi (Bernice), i'i kaye kahkina i'imaa kaakii'ayaanitc kiihpasikwiiwa'.
44026031	Ahpii tahsh pahkaan pahkehcikanink kaa'ishaawaatc kiihkakanoonitiwak ekii'ihkitowaatc: "Wa'a inini kaawiin kekoon kii'ishihcikehsii ke'onci​nipohpan, ke'onci​kipa'ikaniwihpan kaye," kii'ayitiwak.
44026032	Aakarihpa tahsh okii'inaan Pestahsoon: "Taakiih​pakitinaakaniwi wa'a inini kiishpin antawentansikipan citipaahkonikotc Maawac Kihciokimaan."
44027001	Ahpii tahsh kaakiishencikaatek Itali (Italy) ahkiink ci'inaahshiyaank, Pwaal (Paul) i'i kaye kotak kipa'waakanak kii'ishi​pakitinikaniwiwak cikanawenimikowaatc shimaakanihshiiwikimaan Cooliyahs (Julius) eshinihkaasonitc. Kii'onci​tipentaakosiwan kaaohkwakimintwaa shimaakanihshak, Maawac Kihciokimaan Oroomink kaa'ayaanitc kaatipenimikowaatc.
44027002	I'imaa tahsh kihciciimaanink Aataramitiyam (Adramyttium) wencimakahk ninkii'ishi​poosimin ewii'ani​naaneweyaahshiwaatc weti ewii'ani​kakaapihciiwaatc pepahkaan ayaawinink Eshiya (Asia) ahkiink. Miitahsh kaakiimaaciiyaahshiyaank. Ninkii'wiiciiwikonaan tahsh Eristaarhkahs (Aristarchus) kaaishinihkaasotc ekii'onciitc Maahsitooniya ahkiink (Macedonian) weti Tehsalanaihka (Thessalonica) ootenaank.
44027003	Eni​waapank tahsh ninkii'ishi​pakamaahshimin Saaitan (Sidon) ootenaank. Cooliyahsan tahsh wiinke okii'minotootaakoon a'a Pwaal, ekiih​pakitinikotc ci'anta​waapamaatc kaakihkenimaatc cimino​pami'ikonitc aaniin eshi​noontehsetc.
44027004	Miitahsh i'imaa kaa'onci​niminaaweyaahshiyaank eshi​tapinawaak inahke ninkii'ani'inaahshimin shaawanonk Saaiparahs (Cyprus) minihsink, aaniihsh onsaam kiikihci​nootin e'oncishkawa'amaank.
44027005	Miitahsh kaa'ishi​aashawakaame​yaahshiyaank kihcikamiink Silihshiya (Cilicia) ahkiink inahke, Paampiliya (Pamphylia) ahkiink kaye. I'imaa tahsh ninkii'ishi​pakamaahshimin Maira (Myra) ootenaank Lihshiya (Lycia) ahkiink.
44027006	Miitahsh i'imaa shimaakanihshiiwikimaa kaakiimihkank kihciciimaan Aalikihsaantariya (Alexandria) e'onciimakaninik, Itali ahkiink ewii'ishaamakaninik. Amiitahsh i'imaa kaa'ishi​aanci​poosi'ikooyaank.
44027007	Niipiwa' tahsh tahso​kiishik ninkiihpimi​ayaamin, ekiih​petaahshiyaank ekii'nanakaayaahshiyaank. Kekahpii tahsh ninkii'otihtaahshimin eshi'ayaak Naitahs (Cnidus) ootena. Wiinke kiikihci​nootin ekiih​sanakahk cikii'oncishkawa'amaankipan. Intawaa tahsh weti ninkii'ani'inaahshimin ciikaya'ii kaashi​neyaahshiwank Salmooni (Salmone) eshi​tapinawaak shaawanonk inahke Kariiht (Crete) minihsink ekiiani'inaahshiyaank.
44027008	Aahpici pehsho ninkiih​cikeweyaahshimin ekiih​sanakahk epimaahshiyaank. Ninkii'otihtaamin tahsh eishinihkaatek Wenishihshik Tapinawihshimoonowin, pehsho imaa Lahsiiya (Lasea) ootenaank eshi​ayaak.
44027009	Onsaam tahsh kinwesh i'imaa ninkii'ayaamin, aasha ekii'ocihcihsek onsaam enaniisaanentaakwahk keyaapi cipimaahshink aaniihsh aasha kii'ahpiihci​takwaakin. Aasha kaye kii'ishkwaa​ishikiishikan Coowak kaashi​nihtaa​maawaci'itiwaatc i'i kaapoonentamawintwaa omacitootamowiniwaan. Miitahsh Pwaal okii'ayenkwaamimaa' pimaahshiiwininiwa'.
44027010	Miitahsh owe kaa'inaatc: "Niwaapantaan owe kaapimi​ayaayank aahpici enaniisaanisiyank, cikihci​wanihcikeyank kaye. Poosihtaahsonan tanihshiwanaacihsewan, kihciciimaan kaye. Kipimaatisiwininaanin hsa kaye naniisaanentaakwanoon."
44027011	Ini tahsh shimaakanihshiiwikimaan nawac okiih​pisintawaani kihciciimaaniiwikimaan, ini kaye kaatipentaminitc i'i kihciciimaan, ahpiihc wiin i'i kaakii'ihkitotc Pwaal.
44027012	I'imaa Tapinawihshimoonowinink kaawiin aahpici kii'onishihshisinoon citashi​pipoonihshinaaniwank. Miitahsh nawac niipiwa' kaakii'inentamowaatc ciniminaawe​yaahshinaaniwaninik ewiikakwe​tetakohshinowaatc weti ootenaank Ihpiinikihs (Phoenix) kaaicikaatenik. I'i tahsh tapinawihshimowin Kariiht (Crete) minihsink kii'ishi​ayaa, ekii​nihtaa-aahsama'ank shaawanoninkaapii'anonk, kiiwetino​ninkaapii'anonk kaye.
44027013	Ahpii tahsh nihshihkaac ehpakaminoowenik ehshaawaninootink, mii 'i ciminohseyaank e'inentamowaatc, okii'akwaasipinaawaan kihciwaamihka'ikanan. Aahpici tahsh ciikew kii'ishi​pimaahshiwak i'imaa Kariiht minihsink.
44027014	Kaawiin itahsh tashinaanaake kii'ishihsehsinoon mii 'i aasha noohpimink inahke kaakii'onci​pakamaanimahk nootin Kiiwetino​waapaninoowehse kaakii'icikaatek.
44027015	Ahpii tahsh kaamekwaashkamaank i'i ehkihci​nootink, ekiih​kashkihtoohsiwaank tahsh ci'oncishkawa'amaank, intawaa tahsh ninkii'naamiwana'aamin, ekii'mihci​pimaa'okoyaank.
44027016	Ekiih​tapinawaak tahsh minihsehsink Kwaata (Cauda) eshinihkaatek, ninkiikihci​anohkiimin ekiih​kashkihtooyaank ciwanihtoohsiwaank mihtiko​ciimaanenhs kaasakahpitek.
44027017	Ahpii tahsh kaa'ihkwaapiikipitoowaatc i'i mihtiko​ciimaanenhs, wiinke okii'aayiitahpitoonaawaa ekii​titipahpitoowaatc kihciciimaan. Ekiih​sekisiwaatc tahsh cimishahkiihshinaank kaaishi​paakwaantaawankaak pehsho i'imaa Lipiya (Libya) ahkiink. Okii'niihsaapiikipitoonaawaan tahsh pimaahshiiwekinoon miitahsh kaa'ishi​mihci​pimaa'okoyaank.
44027018	Wiinke tahsh ninkiikihci​ocaanimaa'okomin. Weyaapaninik tahsh okiimaacii​papaahkopii​wepinaanaawaan poosihtaahsonan.
44027019	Nihso​kiishik 3 tahsh eshihsenik, okiih​papaahkopii​wepinaanaawaan kihciciimaaniwi​aapacihcikanan.
44027020	Ekii'onci​naakosihsik tahsh kiisihs, wanankohshak kaye niipiwa' tahso​kiishik, ekii'onci​anwaanoowehsinok kaye, mii 'i kekahpi kaakiih​pakiciiyaank cipimaatisihsiwaank.
44027021	Aasha tahsh kinwesh ekii'onci​wiihsinihsinik ininiwa', Pwaal kii'antawi​niipawi mekweya'ii eshi​ayaanitc ekii'inaatc: "Ininiwak kitaakii'ohsa​pisintawihshim kaakii'ininakook cimaaciiyaahshihsiwankipan weti Kariiht (Crete) minihsink. Kaawiin tahsh o'o kitaakii'ishi​wahsitaawihsehsiimin, kaawiin kaye kitaakii'wanihcikehsiimin.
44027022	Maano tahsh kikakaansomininim cimashkawentamek cipakitenimohsiwek, aaniihsh kaawiin awiya kaatahshiyek oka​wanihtoohsiin opimaatisiwin. Kihciciimaan ehta tanihshiwanaatan.
44027023	Tipihkonk ohsha ninkii​niipawiihtaakowaan otencaliman Kishemanitoo kaaTipenimitc kaa'anohkiihtawak.
44027024	O'o ekii'ishimitc: 'Pwaal, keko sekisihken! Oncita ko ishinaakwan ci'oncishkawi​kaapawihtawatc Maawac Kihciokimaa citipaahkonihk, inashke tahsh Kishemanitoo kiminotootaak ehpakitinaatc kahkina iniweniwa' kaawiiciiwimihk cipimaatisinitc.'
44027025	Kiinawaa tahsh ininiwak mashkawentamok! Aaniihsh nintepwehtawaa Kishemanitoo mayaa ci'ishihsenik kaakii'ishitc.
44027026	Shaakooc tahsh ninkoci ko minihsink kikamishakaameyaa'okomin," okii'inaa'.
44027027	Ahpii tahsh mitaahshiniiwikon (14) eshihsek keyaapi ninkiih​pimaa'okomin i'imaa Etariyaa (Adria) kihcikamiink. Ninkoci kekaa e'ani​aapihtaa​tipihkaak ciimaaniiwininiwak okii'onci​kihkentaanaawaa pehsho maawiin ehpimakaameyaanik.
44027028	Miitahsh kaakiih​kotahkii'ikewaatc ninkociko niishtana (20) tahsonihk kii'ahpiihtaayawaani. Miinawaa tahsh naake kiihkotahkii'ikewak ninkociko tahsh mitaahshinaanaan (15) tahsonihk kii'ahpiihtaayawaani.
44027029	Ekii'naniisaanentamowaatc tahsh eshi​ahsiniihkaanik cishi'akwaayaa'okowaatc okii​pahkopii'aanaawaan niiwin kihciwaamihka'ikanan otaahkeyoonak inahke. Wiinke okii'noonte​antawentaanaawaa ciwaapaninik.
44027030	Ciimaaniiwininiwak tahsh kii'inentamook ewiih​kiimooci​maaciipa'iwewaatc. Okii'niisaapiikinaanaawaa tahsh mihtiko​ciimaanenhs e'ishihcikehkaasowaatc epahkopii'amowaatc kihciwaamihka'ikanan nimihtaamoonak inahke.
44027031	Pwaal tahsh okii'inaan shimaakanihshiiwikimaan i'i kaye shimaakanihsha': "Kiishpin iki ininiwak ayaahsikwaa o'omaa kihciciimaanink, kaawiin kekiinawaa kikapimaatisihsiim," okii'inaan.
44027032	Shimaakanihshak tahsh okiih​pahkishaanaawaa kaaonci​sakahpitenik mihtiko​ciimaanenhs pisaan citashi​maaciiyaa'aninik.
44027033	Ahpii tahsh e'ani​waahseyaapaninik Pwaal okiih​pakohsenimaa' kahkina ciotaahpinaminitc miicim ciwiihsininitc ekii'ihkitotc: "Mii 'i noonkom kaakiishikahk aasha mitaahshiniiwikiishik (14) e'ishihsek emihci​pii'oyek, e'onci​wiihsinihsiwek kekoon cikii'miiciyekipan.
44027034	Kimihsawenimininim tahsh ci'otaahpinamek miicim aaniihsh mii 'imaa ke'onci​pimaatisiyek. Kaawiin ohsha kanake peshik awiya owiinisihs ohtikwaanink ta'onci​nihshiwanaatahsinini o'omaa kaatahshiyek," okii'inaa'.
44027035	Ahpii tahsh i'i kaa'ishkwaa​ihkitotc okii'otaahpinaan pahkweshikanan ekii'nanaahkomaatc Kishemanitoon. Kahkina tahsh okiih​kanawaapamikoo'. Miihsh kaa'ishi​pahkwepinaatc pahkweshikanan ekii'maacii​wiihsinitc.
44027036	Kahkina tahsh kii'onci​soonkite'ewa', miihsh kahkina kaa'ishi​wiihsininitc.
44027037	Kahkina tahsh maamaw kaakiih​poosiyaank i'imaa kihciciimaanink niishwaahk niishwaahsimitanahshi​ninkotwaahso (276) ninkiih​tahshimin.
44027038	Ahpii tahsh kaahte​wiihsiniwaatc okiih​papaahkopii​wepinaawaan pahkweshikaniwi​kihtikaanan kaaonci​oshi'imintc pahkweshikanan cinaankwakontenik kihciciimaan.
44027039	Ahpii tahsh e'ani​piitaapaninik kaawiin okii'nihsitawinansiinaawaa i'i ahkiini. Okii'waapantaanaawaa tahsh wiin eshi​waaninikamaanik ematwe​mihtaawankaanik. Miitahsh kaakii'inentamowaatc kiishpin kashkihtoowaatc cikiihcehkihsitoowaahpan kihciciimaanini i'imaa.
44027040	Okii​pahkishaanaawaan tahsh ini kihciwaamihka'ikanan nipiink iko ekii'ishi​nakatamowaatc. Okii'aapa'waawaan kaye tahkwa'ikanan etahkopisonihpan. Okii'ihkwaapiiki​pitoonaawaa tahsh pimaahshiiwekin nimihtaamoonak kaakii'ayaanik niikaanaya'ii nahke cimaaciiyaahshiwaatc. Miihsh kaakiinaatakaameyaahshiyaank.
44027041	Kiinoonte​mishahkiihsin tahsh i'i kihciciimaan eshi​paakwaak. Nimihtaamoonak tahsh kiikihciwataawankihse. Otaahkeyoonak tahsh kii'ani​piikwa'an kaa'ahpiihci​soonkaashkaak.
44027042	Shimaakanihshak tahsh kii'inentamook cinihsaawaatc kipa'waakana' ekii'naniisaanentamowaatc cikiimooci​maaciiyaatakenitc cishipaninaawaatc itahsh.
44027043	Shimaakanihshiiwikimaa tahsh ewiih​pimaaci'aatc Pwaalan okiih​kipihtinaa' kaawii'ishihcikenihpan. Kii'ihkito tahsh i'i nehtaawaatakenitc niikaan cipahkopii​kwaashkwaninitc cinaatakaameyaatakenitc.
44027044	Ini tahsh kotak cishimincimiinitc napakihsakonk kekoonan kaye kaapiiwa'aninikin ciminciminaminitc. Kii'ishihse tahsh kahkina awiya ekii'mishakaameyaataketc, kekoon ekii'ishihsehsik.
44028001	Ahpii tahsh kahkina kaa'akwaasiiyaank mii 'i kaakii'wiintamaakooyaank i'i minihs Maalta (Malta) inakwana e'ishinihkaatek.
44028002	Kaakiih​tashiihkewaatc tahsh i'imaa wiinke ninkii'minotootaakonaanik. Kiihpootawewak ci'awasoyaank aaniish kiihkimiwan, kiikihsinaa kaye. Kii'ihkitowak kaye e'minwentamowaatc kahkina ewaapamiyamintwaa.
44028003	Pwaal (Paul) tahsh okii'maamooshakinaanan mihtikoonhsan. Epakitinihsetc kinepikoon kiihsaakaapiikipani'owan e'ani​kishitenik i'i pootawaan, okii'maakwamikoon tahsh kinepikoon oninciink ekii​kihciwamikotc.
44028004	Ahpii tahsh i'imaa kaakiih​tashiihkenitc ewaapamikotc kinepikoon e'akoocininitc oninciink kii'ihkitowa': "Wa'a inini tepwe kiinihshiwetok! Aanawiin ekiih​shaapwiitc kihcikamiink onci, shaakooc tahsh okiiwe​naasihkaakon otishihcikewin, enana'ahsikotc. Kaawiin tahsh inentaakosihsii cikiih​pimaatisihpan," kii'ihkitowa'.
44028005	Ishkotenk tahsh okii'ishi​wepinaan ini kinepikoon, kaawiin tahsh kekoon kii'ishi​ayaahsii.
44028006	Okii'ahkawaa'ikoo' tahsh cipaakihsetc, komaa kaye kwetahto cikawihsetc cinipotc. Ahpii tahsh kinwesh kaahpii'ikotc, e'waapamikotc tahsh kekoon e'ishi​ayaahsik, pahkaan kii'inentamoo' e'ihkitonitc: "Manitoowi iinsan wa'a," kii'ihkitowa'.
44028007	Pehsho tahsh i'imaa kii'ayaani ahkiini ehtipentank kaaokimaahkaaniwitc i'imaa minihsink Papiliyahs (Publius) e'ishinihkaasotc. Ninkiih​piintikanikonaan otaawinink, nihsokiishik (3) wiinke ninkiimino​pami'ikonaan.
44028008	Kii'ani​ayishihse tahsh Papiliyahs oteten ekiih​pimihshininitc ehkishisowaahpinenitc kaye tahsh kiimiskwiiwanini okishiwashkateyaahpinewinini. Miiwan iniweniwan Pwaal kaakiih​piintikawaatc ekii'anami'aatc. Ehsaaminaatc tahsh kii'minoayaawan.
44028009	Ahpii tahsh o'o kaa'ishihsek kotak awiyak aahkosiwinan kaa'ayaawaatc i'imaa minihsink kiihpiishaawak miihsh kaa'ishi​minoayaa'intwaa.
44028010	Niipiwa' tahsh kekoonan ninkii'miinikonaanik enaakohtoowaatc ekihtenimiyamintwaa. Ahpii kaahkiishiiyaank cimaaciiyaahshiyaank, ninkii'maaciinta'ikonaanik kekoon keyaapacihtooyaank.
44028011	Nihso​kiisihs (3) tahsh i'imaa kaa'ishkwaa-ayaayaank ninkiih​poosimin kihciciimaan ekii'maaciiyaahshiyaank. I'i hsa kihciciimaan kiihtashi​pipoonihshiimakan i'imaa ekii'onciimakahk Aalikihsaantariyaahkaank. Niishotewi​manitoohkaanak kiimasinihshinook i'imaa kihciciimaanink.
44028012	Sirahkiyoos (Syracuse) ootenaank tahsh ninkii'ishi​takohshinimin. Nihsokiishik (3) tahsh i'imaa ninkii'ayaamin.
44028013	Miitahsh i'imaa miinawaa kaa'onci​maaciiyaahshiyaank piinihsh ekii'otihtamaank Oriiciyam (Rhegium) kaaicikaatek ootena. E'ani​waapank tahsh kii'maacii​shaawaninootin. Miinawaa e'ani​waapank ninkii'otihtaahshimin Potiyali (Puteoli) tapinawihshinowinink.
44028014	Ninkii'mihkawaanaank tahsh i'imaa otepwehtamook. Ninkii'ikonaanik tahsh ciwiici​ayaamankitwaa peshikotawahte. Miitahsh kaakii'ani​takohshinaank weti Oroomink (Rome).
44028015	Otepwehtamook tahsh Oroomink kaakii'ayaawaatc kii'noontamook iinsan ewiihpi​takohshinaank. Ninkiih​pianta​nakishkaakonaanik tahsh waahsa ekiihpi​onciiwaatc ootenawan kaaicikaatenikin otAtaawewikamik Aapiyahs, i'i tahsh kaye Nihso​kapehshiwin. Ahpii tahsh Pwaal kaa'waapamaatc okii'onci​miikwehciwenimaan Kishemanitoon, kii'onci​mashkawiayaa kaye.
44028016	Ahpii tahsh kaatakohshinaank Oroom ootena, Pwaal (Paul) kiihpakitinamawaa pisaan cinishihkeayaatc waahkaa'ikanink. Shimaakanihshan tahsh i'imaa okiih​kanawenimikoon.
44028017	Nihsokiishik (3) e'ani-ishihsenik Pwaal okii​maamawi​antomaa' kaaniikaanisinitc Coowa'. Ahpii tahsh kaapi​maamawi​piishaanitc okii'inaa': "Niwiici​onciimaakanak, aanawiin kekoon e' kii'ishi​mamaanshiihkantawaahsiwakwaa kiwiici​onciimaakaninaanik, ishihtwaawinan kaye kaakiihpi​miininankwaa kikehteya'aaminaapaniik, miitahsh kaakiih​kipa'okooyaan weti Ceroosalamink (Jerusalem), ekii'ishi​pakitinikooyaan citahkonimitc Oroomink kaaonciinitc.
44028018	Miiwak tahsh iki kaakii'anta​kihkenimiwaatc. Kii'inentamook tahsh cikiih​pakitinikoowakipan, aaniihsh kaawiin kekoon ninkii'ishi​mamaanshiiwaahsiin keonci​nihsikoowakipan.
44028019	Ahpii tahsh Coowak kaa'inentansikwaa cipakitinikoowak, intawaa tahsh ninkii'ihkit maawac kihciokimaa citipaahkonitc, kaawiin wiin kekoon e'ayaayaan keonci​maci'inakwaapan niin ko niwiici​onciimaakanak.
44028020	Miitahsh kaakii'onci​antominakook ewii'waapamininakook, ewiih​kakanooninakook kaye. Aaniihsh nintepwehtawimaan Isriyalak (Israel) kaa'ahpenimonotawaawaatc, mii 'i kaaonci​tahkopisoyaan ono piiwaapihkweyaapiin," okii'inaa'.
44028021	O'o tahsh okii'ikoo: "Kaawiin Cootiiya (Judea) ahkiink nintonci​oshipii'amaakoohsiimin citashimikooyan. Iki kaye weti Coowak kaakiihpi​onci​takohshinowaatc kaawiin kekoon cikii'inaacimowaatc, kaawiin kaye noociko awiya kitikohsii.
44028022	Kiwii'noontaakoo tahsh aaniin enentaman, aaniihsh ninkihkentaamin misiwe awiyak emaci​tashintamowaatc i'i ishihtwaawin wenci​tipentaakosiwatc," okii'ikoo'.
44028023	Okii'onahtooni tahsh ahpii kiishikaninik kepi'anta​waapamikotc. Kiihpaahtiinowa' tahsh kaakiih​pianta​waapamikotc i'imaa eshi​ayaatc. Ekishepaawakaninik tahsh piinihsh e'ani​onaakohshininik kwayahk ekii'waawiintamawaatc ehtipaacimohtawaatc aaniin eshinaakwaninik Kishemanitoo otookimaawiwin. Okiihkakwe​kashkimaa' tahsh kaye citepwehtaakotc ehtashimaatc Ciisahsoon ekii'wiintank eshihsininik otoonahshowewinini Moosihsoon, kaakii'ishipii'ikenitc kaye kenootamawaanitc Kishemanitoon.
44028024	Aaninta tahsh okiih​tepwehtamini i'i kaakiiwiintamawaatc, aaninta tahsh kaawiin kiihtepwehtansiiwa'.
44028025	Kaawiin tahsh taapishkoo kii'inentansiiwa' e'ani​maacaanitc o'o Pwaal kaa'ishkwaa​ihkitotc: "Peshik kekoon nintayaan ci-ininakook: Tepwe kwayahk kii'ihkitonikopan Kishemanitoo otAhcaahkwan kiiyaapaci'aanitc kenootamaakotc Aaiseyawan (Isaiah) kiikanoonaakopanen kikehteya'aaminaapanii':
44028026	'Maacaan antawaapam iki pemaatisiwaatc o'o ci'inatwaa: Mihsawaako mooshak aana noontamek, kaawiin tahsh kikanihsitohtansiim. Mihsawaako kaye mooshak aana waapantamek, kaawiin tahsh kikanihsitawinansiim.
44028027	Aaniihsh otinentamowiniwaan aahpici peci​nihsitohtamoomakaniniwan, okipinaanaawaan tahsh kaye ohtawakaawaan. Akawaapinitisowak tahsh kaye. O'o tahsh e'ishihcikewaatc mii 'i kaa'onci​waapihsikwaa, mii kaye kaa'oncinoontansikwaa, mii kaye 'i kaa'oncinihsitohtansikwaa otinentamowiniwaank. Piikwehkiinotawiwaatc tahsh nintaapimaaci'aak,' kii'ihkitokopan Kishemanitoo."
44028028	Pwaal tahsh kii'ani'ihkito: "Kihkentamok itahsh o'o minwaacimowin kaashi​tashintenik Kishemanitoo opimaaci'iwewin kewiinawaa kaaCoowiwihsikwaa e'ishinisha'amawintwaa, tanoontamook tahsh wiinawaa!" okii'inaa'.
44028029	Ahpii tahsh o'owe kaa'ishkwaa​ihkitotc, Coowa' kii'ani​maacaawa', wiinke ehkihci​kakanoonitinitc.
44028030	Niisho​pipoon (2) tahsh i'imaa kii'ayaa waahkaa'ikanink kaakii'awi'aasotc, kahkina kaye ekiih​piintikanaatc kaakiihpi​naasihkaakotc.
44028031	Kiihsoonkite'e tahsh, kaawiin kaye awiyan okiih​kipihtinikohsiin ewiintamaaketc Kishemanitoon otookimaawinini, ekiih​kihkino'amaaketc kaye ini kaashi​tipaacimimintc kaaTipencikenitc Ciisahs Christan.
45001001	Niin Pwaal (Paul) Christ Ciisahs otanohkii'aakanan. Kishemanitoo ninkii'onaapamik ekii'inanooshitc ciotishinisha'waakanimitc ciwiintamaakewak ominwaacimowin.
45001002	Wiin kihcimewisha Kishemanitoo kii'inahshotamaake o'o minwaacimowin ciayaamakaninik, ekii'inanoonaatc otipaacimowininiima' i'imaa ci-ishioshipii'aminitc kaakihtentaakwaninik Kehtemasina'ikanink.
45001003	Mii 'imaa minwaacimowinink eshitashimimintc Kishemanitoo oKosihsan Ciisahs Christan kaaTipenimiminank. Miitahsh enaacimintc Christ owiiyaw Tepitink (David) ekii'ontahkaanesiimakaninik.
45001004	Ahcaahkomaank tahsh wiin inahke inakimaa Kishemanitoonk e'ontahkaanesitc. Okihcimashkawisiiwininiink iitok kii'oncikihkencikaniwi e'oKosihsimikotc Kishemanitoon, aaniihsh okiihkiiwepimaatisi'ikoon ahpii kiinipotc.
45001005	Wiin Ciisahs Christ ekii'ishihciketc, Kishemanitoo ninkii'miinik ishinisha'waakanink ci-inanohkiiwak, 'awe Christ ci-inanohkawak, kahkina kaapimaatisiwaatc kaatahswewaanakisiwaatc cioncitepwehtamowaatc kaye citootamowaatc otihkitowinini.
45001006	Kaye kiinawaa 'imaa kitakwakinsom Kishemanitoo kaakii'antominek, Ciisahs Christink cioncitipentaakosiyek.
45001007	Mii hsa 'owe kitooshipii'amawininim kiinawaa kahkina i'imaa Oroomink (Rome) kaa-ayaayek, Kishemanitoo kaasaaki'inek, kaakii'antominek opimaatisiima' ci-inakimikoowisiyek. Maano oKishewaatisiwinink kaye opisaanentamo'iwewin kikamiinikowaa Kishemanitoo kiTetenaan, a'a kaye kaaTipeniminank Ciisahs Christ.
45001008	Nihtam iko nimiikwehciwi'aa Kishemanitoo, wiin Ciisahs Christ kaakii'onci-ishihsenik, kahkina kiinawaa e'miikwehciwentamawininakook, misiwe ahkiink e'anioncinoontaakaaniwank i'iwe eshitepwehtamek.
45001009	Kishemanitoo nintaatipaacimik ehtepwewak. Mii a'awe enikohkote'eyaan kaashianohkawak e'wiintamaakeyaan eshiminwaacimimintc oKosihsan. Kishemanitoo ninkihkenimik mooshak e'maamihkweniminakook
45001010	tahsink e'anami'aayaan. Nintishikakwecimaa wiiniko ci-inentamokwen kekahpii ci-ishihsenik cianimawatihsinakook.
45001011	Aahpici ko kiwii'noontewaapamininim. Kiwii'ishiwiici'ininim wekonen hsa ko shawenimikoowin Kishemanitoo otAhcaahkwan keshimiininek, miihsh i'i kiinawaa cioncisoonkikaapawiyek.
45001012	Mii 'owe kaaihkitoyaan, peshikwan iko 'imaa kikaonciwiici'ikoomin. Kiinawaa 'imaa niin eshitepweyentamaan cioncisoonkite'eshkaakooyek kaye niin i'imaa kiinawaa kaashitepweyentamek ninkaoncisoonkite'eshkaakoo.
45001013	Niiciotepwehtamook! Kinantawenimininim cikihkentamek o'o: paahtiinwaa nintaanakii'inentam ewii'mawatihsinakook. Mooshak itahsh kekoon ninkii'wanaa'ikon. Ninantawentaan kaye kiinawaa ci-ishikashkihtooyaan minoanohkiiwin kaashiayaayek, taapishkoo kaapi-ishikashkihtooyaan pahkaan ayaawinink kotak kaaCoowiwihsikwaa entashipimaatisiwaatc.
45001014	Ninantawentaakos kahkina cikakwewiici'akwaa kaatahswewaanakitinowiwaatc. Inentaakwan e'masina'amawakwaa ciwiici'akwaa, ikiweniwak kaaootenaawaatisiwaatc kaye kaapikwataatisiwaatc, ikiweniwak itahsh kaye kaakihkino'amawintwaa kaye kaakihkino'amawaahsiwintwaa.
45001015	Mii hsa 'owe eshiantawentamaan, kaye kiinawaa Oroomink (Rome) kaashiayaayek citashiwiintamawininakook i'i minwaacimowin.
45001016	Misiwe nintishiahpenimonotaan o'o minwaacimowin. Mii 'iwe e'aawaninik Kishemanitoo omashkawisiiwin, wencipimaaci'intwaa kahkina awiyak kaatepwehtamowaatc, iki Coowak nihtam ekii'otihsikowaatc, miihsh iki kaye kahkina awiyan pahkaan kaatinowiwaatc.
45001017	Mii 'imaa minwaacimowinink oncikihkentaakwan aaniin Kishemanitoo keishi'aatc awiyan kwayahk ciwiiciiwikotc. O'oweni kaatootawaatc Kishemanitoo, mii ehta 'imaa onciimakanini ehtepwehtaakotc. Mii 'imaa tepwehtamowinink eshimaacihsink kaye 'imaa tepwehtamowinink entashikiishihsink. Mii 'iwe kaaishihsink i'iwe oshipii'ikewin: "Awenen hsa ko otepwehtamowinink wencikwayahkwakimikotc Kishemanitoon ciminowiiciiwaatc, mii 'awe tepwe kepimaatisitc."
45001018	Kishemanitoo kihcikiishikonk kii'oncikihkentamooshiwe onishkentamowinink kaawii'oncitipa'amawaatc o'o pemaatisinitc kaamaci-inentaminitc kaye kaamacihcikenitc. Wiinawaa omacihcikewiniwaank okii'oncikipa'aanaawaa i'i tepwewin cikihkencikaatehsininik.
45001019	Miitahsh o'oweni keoncitipa'amawaatc Kishemanitoo onoweniwa', aaniihsh okiihkaayaapantamini keshikihkenimintipan, wiin aaniihsh okiihkiihkaayaapanta'aa'.
45001020	Ahpane ko kaakii'ahko-oshihtootc ahki kii'mohshenaakwaniniwan otishiayaawinan tino kaanaakwahsininikin, mii 'iweni omashkawisiiwin keninehpiciayaanik kaye oKishemanitoowaatisiwin. Oko pemaatisiwaatc otishinihsitawinamawaawaan e'waapantamawaawaatc Kishemanitoon otooshihcikanini. Miihsh i'i cikwiinawi-ihkitowaatc aaniin kaaishihcikewaatc.
45001021	Aanawiin ehkihkenimaawaatc Kishemanitoon, kaawiin okii'inakimaahsiwaawaan ehKishemanitoowinitc. Kaawiin kaye omiikwehciwenimaahsiwaawaan. Meshkwac itahsh wiinke kakiipaatisiimakaniniwan onaakatawencikaniwaan, wiinke kiihkashkiitipihkentaakwaniniwan kaapishihshikwaanikin onaakatawentamowiniwaan.
45001022	Ninkakiihtaawentaamin aana inenintisowaatc, kakiipaatisiwak itahsh.
45001023	I'imaa kekiihkihtakimaawaahpan Kishemanitoon okii'meshkotakimaawaa' oshihcikana' kaaishinaakosinitc taapishkoo inini tino kenipotc, pinehshiinshink kaye kaaishinaakosinitc, aya'aawihshink kaye kaapimohsenitc, kapapaamootenitc kaye kaaishinaakosinitc.
45001024	I'iwe e'inaatisiwaatc, okii'oncipakiciihkantaakowaan Kishemanitoon, maano wiinawaa waa'ishihcikewaatc wiinaatisiwin e'ishimihsawentamowaatc. Mii 'iwe piinihsh nahpaac kekoon ehtootaatiwaatc mii 'iwe e'akaciwentaakwaninik.
45001025	Kaatepwewiniwaninik itahsh enaacimintc Kishemanitoo okii'meshkotoonaanaawaa nawac i'iweni ekii'otaahpinamowaatc i'i kaatepwewiniwansininik. Takwac otooshihcikanini Kishemanitoon okakanootaanaawaan ehkihtakintamowaatc. Kaawiin wiin Kishemanitoon otanami'ehtawaahsiwaawaan kaakii'oshihtoonitc kahkina kekoon. Wiin a'awe mooshak ahpane kekihtakimintc, mii hsa 'owe ehtepwemakahk.
45001026	O'owe tahsh kaaishihcikewaatc pemaatisiwaatc, okii'oncipakiciihkantaakowaan Kishemanitoon, i'iweni kaa-akaciwentaakwaninik ehtootamowaatc e'nahpaacimihsawenintiwaatc. Ampooshke iki ihkwewak okii'nahpaacihsitoonaawaa otihkwewiwiniwaa, anooc ewii'ishihcike'itiwaatc.
45001027	Shikwa peshikwan kewiinawaa ishihcikewak iki ininiwak. Opoonihtoonaawaa kwayahk keshiwiiciiwimintc ihkwewa', meshkwac e'macimihsawenimaawaatc wiici-ininiimiwaa', i'iwe kaa-akaciwentaakwaninik e'ishihcike'itiwaatc. Mii 'imaa omacihcikewiniwaank oncitipa'amawaawak kaashikashkihtamaasowaatc.
45001028	I'iwe tahsh ewiihpapaamentansikwa kwayahk eshikihkenimimintc Kishemanitoon, okii'oncipakiciihkantaakowaan ekaa cikwayahko naanaakatawentansikwaa, mii 'i eshitootamowaatc ini kwayahk kaainentaakwahsininikin.
45001029	Omooshkineshkaakonaawaan kahkina kaakwayahkonaakwahsininikin – maci-ishiwepisiwin, mihsawinamaakewin, macihcike'itiwin. Mooshak aayaahshenintiwak, nihsitiwak, aayaanoontiwak, kakweciihshi'itiwak. Mooshak iko macinaakewak, papaatitakwaacimowak,
45001030	macitashintiwak. Oshiinkenimaawaan kaye Kishemanitoon. Kakwenishkimiwewak, kihtenimowak, mamiihkwaanitisowak. Okakwemihkwentaanaawaa keshimacihcikewaatc. Kaawiin owii'na'ihtawaahsiwaawaa' oniiki'ikowaa'.
45001031	Kaawiin inkotano inentansiiwak e'macihcikewaatc. Opiikonaanaawaan otahshotamakewiniwaan. Kaawiin nihtaa​saaki'iwehsiiwak. Kaawiin kaye kitimaakinaakehsiiwak.
45001032	Aanawiin ehkihkentamowaatc otinaahkonikewinini Kishemanitoon e'inahtenik, nipowin cikashkihtamaasowaatc awiyak kaatootamowaatc, maano tahsh otanitootaanaawaan iniweniwan, kaye tahsh "Kikwayahkohcikem" otinaawaa' iniweniwa' kaanekaami-ishihcikenitc.
45002001	Kiin itahsh niicipimaatis, kinaanaakaci'aa na kiicipimaatis? Kaawiin kiin kikakiikitohtamaasohsii ishihcikeyan, awenen kiin tenowiwanen. I'imaa eshimacakimatwaa pehkaanisiwaatc, peshikwan tahsh ishihcikeyan wiinawaa kaatootamowaatc, kaye kiin iitok i'imaa citakwakintisoyan.
45002002	Kikihkentaamin kwayahk e'ishihciketc Kishemanitoo ehtipaahkonaatc iniweniwa' i'i kaatootaminitc.
45002003	Kiin itahsh peshikwan kitashi-ishihcike kaashinaanaakaci'atwaa kiicipimaatisiik. Kitinentam ina tahsh cioshintaman keinaahkonihk Kishemanitoo?
45002004	Kaawiin maawiin aahpici kisaapentamowaahsiwaanaatok ehpiihciminotootaaketc Kishemanitoo ehshashiipitipaahkoniwetc, kinwesh ehshashiipenimihk. Kehcinaac kitaakihkenimaa aaniin wenci minotootawihk ewiihkakweishiwinihk kwehkaatisiwinink.
45002005	Kiin itahsh wawiinke kishashiipihtam. Kitishinankinamaas awahshime cikosikwahk kitipa'amaakoowin, mii 'iwe keishihsek ahpii ishikiishikaninik Kishemanitoo naakohtootc eshinishkentank maci-ishiwepisiwin i'i kaye ahpii kaawii'ishinaakwaninik kwayahk iko ewii'ishitipaahkoniketc.
45002006	Kahkina awiyan tahsh kwayahk owii'ishitipa'amawaan aaniin kaa'ishihcikenitc.
45002007	Aaninta shashiipentamook ehkakweminohcikewaatc. Miiwan itahsh ono entone'amowaatc minwakinsowin, cikakweminwaacimikowaatc Kishemanitoon, kaye kenihshiwanaatahsininik pimaatisiwin cimiinikowaatc. Wiinawaa ko tamiinikoowisiwak pimaatisiwin wiihkaa kepoonihsehsininik.
45002008	Ikiweniwak itahsh pehkaanisiwaatc wiinawaa ko ehta wiihkakweminotootaasowak, e'otaahpinansikwaa kaakwayahkwaninik, nawac i'iwe ewii'noocihtoowaatc kaakwayahkonaakwahsininik. Miiwak​iki kekihcitipa'amaakowaatc Kishemanitoon onishkentamowininiink.
45002009	Kakwaataki'ikoowin, wiihsakentamowin tamiinaawak awiyak kaanihtaamacitootamowaatc. Iki Coowak niikaanenimaawak citipaahkonintwaa, ikiweniwak itahsh kaye kaaCoowiwihsikwaa mii peshikwan ketootawintwaa.
45002010	Ikiweniwak itahsh kaaminohcikewaatc minwaacimikoowin, minwakinsowin, pisaanisiwin okamiinikowaan Kishemanitoon. Iki tahsh Coowak niikaan tamiinaawak, ikiweniwak itahsh kaye kaaCoowiwihsikwaa tamiinaawak.
45002011	Aaniihsh mihcipeshikwanini i'i kaaoncitipaahkonaatc Kishemanitoo kahkina awiyan.
45002012	Iki kaaCoowiwihsikwaa kaawiin otayaahsiinaawaa i'iwe Inaahkonikewin Moosihsihkaank (Moses) kaakii'onciimakaninik. I'imaa tahsh ekii'macihcikewaatc taoncinihshiwanaatisiwak aanawiin ekii'ayaahsikwaa Inaahkonikewin. Ikiweniwak itahsh Coowak kaa-ayaawaatc i'i Inaahkonikewin, ahpii e'macihcikewaatc, i'imaa Inaahkonikewinink okaishi​ahpi​tipaahkonikowaan Kishemanitoon.
45002013	Kaawiin aaniihsh i'imaa e'mihcinoontamowaatc Inaahkonikewin kaainahtenik otoonci-inakimikohsiiwaan e'minowiiciiwaawaatc Kishemanitoon, i'imaa ehta ehtootamowaatc i'i kaainahtenik otInaahkonikewinini.
45002014	Iki kaaCoowiwihsikwaa kaawiin kii'oncimiinaahsiiwak i'i Moosihs otInaahkonikewin. Wiinawaa hsa ko ahpii hko ishionentamaasowaatc ewii'ishihcikewaatc i'i kaainahtenik Inaahkonikewin, mii 'iwe eshinaakosiwaatc wiinawaa piko ekii'oshihtamaasowaatc Inaahkonikewin, aanawiin ekii'oncimiinaahsiwintwaa i'iweni Inaahkonikewin Moosihsihkaank kaakii'onciimakaninik.
45002015	Otishihcikewiniwaank hsa ishinaakwanini ote'iwaank ehtashiayaamakaninik i'iweni kaainahtenik Inaahkonikewin, kaye 'imaa onaanaakatawenintisowiniwaank oncikihkentaakwanini o'owe e'ishihsek. Inkotink aaniihsh kimaashihcike otikonaawaa otinentamowiniwaa, inkotink kaye kiminohcike e'inamanci'oshkaakowaatc.
45002016	Mii 'iwe keishihsek ahpii 'iwe kiishikahk tipaahkoniketc Kishemanitoo. Ciisahs Christan oka-aapaci'aan, ahpii ehtipaahkonaatc ini pemaatisinitc kaashikiimooci-inentaminitc kahkina. Mii 'owe enahtek i'iwe minwaacimowin kaawiintamaakeyaan.
45002017	Kiin itahsh, "Niin Coo nintinow" e'ihkitoyan, kitahpenimonotaan i'iwe Moosihs (Moses) otInaahkonikewin. Kaye kitishimamiihkwaanitis, niin peshik ikiweniwak awahshime kaasaaki'ikowaatc Kishemanitoon e'ihkitoyan.
45002018	Kikihkenimaa kaye kaashiantawenimihk Kishemanitoo, kaye kikiihpi-ishikihkino'amaakon i'iwe Inaahkonikewin wekonen wenishihshink ciotaahpinikaatek.
45002019	Kaye kiteinenintis kiin cikihkinowinatwaa ikiweniwak kaawaapihsikwaa, ciwaahseshkamawatwaa ikiweniwak kashkiitipihkanonk kaa-ayaawaatc.
45002020	Kiteinenim ehkashkihtooyan cikwayahkonatwaa kaakakiipaatisiwaatc, kaye iki mahshi kaakiishaapewihsikwaa cikihkino'amawatwaa. Kitayaan i'i Inaahkonikewin. Miitahsh i'imaa kitinentam kahkina kekoon e'wehkwaakihkentaman kaye kahkina ehkikisiyan i'i tepwewin.
45002021	Aanawiin kotak awiyak ehkihkino'amawatwaa, kaawiin ina kiin i'imaa kitashikihkino'amaasohsii? Kaye i'imaa kotak awiyak kekiihkimatwaa ekaa cikimootihsikwaa, kaye kiin inahsh kikimoot?
45002022	Kayehsh keko tootanken pihshikwaatisiwin aanaihkitoyan, kitootam inahsh kiin? Kishiinkinawaak manitoohkaanak; kitashikimoot ina tahsh kaashipiintikanintwaa kaamanitoohkewaatc?
45002023	Kiin kimaminwaacintis e'ayaayan Kishemanitoo otInaahkonikewin – taoncipaahpinotawaa na tahsh Kishemanitoo kiin ehpiikonamowatc i'i Inaahkonikewin?
45002024	Mii 'owe kaainasina'ikaatek Kihcimasina'ikanink: "I'imaa kiinawaa kaa-ayintiyek ikiweniwak kaaCoowiwihsikwaa otooncimacakintamawaawaan Kishemanitoon owiinsowinini."
45002025	Kiishpin tootaman Inaahkonikewin kaainahtek, mii 'imaa ehta keshikihtaapatahk kikihkinawaatashakeshokoowin. Kiishpin itahsh piikonaman iwe Inaahkonikewin, nawac iinsan kihkinawaatashakeshokoohsiwampan taakii'onishihshin.
45002026	A'awehsh wiin kaaCoowiwihsik, aanawiin ekaa ekiihkihkinawaatashakeshwaahsiwintc, kiishpin itahsh tootank i'i kaainahtenik Inaahkonikewin, kaawiin ina otaaishinaakohsiin Kishemanitoon taapishkoo aasha kewiin ehkihkinawaatashakeshikaniwitc?
45002027	Kiinawaa tahsh kaaCoowiwiyek, aanawiin e'ayaayek i'iwe kaaoshipii'ikaatek Inaahkonikewin, kaye aanawiin i'imaa kiwiiyawiwaank ekiihkihkinawaatashakeshokooyek, shaakooc kitanipiikonaanaawaa i'iwe Inaahkonikewin. Ikihsh wiin kaaCoowiwihsikwaa, aanawiin wiiyawiwaank ekaa ehkihkinawaatashakeshwaahsiwintwaa, wiinawaa ko otootaanaawaa kaainahtenik Inaahkonikewin. Miihsh i'iwe kiinawaa keoncitipaahkonikooyek.
45002028	Awenen tahsh a'a tepwe kaaCoowiwitc? Kaawiin memwehc awiya taatinowihsii wakicaya'ii ehta kaaishinaakositc, i'imaa wiiyawink ehta kaatashikihkinawaatashakeshontc.
45002029	A'awehsh wiin piincinaw kaaCoowiwitc, mii 'awe tepwe kaatinowitc, ote'ink ehkihkinawaaci'intc ehtipenimikotc Kishemanitoon, otAhcaahkoni ekii'ishianohkiinitc. Kaawiin tahsh wiin awiya i'iweni kaaoshipii'ikaatenik Inaahkonikewin otishi'ikohsiin. Ominwaapamikoowin a'a kaatinowitc kaawiin ininiinaank onciimakahsinini, Kishemanitoonaank ihsa onciini.
45003001	Kekoon ina tahsh ayaamakan ci-ishiniikaanentaakosiwaatc iki Coowak, otaanaank itahsh wiin ci-inentaakosiwaatc iki kaaCoowiwihsikwaa? Awaac ina kekoon ontisi awiya ehkihkinawaatashakeshontc?
45003002	Tepwe misiwe ontisiwak ehCoowiwaatc. Mii aaniihsh o'owe nihtam, okiihkanawenta'ikowaan Kishemanitoon cipaminamowaatc otihkitowinini.
45003003	Aaniin itahsh keishihsewaatc aaninta ekii'noonteaanawencikewaatc? Kaye wiin ina Kishemanitoo taishihcike'itiso citepweyentaakosihsik?
45003004	Kaawiin kanake! Mihsawaa hsa ko tatepwewiniwi Kishemanitoo, kahkina aana kiiwanimowaatc ininiwak. Amii 'owe kaaishihsink oshipii'ikewin: "Ahpii hko ehkakitoyan, kahkina kikaishinaakook ehkwayahkotepweyan. Ahpii anaamimikooyan kikapahkinaake."
45003005	Aaniin itahsh keihkitoyank kiishpin kaashimacihcikeyank nawac i'imaa oncipayahtenaakwaninik Kishemanitoo okwayahkohcikewin? Kitaaihkitomin ina ehkwayahkohcikehsik ehtipa'amawinank? Mii 'iwe piko awenen keshikakwetwetc.
45003006	Kaawiin itahsh kanake taaishinaakwahsinoon! Kiishpin kwayahkohcikehsikipan Kishemanitoo, aaniin kekii'ishitipaahkonaahpan kahkina ahkiink kaa-ayaanitc?
45003007	Komaa kaye kitaaihkitomin: "Inashke tepwehsiwak, mii 'imaa eshipayahtenaakohtaawak Kishemanitoo ehtepwetc, miihsh i'imaa cioncikihtenimintc. Kiishpin o'oweni ishihsenik, wekonen tahsh niin wenci-inakimikooyaan omacaatis?"
45003008	O'owe ishihsek, kaawiin ina kitaaihkitohsiimin: "Haw, macihciketaa, kaaonishihshik i'imaa taonciimakan." Aaniihsh awiyak ninkii'ishimaci-ikook i'iwe nahke ekii'ihkitowaanen. Mii 'iwe keishitipaahkonintwaa eshikashkihtamaasowaatc.
45003009	Naahsaap itahsh miinawaa kaatashintamaan: kiinawint kaaCoowiwiyank, awahshime na kiminwakinsomin ahpiihc wiinawaa kaaCoowiwihsikwaa? Kaawiin kanake. Aasha ninkii'wiintaan i'i kaaishiwepisiwaatc Coowak kaye kaaCoowiwihsikwaa, kahkina peshikwan iko e'ishitipenimikowaac macitootamowin.
45003010	Mii 'owe kaaishihsinkin kihcioshipii'ikewinan: "Kaawiin awiya okwayahkonaakohsiin Kishemanitoon, kaawiin awaac peshik.
45003011	Kaawiin awiya onihsitawinansiin kaakwayahkonaakwaninik, kaawiin awiya onantone'waahsiin Kishemanitoon.
45003012	Kahkina kaawiin owii'naanaakatawenimaahsiwaawaan Kishemanitoon. Kiini-ishihsewak piinihsh kekoonini e'inaapatisihsikwaa. Kaawiin kwayahkohcikehsiiwak, kaawiin awaac peshik.
45003013	Otooniwaank oncinoontaakwanini i'i kaanihshiwanaaci'iwemakaninik, otenaniwaank oncimaacihseni wayeshimiwewin. Taapishkoo kinepik kaaciihsowetc mii 'iwe eshipihcipooshiwemakaninikin otihkitowiniwaan, e'nihshiwemakaninikin.
45003014	Mooshak iko maashikanooshiwewak, e'wiihsakaninikin otihkitowiniwaan.
45003015	Papaashiko wiihkakwewiihsakentamo'iwewak, nihtaanihshiwewak.
45003016	Nihshiwanaaci'iwewin, kakwaataki'iwewin opimihkawaataanaawaa aanti piko kaashipimiayaawaatc.
45003017	Kaawiin minowiiciintiwin otakopimiwitoohsiinaawaa.
45003018	Kaawiin okiihpikihkentansiinaawaa cikohtaanenimaawaatc Kishemanitoon," e'ayishipii'ikaatek.
45003019	Kikihkentaamin kahkina ono kekoonan Inaahkonikewinan kaaishipii'ikaatekin, mii ekowaatc iki kaainentaakosiwaatc Inaahkonikewin cikanawentamowaatc. Miitahsh i'i enwaatek Inaahkonikewin, ekaa awiya cimihkansik keoncikanoocikehtamaasohpan. Miihsh i'i kahkina pemaatisiwaatc ci-ishinaakosiwaatc citipaahkonikowaatc Kishemanitoon.
45003020	Aaniihsh aanakashkihtootc awiya citootank i'i Inaahkonikewin kaainahtenik, kaawiin i'imaa okaonci-inakimikohsiin ciminowiiciiwaatc Kishemanitoon. Aaniihsh mii i'i enaapatahk Inaahkonikewin awiya cioncikihkenintisotc e'macitootank.
45003021	Aasha tahsh noonkom okii'naakohtoon Kishemanitoo aaniin entootawaatc awiyan kwayahk ciminowiiciiwikotc. Kaawiin ahkawe 'iwe otaapacihtoohsiin Inaahkonikewin cionci-inahsaatc awiyan ciminowiiciiwikotc. Mii aaniihsh i'iwe eshihsininik Inaahkonikewin kaye kaa'ishipii'ikenitc Kishemanitoo otipaacimowininiima'.
45003022	Aaniihsh mii i'imaa ehtepwehtawimintc Ciisahs Christan wencikwayahkwaatisiiwenimaatc i'i pemaatisinitc. Kahkina awiyan otishihcike'aan kaatepwehtaminitc. Kaawiin pepahkaanentaakosihsiiwa'.
45003023	Kahkina awiya kii'macitootam. Kaawiin awiya okiihtepishkansiin Kishemanitoon okihci-inentaakosiwininiink ci-ishinaakositc.
45003024	Wiin itahsh iko okishewaatisiwinink Kishemanitoo omihcishawenimaa' kahkina kwayahk e'inahsaatc ciminowiiciiwikotc. Wiin Christ Ciisahs otishihcike'aa' cimihcipakitinikaniwinitc ekaa cionahshowaanimaahsiwintc.
45003025	Wiin iko Kishemanitoo kii'ontinamaake Ciisahsoon cinihsimintc pakitinaahsowinink citinowinitc, i'imaa tahsh omiskwiiminiink cioncipoonencikaatenikin omacitootamowiniwaan iki pemaatisiwaatc ehtepwehtawaawaatc. Mii 'owe kaahtootank Kishemanitoo ciwaapancikaatenik eshikwayahkohciketc. Otaanaank itahsh cipwaa nihsimintc Christan oncita okii'aansweyaapantamawaa' kaakii'ishimacitootaminitc, aaniihsh okiihshashiipenimaa'.
45003026	Noonkom itahsh pahkaan ishihcike ehkihkentaakohtootc okwayahkohcikewin. Mii 'owe eshiwaapanta'iwetc wiin iko ehkwayahkwaatisitc, kwayahk kaye e'inahsaatc kahkina awiyan ciminowiiciiwikotc kaatepwehtawaanitc Ciisahsoon.
45003027	Wekonen tahsh awiya keoncimamiihkwaanitisotc? Kaawiin kekoon. Aaniihshwiin i'i? Kaawiin ina kitaaihkitohsiimin cioncikwayahkwakimikooyank ehkanawentamank Inaahkonikewin? Kaawiin kanake. Kaawiin aaniihsh oncikwayahkwakimaahsii awiya ehkanawentank Inaahkonikewin. Otepwehtamowinink hsa wiin okaonci-inahsikoon Kishemanitoon kwayahk ciminowiiciiwaatc.
45003028	Mii aaniihsh o'owe kaaoncinihtaaihkitoyaank, piko hsa ko e'otepwehtamowinitc awiya kwayahk okaonci-inahsikoon Kishemanitoon ciminowiiciiwaatc. Kaawiin wiin ekiihkanawentank Inaahkonikewin taonci-ishihcikaniwihsii awiya.
45003029	A'a tahsh Kishemanitoo, inenimaa na ehta ini Coowa' cioKishemanitoomikotc? Kaawiin ina kaye iniweniwa' kaaCoowiwihsinik? Tepwe hsa kaye kaaCoowiwihsinik okaoKishemanitoomikoo'.
45003030	Ayaa hsa peshik cioKishemanitoomikotc kahkina pemaatisinitc, shikwa wiin Coowa' otepwehtamowininiink okaonci-inahsaa' ciminowiiciiwikotc, ini tahsh kaye kaaCoowiwihsinik mii peshikwan ketootawaatc tepwehtaminitc.
45003031	Kaawiin tahsh i'imaa tepwehtamowinink kitoonciaanihsentaakohtoohsiimin Inaahkonikewin. Nawac iitok kitaayiicihtoomin Inaahkonikewin.
45004001	Aaniin tahsh keinak a'a kaakii'okehteaya'aamiyaank Eparahaam (Abraham), niinawint kaaCoowiwiyaank kaaontahkaanesiyaank? Wekonehsh wiin kaa'aniotihtaapantank?
45004002	Kiishpin wiin otishihcikewinink kaakii'onci-inahsikotc cionciminowiiciiwaatc Kishemanitoon, otaakii'ontinaan kekoon ciminomaamiihkwaatankipan. I'imaa tahsh kaashiwaapancikenitc Kishemanitoon kaawiin kekoon okii'ayaahsiin cimaamiihkwaatank.
45004003	O'owe aaniihsh ihkitoomakan kihcioshipii'ikewin: "Eparahaam okiihtepwehtawaan Kishemanitoon, miitahsh i'imaa kaakii'onci-inakimikotc ehkwayahkwaatisitc."
45004004	Inashke, kaa-ayanohkiitc awiya, otipa'amaakoowin kaawiin miinikoowin inakintehsinini, mii hsa enakintenik ekiihkashkihtamaasotc.
45004005	Inashke tahsh wiin awiya kaakashkihtamaasohsik ciminwaapamikotc Kishemanitoon, e'ahpenimonotawaatc itahsh, owaapamikoon ehtepwehtawaatc. Miitahsh aanawiin ekiihpimaci-ishiwepisitc, mii 'owe otikoon: "Kaawiin kekoon kitinenimihsinoon, kikainakimin ehkwayahkwaatisiyan," e'ikotc. Mii 'iwe otepwehtamowinink a'a inini kaaonci-inahsikotc kwayahk ciminowiiciiwaatc Kishemanitoon.
45004006	Mii 'iweni kaa'itank a'a Tepit (David) ekiihtashintank kaaishishawenimimintc ini ininiwan kwayahkwaatisiwinink kaainenimikonitc Kishemanitoon aanawiin kekoon ekii'anohkaatansinik ini ininiwan cionciotaahpinikonitc Kishemanitoon. Mii 'owe ehkitotc:
45004007	"Shawentaakosiwak ikiweniwak omacihcikewiniwaan kaapoonentamawintwaa, omacitootamowiniwaan wiinke kaakiihkaahsiinamawintwaa!
45004008	Shawentaakosi a'a inini omacitootamowin ekaa wiihkaa ewii'akintamaakohsik kaaTipencikenitc!" kii'ihkito Tepit.
45004009	O'owe tahsh shawentaakosiwin, ikiweniwak ina ehta kaakihkinawaatashakeshikaniwiwaatc oka-ayaanaawaa? Kaawiin. Kaye hsa ko kewiinawaa kaakiihkihkinawaaci'aahsiwintwaa oka-ayaanaawaa. Aaniihsh ninkiihtashimaanaan a'awe Eparahaam ekiihtepwehtawaatc Kishemanitoon, miitahsh kaakii'onci​inakimikotc ehkwayahkwaatisitc.
45004010	Aaniin mayaa ahpii kaa'maacii-inakimikotc ehkwayahkwaatisitc? Cipwaa kihkinawaatashakeshikaniwitc ina? Kaa'ishkwaa kihkinawaatashakeshikaniwitc ina? Kaawiin kaa'ishkwaatootawintc, cipwaa tootawintc ihsa kii'inakimaa cikwayahkwaatisitc.
45004011	Naanaake tahsh kiihkihkinawaatashakeshikaniwi. Mii 'iwe kaa'ishihcike'intc, mooshak iko cikihkencikaatek mii 'imaa otepwehtamowinink ekii'onci-inakimintc ehkwayahkwaatisitc. Aaniihsh cipwaa kihkinawaacishontc okii'ishiotaahpinikoon Kishemanitoon. Miitahsh i'iwe e'inentaakositc Eparahaam e'oyoohsimikotc kahkina awiya' kaatepwehtawaanitc Kishemanitoon. Kewiinawaa hsa otishiotaahpinikowaan Kishemanitoon cikwayahkwaatisiwaatc aanawiin wiihkaa ekiihkihkinawaatashakeshwaahsiwintwaa.
45004012	Shikwa ikiweniwak kaakiih kihkinawaatashakeshikaniwiwaatc kaye wiinawaa peshikwan otooyoohsimaawaan Eparahaaman. Kaawiin ehta okihkinawaaci'ikoowiniwaank onci oyoohsihsiiwak, i'iwe hsa wiin e'naapa'amaanaawaatc ini Eparahaaman kaakii'ishi​otepwehtamowininitc, kaakii'ishipimaatisinitc cipwaa kihkinawaaci'imintc.
45004013	Inashke Kishemanitoo okiihpiitahshotamawaan Eparahaaman (Abraham) miinawaa opiiwesiimini piciinak citipentaminitc o'o ahkiini. O'owe tahsh kaakii'inahshotamawintc Eparahaam, kaawiin i'imaa ekiihkanawentank Inaahkonikewin kii'oncimiinikowisihsii. I'imaa hsa wiin ekiihtepwehtawaatc Kishemanitoon kayehsh ekii'onci-inakimikotc ehkwayahkwaatisitc, mii hsa wiin i'imaa kaa'onciahshotamaakotc.
45004014	Taka tahsh o'owe ishi-ihkitoyankipan Kishemanitoo e'ahshotamawaatc kekoon cimiinaatc awiyan i'imaa ehta kaashikanawentaminitc Inaahkonikewin. Kiishpin i'iwe ishihsekipan, anihshaa 'iwe taaishinaakwan awiya ciotepwehtamowinitc. Shikwa aanawiin Kishemanitoo e'ahshotamawaatc kekoon ini kaatepwehtaakotc, kaawiin kekoon taainaapatahsinini otahshotamaakewin.
45004015	I'imaa hsa e'ayaanik i'i Moosihs (Moses) otInaahkonikewin, awiya ehpiikonank e'maashihciketc, okaoncitipa'amaakoon Kishemanitoon onishkaatisiwininiink. I'imaa tahsh ayaahsinok inaahkonikewin, kaawiin taatanencikaatehsinoon maashihcikewin.
45004016	Miitahsh wiin i'imaa otepwehtamowinink a'a Eparahaam kaakii'onciahshotamawintc. Mii 'iwe cioncikehcinaa'owentaakwaninik i'iwe Kishemanitoo otahshotamaakewin, oshawencikewinink ewii'oncimihcimiinaatc kahkina awiyan opiiwesiimini ini Eparahaaman. Kaawiin ehta tamiinaahsiiwak iki kaakanawentamowaatc Moosihsoon otInaahkonikewinini, ikiweniwak itahsh kaye kaanaapitepwehtamowaatc ini Eparahaaman kaakii'ishitepwehtaminitc. Aaniihsh otepwehtamowinink Eparahaam kiinawint kahkina kaaoncioyoohsimank.
45004017	Mii aaniihsh o'o eshipii'ikaatenik Kishemanitoo otihkitowin: "O'owe hsa kaa'ishihcike'inaan, niipiwa' ketahswewaanakisiwaatc pemaatisiwaatc kikaoyoohsimikook," ekii'inintc Eparahaam. Tepwe hsa ko kiinawint kitooyoohsimaanaan Eparahaam, eshiwaapancikenitc Kishemanitoon kaakiihtepwehtawaatc. Mii 'awe Kishemanitoo kaapimaatisiishkawaatc i'i kaakii'niponitc, kaye kaaihkitotc: "Taka 'iwe tanaakwan mahshi kaa-ayaahsinok," miitahsh i'i kaa'ishihsenik.
45004018	A'a tahsh Eparahaam kiihtepwehtam, okii'ahshawaapantaan mahshi kekoon aapiinc ekii'naakwahsininik cikii'ocihcihsenikipan i'i kaakiihpiihtootc. Miihsh i'i piinihsh tepwe okii'oyoohsimikoo' niipiwa' kaatahswewaanakisinitc. Mii hsa mayaa kaa'ani-ishihsenik kaakii'inintc: "Mii 'i ketahshiwaatc kipiiwesiimak," ekii'inintc.
45004019	Ahpii kaa'ahshotamawintc, aasha kekaa ninkotwaahk kiihtahsopipoonwe. Kaawiin itahsh wiin kii'oncimehcihsehsinini otepwehtamowin ekii'naakatawentank tipinawe owiiyaw aasha taapishkoo nipoomakan ekii'ishinank, kaye ini Serawan (Sarah) aasha mewisha ekii'ishkwaahsenik opimoonshewinini.
45004020	Kaawiin awaac pankii kii'oncipoonitepwehtansii, kaawiin okii'aanwehtansiin i'i Kishemanitoon kaakii'ahshotamaakotc. Awahshime hsa wiin kii'anisoonkitepwehtam, okii'anikihtakimaan Kishemanitoon.
45004021	Wawiinke kiihkehcinaa'o, "Tepwe Kishemanitoo ninkakashkihtamaak i'i kaakii'ishiahshotamawitc," kii'inentam a'a Eparahaam.
45004022	Mii 'owe otepwehtamowinink kaakii'onciotaahpinikotc Kishemanitoon ekii'inakimikotc ehkwayahkwaatisitc.
45004023	O'o tahsh kaa'ihkitoomakahk: "Kii'ishi-inakimaa ehkwayahkwaatisitc," kaawiin wiin Eparahaam ehta kaaoncioshipii'ikaatenik.
45004024	Kiinawint ohsha kaye kaaonci-ishipii'ikaatek, keishi-inakiminank Kishemanitoo cikwayahkwaatisiwank, aaniihsh kitepwehtawaanaan Kishemanitoo kaakiihkiiwepimaatisi'aatc Ciisahsoon kaaTipenimiminank.
45004025	Kishemanitoo aaniihsh okiihpakitinaan Christan cioncinihsimintc kimacihcikewininaanink onci. Okiihkiiwepimaatisi'aan tahsh kiinawint ewii'onci-inahsinank ciminowiiciiwank Kishemanitoo.
45005001	O'owe tahsh aasha kaa'ishihcike'inank Kishemanitoo ekiihtepwehtawank ekii'ishi'inank kwayahk ciminowiiciiwank, noonkom pisaanentamowinink kitishiwiiciiwaanaan Kishemanitoo, a'awe tahsh kaaTipeniminank Ciisahs Christ kaakii'ishihcike'inank.
45005002	Miitahsh a'awe ekiihtepwehtawank Christ, kikii'ishipiintikanikonaan i'imaa eshiwaapantamowank okishewaatisiwin a'a Kishemanitoo, miitahsh i'imaa noonkom eshipimaatisiwank. Kaye kimoocikentaamin e'ahshawaapantamank ewii'wiici'iweyank Kishemanitoo okihci-inentaakosiwinink.
45005003	Kayehsh kitooncimoocikentaamin ehkakwaatakentamank. Aaniihsh kikihkentaamin o'o, ahpii ehkakwaatakentamank kitooncikihkino'amaakoomin cishashiipentamank.
45005004	Shashiipentamowank itahsh, mii 'imaa cioncikwayahkonawinank Kishemanitoo. Ehkihkentamowank itahsh e'minonawinank, mii 'imaa wentinamank keoncikehcinaa'oyank.
45005005	O'owe tahsh e'ishikehcinaa'oyank, kaawiin wiihkaa kikaniihsentansiimin. Aaniihsh Kishemanitoo kikiihsiikinamaakonaan osaaki'iwewin i'imaa kite'inaanink, otAhcaahkwan ekii'aapaci'aatc. Miiwan itahsh ini kaakii'miininank.
45005006	Mekwaa tahsh keyaapi ekiihkashki'itisohsiwank ciwiici'itisoyankipan, a'awe Christ kikii'nipohtamaakonaan kaamaci-ishiwepisiyank. Mayaa hsa i'i ahpii kiihtootam kaakii'onahtoonitc Kishemanitoon.
45005007	Inashke taasanakanini awiya cinipohtamawaatc awiyan aanawiin mayaa kaapiminisha'aminitc i'i Inaahkonikewin kaainahtenik. Inkotink itahsh wiin maawiin awiya taa-ayinentam cinipoohtamawaahpan awiyan kaanihtaaminotootaakenitc.
45005008	A'awe tahsh wiin Kishemanitoo kikii'waapanta'ikonaan aaniin ehpiihcisaaki'inank. Aaniihsh mekwaa keyaapi omaci-ishiwepisiik ekiihtinowiwank, kikii'nipoohtamaakonaan a'a Christ.
45005009	Aasha wiin omiskwi ekii'ishi-inahsikoowank kwayahk ciminowiiciiwimank Kishemanitoon, nawac hsa wiin iitok Christ e'wiiciiwank kikaoncipimaaci'ikoomin ekaa ciotihsaapantamowaahsiwank Kishemanitoon onishkaatisiwinini.
45005010	Mekwaa tahsh kiinawint Kishemanitoo kaashiinkenimikotc kiitinowiwank, wiin tahsh wiin onipowininiink ini oKosihsan aanciko kikii'ishikashki'ikonaan cisaakiwiiciiwank. Noonkom itahsh osaaki'aakana' ehtinowiyank, nawac hsa wiin opimaatisiwininiink Christan kikaoncipimaaci'ikoomin.
45005011	Keyaapi tahsh kekoon awahshime anitakoayaamakan kaamiinikooyank. Kitoonci minwentami'ikonaan a'a Kishemanitoo i'i kaakii'ishihcike'iminank kaaTipenimiminank Ciisahs Christan. Miiwan ini Ciisahsoon aasha kaakii'oncitepinamowank Kishemanitoo osaakiwiiciiwaakana' citinowiyank.
45005012	I'imaa peshik inini kaa'ayintikopanen, mii 'imaa kaaoncinaakwahk maci-ishiwepisiwin ahkiink. Miihsh i'imaa kahkina awiyak kaakii'ani-ishiotihsikowaatc nipowin, aaniihsh kahkina awiya kii'macitootam.
45005013	Tepwe cipwaa miikiwaaniwank i'i Inaahkonikewin Moosihs (Moses) kaakii'oshipii'ank, aasha tepwe kii'maci-ishiwepisiwak kaakiihpimaatisiwaatc ahkiink. I'imaa tahsh mahshi e'ayaahsinok inaahkonikewin, kaawiin inakincikaatehsinoon i'i maci-ishihcikewin awiya kaatootank.
45005014	I'imaa tahsh ahkonaak kaakiihpimaatisitc Aatam (Adam) kahkina awiyak kaapiahkopimaatisiwaatc piinihsh ekii'anipimaatisitc Moosihs, mincikahkina kiihtaapitawinipowak, ampooshke intawaa kewiinawaa kii'nipowak ikiweniwak peshikwan kaakii'ishimacitootansikwaa, Aatam kaakii'ishihciketc ekiihpisintansik i'i kaakii'ikotc Kishemanitoon. Mii 'awe Aatam kiihkihkinawaasinaakosi keinentaakosinitc ini peshik kepiayaanitc.
45005015	Kaawiin tahsh misiwe peshikwentaakosihsiiwak oko kaaniishiwaatc. Aaniihsh Kishemanitoo omiikiwewin kaawiin peshikwan inentaakwahsinoon Aatam omacitootamowin kaainentaakwaninik. Tepwe niipiwa' awiyak kii'oncinipowak i'iwe kaakii'ishimacitootank a'a peshik inini. I'i tahsh Kishemanitoo okishewaatisiihkantaakewin wawiinke awahshimewentaakwanini kaaishihcikemakaninik. Omiikiwewin kaye awahshimewentaakwanini, aahpici niipiwa' iki pemaatisiwaatc ekiihtepinamowaatc, e'oncimiinintwaa okishewaatisiwininiink ini peshik ininiwan Ciisahs Christan.
45005016	Miinawaa pepahkaanentaakwanoon Kishemanitoo omiikiwewin kaye omacitootamowin a'a peshik inini Aatam. Aaniihsh aapitink iko ekii'macitootank a'a peshik inini, "Kikikis macitootamowin," kii'inaa a'a inini. Noonkom itahsh wiin i'i ekii'ahpiihci paahtiinatininikin ini omacitootamowiniwaan iki pemaatisiwaatc, aanawiin iko ehteinentaakosihsikwaa shaakooc itahsh iko okiihshawenimikowaan Kishemanitoon: "Kaawiin kekoon kitinakincikaasohsiim," inaawak.
45005017	Tepwe hsa a'awe peshik inini kaakii'macitootank, mii 'imaa kaa'oncikashkihcikemakahk nipowin, kahkina pemaatisiwaatc e'oncinipowaatc a'a peshik kaakiihtootank. Nawac itahsh wiin takihcikashkihcikemakanini i'i kaahtootank a'a Peshik Inini Ciisahs Christ. Aaniihsh kahkina kaamiinintwaa Kishemanitoon oshawencikewinini eshiwenootaninik, kaye kaashimiinintwaa kwayahkwakimikoowin, pahkinaakewinink taishipimaatisiwak, aaniihsh okashkihtamaakowaan Christan kaaTipenimiminank.
45005018	Mii 'owe eshiwiintamaan: o'o peshik macitootamowin Aatam kaakiihtootank, kii'oncinipowakimaawak kahkina pemaatisiwaatc. Peshikwan itahsh kaye i'i peshik kwayahkohcikewin kaakiihtootank a'a Peshik, kahkina "Kipakitinikoom" onci-inaawak, miinaawak itahsh cipimaatisiwaatc.
45005019	Shikwa 'awe peshik inini ekii'na'ihtansik i'i kaakii'ikotc Kishemanitoon, niipiwa' awiyak okii'oncikashki'ikonaawaa cimaci-ishiwepisiwaatc. A'awe tahsh miinawaa peshik inini Ciisahs Christ kii'na'ihtam, miitahsh peshikwan niipiwa' awiyak taonci-inahsaawak ciminowiiciiwaawaatc Kishemanitoon.
45005020	Kishemanitoo okiihpakitinaan i'i otInaahkonikewin cianiawahshimeshkaanik macitootamowin. Ahpiihsh kaa'ani-ishinankishkaak i'i macitootamowin, awahshime kii'ani-ishinaakwanini Kishemanitoo oshawencikewin.
45005021	Mii aaniihsh o'owe ishkwaac eshiwiintamaan: macitootamowin aahpici kiihkashkihcikemakan, aaniihsh kahkina piko awiyak kii'nipowak. Miitahsh kaye peshikwan niipiwa' kashkihcikemakanini Kishemanitoo oshawencikewin, aaniihsh otishi'aa' i'i pemaatisinitc kwayahk ciminowiiciiwikotc. Kitishi'ikonaan ahpane ko cipimaatisiwank, i'iwe Ciisahs Christan kaakiihtootawiminank.
45006001	Aaniin itahsh keihkitoyankipan? Keyaapi na kikani-ishipimaatisimin macitootamowinink awahshime piko cianiayaamakaninik Kishemanitoo oshawencikewin?
45006002	Kaawiin kanake taishinaakwahsinoon! Kitinentaakosimin iitok ekii'ishinipoyank macitootamowin citipenimikohsiwank: kaawiin tahsh ishinaakwahsinoon keyaapi ci-ishipimaatisiyankipan ehtipenimikoyank macitootamowin.
45006003	Kehcinaac aasha kikihkentaanaawaatok o'o: kahkina kaatahshiyank kaakii'ishisiika'antaakooyank ciwiiciiwank a'a Christ Ciisahs, tako kaye 'iwe kikii'ishisiika'antaasomin ciwiiciiwikowank onipowin.
45006004	Ahpii tahsh kaakiihsiika'antaasoyank, kikii'wiicina'inikoomaanaan a'a Christ ekii'wiici'iweyank i'imaa onipowinink. Shikwa tahsh peshikwan a'awe Weyoohsimintc ekii'aapacihtootc i'iwe maawac kaakihci-inentaakwaninik omashkawisiiwin ekiihkiiwepimaatisi'aatc Christan kaakii'niponitc, miitahsh i'i kekiinawint peshikwan oshkaya'iink ci-ishipimaatisiyank.
45006005	Inashke hsa peshikwan kikashitakowiiciiwaanaan, peshikwan ekii'ishionipowiniyank wiin kaakii'ishinaakwaninik onipowin Christ. Miihsh i'i taapishkoo peshikwan kikashitakowiiciiwaanaan ci-ishikiiwepimaatisi'ikooyank wiin iko kaakii'ishi​kiiwepimaatisi'intc.
45006006	Aaniihsh kikihkentaamin o'o: i'iwe otaanaank kaakii'ishipimaatisiyankipan kii'wiitaahpinacikaate i'imaa Ciisahs kaakii'ishiakosaka'ikaniwitc aashiteyaahtikonk. Mii 'iwe cionciaanihsahk i'i kaawii'nihtaa macihcikemakahk pimaatisiwinimaank, miihsh i'iwe ekaa miinawaa keyaapi ciawahkaanikohsiwank i'i macitootamowin.
45006007	Aaniihsh awiya kaanipotc kaawiin awiyan otipenimikohsiin, macitootamowin kaawiin oka-awahkaanikohsiin.
45006008	Kiishpin i'iwe ishinaakosiyank ekii'wiicinipoomank a'a Christ, miitahsh i'i kitepwehtaamin kaye ciwiicipimaatisiimank.
45006009	Kikihkentaamin a'a Christ ekiihkiiwepimaatisi'intc nipowinink onci, miinawaa wiihkaa cinipohsik. Kaawiin miinawaa wiihkaa okakashki'ikohsiin i'i nipowin citipenimikotc.
45006010	I'iwehsh ekii'nipotc a'a Christ, kii'ishinipo ekaa miinawaa wiihkaa cikakwetipenimikohsik macitootamowin. I'iwehsh noonkom eshipimaatisitc opimaatisiihtawaan Kishemanitoon.
45006011	Miihsh peshikwan kekiinawaa kitaainenintisom, ekii'ishinipoyek wiihkaa miinawaa cikashki'ikohsiwek macitootamowin, shikwa meshkwac cipimaatisiihtawek Kishemanitoo, mii 'iwe e'wiiciiwinek Christ Ciisahs.
45006012	Keko miinawaa keyaapi macitootamowin tatashi​okimaahkantaakemakahsinoon i'imaa kiwiiyawiwaank kenipoomakahkin, miinawaa cina'ihtansiwek i'iwe kikehteinaatisiwiniwaa waahkakweishihcikemakahk.
45006013	Kaawiin kekoon eshipahkesiwiniyek kikamiikiwaatamawaatansiim i'i macitootamowin citashiaapatahk macihcikewinink inahke. Meshkwac itahsh kikamiinaawaa Kishemanitoo kiwiiyawiwaan wiiniko citipentank. Kiinawaa kikii'inentaakosim ekii'nipoyek, noonkom itahsh kipimaatisim. Mii 'iwe misiwe ishipakitinitisohkantawihk Kihshemanitoo i'imaa ci-inaapatisiyek kwayahkohcikewinink.
45006014	Keko wiin macitootamowin kikaniokimaahkantaakohsiinaawaa. Aaniihsh kaawiin inaahkonikewinink kitashi​tipentaakosihsiim, i'imaa tahsh Kishemanitoo oshawencikewinink.
45006015	Aaniin tahsh keinentaakwahk? Mii na pisaan​iko cianimacitootamank, i'iwe ehkihkentamank ekaa inaahkonikewinink e'oncitipentaakosihsiwank, i'imaahsh ehta Kishemanitoo oshawencikewinink e'ishitipentaakosiyank? Kaawiin kanake taainentaakwahsinoon.
45006016	Kaawiin ina kikihkentansiim? Kiishpin pakitinitisoyek pahkaan awiya ciotawahkaaniminek kaye cina'ihtawek awiya, miitahsh i'i tepwe ciotanohkii'aakaniminek a'a kaatipeniminek e'na'ihtawek. Komaa macitootamowin kikana'ihtaam, mii iitok i'imaa wenciik nipowin. Komaa kaye Kishemanitoo kikana'ihtawaawaa, miitahsh i'imaa cionci-inahsikooyek kwayahk ciminowiiciiwek.
45006017	Noonkom itahsh Kishemanitoo tananaahkomaa! Weti otaanaank kikiihpiayintim macitootamowin ekii'otawahkaanimikoyek, ekiihtashitipenimikoyekipan. Miinawaa tahsh inkotink pahkaan kikii'ishinana'ihtaam, enikohkote'eyek ekiihtootamek kaaishiwaapantamek i'i kihkino'amaakewin kaakii'miinikooyek.
45006018	Kaye 'iwe ahpii kikii'aapiskonikowaa Kishemanitoo macitootamowin citipenimikohsiwek. Miitahsh ekwa' Kishemanitoo ciotanohkii'aakaniminek kaakwayahkwahk itahsh citootamek.
45006019	Taka tahsh kaanihtaaishikiishwenaaniwank niwii'aapacihtoonan e'wahkenihsitohtansiwek e'mihci-ininiiwi​pimaatisiyek. Inkotink iko misiwe kikiihpakitinitisom kaawiinentaakwahk ci-inaapaci'ikoyek ekii'otawahkaanimikoyek, kaye kahkina kekoon macihcikewin ekii'ani​wenooci​tootamek. Miitahsh peshikwan noonkom ishimisiwepakitinitisok kwayahkohcikewinink, mii 'imaa ci-ishiaapatisiyek, cipahkaaniawahkaanikooyek, misiwe piko Kishemanitoo citipeniminek.
45006020	Inashke mekwaa otaanaank ekii'otawahkaanimikoyek macitootamowin, kaawiin 'iwe ahpii kikiihtipenimikohsiiwaam kaaishiantawentank Kishemanitoo citootamowek.
45006021	Wekonen tahsh kaakii'ontinamek ekii'nihtaatootamek ini kekoonan noonkom kaa-akatentamek? Inashke iniweniwan ehtootank awiya, mii ehta nipowin ciontinank.
45006022	Aasha tahsh Kishemanitoo kikii'aapa'okowaa i'imaa kaakii'ishitipenimikoyekipan macitootamowin, wiin itahsh meshkwac ehtipeniminek taapishkoo e'otanohkii'aakanitc. Noonkom itahsh mii 'owe eshiontisiyek, misiwe Kishemanitoo ehtipentank kipimaatisiwiniwaan, piinihsh kaye ewii'miininek i'i pimaatisiwin ekaa kewehkwaa-ayaahsinok.
45006023	Nashke macitootamowin awiya ehtootank nipowinini taontisi. I'iweni tahsh wiin Kishemanitoo kaamihcimiikiwetc pimaatisiwin, kaawiin wiihkaa tawehkwaahsehsinini. Mii 'iwe kitooncimiinikoomin Christ Ciisahs kaaTipeniminank e'wiiciiwinank.
45007001	Niiciotepwehtamook! Kehcinaac kikanihsitohtaam i'iwe waa'ihkitoyaan aaniihsh kahkina kikihkentaanaawaa inaahkonikewin enentaakwahk, mekwaa ehpimaatisitc ehta a'awe inini, owiintamaakon keishihciketc.
45007002	Mii 'owe enentaakwahk, a'a ihkwe kaaonaapemitc, inaahkonikaaniwan taapishkoo e'mincimahpisotc a'a ihkwe ekaa wiihkaa cinakanaahsik ini onaapeman mekwaa ehpimaatisinitc. Kiishpin tahsh noonteishkwaapimaatisinitc, miitahsh i'i enaahkonikaniwitc a'a ihkwe cipapiniskweayaatc i'imaa kaakii'ishitipenimikohpan onaapeman.
45007003	Kiishpin itahsh keyaapi ehpimaatisinitc onaapeman, anikaanciwiiciiwaatc pahkaan ininiwan, anoociko inaatisi tainaa 'a ihkwe. Kiishpin itahsh wiin niponitc onaapeman, miitahsh i'i ci-inaahkonikaniwitc tepwe ehpiniskweayaatc a'a ihkwe. Miitahsh aniwiitikemaatc pahkaan ininiwan, kaawiin ekwa' kekoon tainenimaahsii.
45007004	Niiciotepwehtamook, kekiinawaa peshikwan kitinentaakosim taapishkoo ekii'nipoyek, cioncitipenimikohsiwek Inaahkonikewin, aaniihsh kitooncisakentaakosim i'imaa owiiyawink Christ. Miihsh i'imaa ahkonaak wencitipeniminek a'awe kaakiihkiiwepimaatisi'intc nipowinink onci. Mii hsa 'owe kaa'oncikiiwepimaatisi'intc, cioncikihtaapaci'inank Kishemanitoo.
45007005	Weti otaanaank kaapi-ishipimaatisiyank, aaniin iko waa'ayintiyank kikii'ayintimin. Mii 'iwe ahpii macimihsawentamowinan kii'moohkiimakanoon, miitahsh i'iwe Inaahkonikewin kaahtootaakoyank. Kiwiiyawinaanink kaye kii'ishianohkiimakanoon, piinihsh nipowin ekii'anionciimakahk i'imaa kitishihcikewininaanink.
45007006	Aasha tahsh kikii'aapa'okonaan Kishemanitoo, ekaa miinawaa cimincimahpinikohsiwank Inaahkonikewin. Kikii'nipomin inentaakwan, ekaa keyaapi citipenimikohsiwank i'iwe kaakii'mincimahpinikoyank. Kaawiin keyaapi kitishianohkawaahsiwaanaan Kishemanitoo kehteaya'iink inahke Inaahkonikewin kaaishipii'ikaatek. Oshkaya'iink inahke kitishianohkawaanaan, oshkaya'iink e'ishi'iminank Kishemanitoo otAhcaahkwan.
45007007	Aaniin itahsh keitamank Inaahkonikewin? Mii nahsh i'iwe tipinawe e'maciaya'iiwank Inaahkonikewin? Kaawiin taainentaakwahsinoon. Mii iitok i'imaa Inaahkonikewinink wencikihkentamaan wekonen i'i macitootamowin. Inashke kaawiin nintaakiihkihkentansiin wekonen i'i mihsawinamaakewin, mii ehta Inaahkonikewin ekii'ihkitoomakahk: "Kaawiin kikamihsawinaakehsii," ekii'ikoyaan.
45007008	I'iwe macitootamowin kii'ishihsemakan cioncikaahcici'ikoyaan, ekii'ishimihkawaa'ikoyaan i'imaa Inaahkonikewinink kaaihkitoomakahk: "Kaawiin kikamihsawinamaakehsii," ekii'ihkitoomakahk. Mii 'imaa kaa'ishikashki'ikoyaan kahkina kekoon cimihsawinamaan ekaa keishimihsawentansiwaampaan. I'imaa tahsh inaahkonikewin ayaahsinok, mii 'imaa eshipwaawaatahk i'i macitootamowin.
45007009	Niin aaniihsh ninkiihpimaatis cipwaa maaciikihkentamaan inaahkonikewin: "Keko maashihcikehken," e'ikoyaan. Paanimaahsh ekiihkihkentamaan i'i Inaahkonikewin: "Keko wiin ishihcikehken," e'ikoyaan, mii payesh ekii'maaciimihsawentamaan i'iwe citootamaan kaakii'onci'ikoyaan.
45007010	Amii 'i ninkii'nip e'inentaakwahk. I'iwe tahsh Inaahkonikewin pimaatisiwin kekii'miinikoyaampaan, niin itahsh ninkii'inahsikon cinipoyaan.
45007011	I'iwe macitootamowin kii'ishihsemakan Inaahkonikewinink aaniin keshikashki'ikoyaan ekii'ishiwayeshimikoyaan. Miitahsh i'imaa ekii'ishianohkiimakahk Inaahkonikewinink ninkii'nihsikon.
45007012	Mii 'owe ehkitoyaan: ini Inaahkonikewinan mii 'imaa maamaw onciimakanoon Kishemanitoonk. Entahsopeshikwahkin tahsh Inaahkonikewinan e'maamawahtekin kaye onciimakanoon Kishemanitoonk ehkwayahkwahkin kaye tahsh e'onishihshinkin.
45007013	Mii na tahsh ci-ihkitoyaan, i'iwe kaaonishihshink Inaahkonikewin ekii'inanohkiimakahk cinipoyaan? Kaawiin wiin taainentaakwahsinoon. Macitootamowin kaakikishkaakoyaan ohsha kii'ishihcikemakan. I'imaa kii'ishianohkiimakan kaaonishihshininik Inaahkonikewinink ekii'ishikashki'ikoyaan cinipoyaan. Mii 'owe kii'ishihcikaate, i'i macitootamowin cikihkencikaatek aaniin mayaa entinowank. Amiitahsh i'i Inaahkonikewin kii'ishiaapatan nawac cikiihkaayencikaatek aaniin ehpiihcimaciaya'iiwank i'i macitootamowin.
45007014	Kikihkentaamin i'i Inaahkonikewin ekii'onciimakahk Kishemanitoonk. Niin itahsh wiin peshik kenipotc nintinow. Ninkiihpi-ishinaakos macitootamowin ekii'otawahkaanimikoyaan ekii'na'ihtamaan.
45007015	Kaawiin ninkihkentansiin o'o wencitootamaan. I'i aaniihsh kaaminwaapantamaan kaawiin nintootansiin. I'i tahsh wiin kaashiinkinamaan, mii 'iwe entootamaan.
45007016	Ahpiihsh ehtootamaan i'i kaaminwaapantansiwaan, mii peshikwan eshinaakwahk e'ihkitoyaan: "Haw, kwayahkwan i'i Inaahkonikewin."
45007017	Miitahsh kaawiin niin tepwe kaatootamaan i'iwe ekaa kaaminonansiwaan. I'iwe tahsh macitootamowin kekishkaakoyaan, mii ohsha 'iwe kaatootamoomakahk.
45007018	Ninkihkenintis ekaa niin kanake ehkikishkaakohsiwaan keoncikashkihtooyaampaan minohcikewin, niin kaakii'ishinihtaawiki'ikooyaampaan kaaitamaan. Aanawiin niin e'mihsawentamaan minohcikewin citootamaan, kaawiin i'i nintishikashkihtoohsiin.
45007019	I'iwe wenishihshink aanawiihtootamaan, kaawiin tahsh nintootansiin. Meshkwac itahsh i'iwe ekaa wenishihshinsinok waahtootansiwaan, mii 'iwe mayaa enitootamaan.
45007020	Kiishpin ehtootamaan i'iwe entawentansiwaan, kaawiin iitok niin kaatootamaan, i'iwe ohsha macitootamowin kaatoocikemakahk kaakikishkaakoyaan.
45007021	Niwaapantaan itahsh mooshak o'o e'nihtaa ishiayaayaan, ahpii hsa ko e'antawentamaan i'iwe wenishihshink ci-ishihcikeyaan, mii ehta eshikashkihtooyaan citootamaan ekaa kaaonishihshinsinok.
45007022	Piincaya'ii eshitinowiyaan, ninciihkentamoshkaakon Kishemanitoo otInaahkonikewin.
45007023	Shaakooc itahsh miinawaa kekoon niwaapantaan e'nihtaaishiayaayaan. Mii 'iwe eshianohkiimakahk niwiiyawink, e'miikaatamoomakahk i'iwe inaahkonikewin kaaminwaapantamaan nintinentamowinink. Miitahsh eshimincimahpinikoyaan i'i ishiayaawin kaaishianohkiimakahk i'imaa niwiiyawink. Amii 'owe ishiayaawin wencinihtaamacitootamaan.
45007024	Iyoohoo ninkitimaakinaakos! Nipowinink nintishiwinikon o'o niwiiyaw! Awenehsh kekashki'itc?
45007025	Oo miikwehc nintinentam, Kishemanitoo ninkakashki'ik. KaaTipeniminank Ciisahs Christ taishihcike. Miitahsh o'owe ehkitoyaan: o'owe nintishiayaa, niin iko ninkainaapatis Kishemanitoo otInaahkonikewin citootamaan. Nintinentamowinink ehta nintooncikashkihtoon. I'imaa tahsh eshiwiiciiwikoyaan nintishi'ikoowin kaakii'ishinihtaawiki'ikoowaampaanen nintootaan i'iwe kaaikoyaan nintishiayaawin i'imaa wenciik macitootamowin.
45008001	Miitahsh okoweniwak kaakikipimaatisiwaatc Ciisahs Christan kaawiin Kishemanitoon okaikohsiiwaan: "Kikanihshiwanaatisim."
45008002	Aaniihsh ninkii'aapa'okoo ekaa miinawaa citipenimikohsiwaan i'iwe kehteishiayaawin, i'iwe maci-ishiwepisiwin, nipowin kaaonciimakahk. Mii 'owe kaa'aapa'okoyaan i'iwe oshki-ishiayaawin Kishemanitoo otAhcaahkwan kaamiiniminank, kaaishi'iminank wawiinke cipimaatisiyank e'wiiciiwimank Christ Ciisahsoon.
45008003	Mii 'owe kaakiihpwaanawihcikemakaninik Moosihs (Moses) otInaahkonikewin, aaniihsh onsaam kii'niinaman kikehteinaatisiwininaan. Kishemanitoo tahsh wiin okiihkashkihtoon kaakii'ishiaanawewisiimakaninik Inaahkonikewin, ekiihpiicinisha'waatc ini tipinawe oKosihsan, kewiin ci-inentaakosinitc kaaishiayaanitc i'i pemaatisinitc kaamaci-ishiwepisinitc, o'owe ekiihtootaminitc ekii'nana'ihsitamawaanitc omacitootamowinini i'i pemaatisinitc.
45008004	Mii 'owe kaahtootank Kishemanitoo, kiinawint cioncitipitootamank ini kwayahkohcikewinan eshiantawentaakosiyank Inaahkonikewinink kaaishiwiintekin. Kiinawint kitinowimin kaaishipimaatisiyank Kishemanitoo otAhcaahkwan kaaininank.
45008005	Ikiweniwak itahsh kaaniayintiwaatc eshiayaamakahk i'i kehteinaatisiwin, mii ehta 'i eshinaakwaninik onaanaakatawentamowiniwaa kaaishiantawentamoomakaninik i'i kehteinaatisiwin. Ikiweniwak itahsh wiin kaaishipimaatisiwaatc Kishemanitoo otAhcaahkwan kaaikowaatc, mii kaye wiinawaa eshinaakwaninik onaakatawentamowiniwaa kaashiantawentaminitc ini Ahcaahkwan.
45008006	Awiya ishionaakatawencikanitc i'i kehteinaatisiwin kaaishiayaamakahk, miihsh i'iwe piciinak cinipowiniwank. Awiya tahsh kaaishionaakatawencikanitc Kishemanitoon otAhcaahkoni kaaishiantawentaminitc, mii 'imaa taonciimakan pimaatisiwin, pisaantentamowin kaye.
45008007	Kiishpin ehta awiya ishinaakatawentank eshinaanaakatawentamoomakaninik i'i kehteinaatisiwin, okashiinkenimaan ini Kishemanitoon. Kaawiin i'iwe okatootansiin Kishemanitoon otInaahkonikewinini kaaikotc, kaawiin otaakashkihtoohsiin i'i ci-ishihciketc.
45008008	Ikiweniwak wiinawaa piko kaaishihcikewaatc kaaishiantawentamowaatc okehteinaatisiwiniwaank kaawiin okakashkihtoohsiinaawaa ci-ishihcikewaatc keshiminwaapamikowaahpan Kishemanitoon.
45008009	Kiishpin tahsh tepwe ehkikishkawimek Kishemanitoo otAhcaahkwan, kaawiin i'iwe kikashipimaatisihsiim kiinawaa kikehtepimaatisiwiniwaa kaaishiantawentamoomakahk, a'awe wiin Christ otAhcaahkwan kaaishiantawentaminitc kikashipimaatisim. Kiishpin tahsh awiya kikishkaakohsik Christan otAhcaahkoni, mii kaawiin kanake kitipenimikohsiiwaa.
45008010	Kiishpin itahsh o'owe ishikikishkawinek Christ, aanawiin itahsh kiwiiyawiwaan ewii'oncinipoomakahkin macitootamowinink onci, shaakooc itahsh Kishemanitoo otAhcaahkwan kipimaatisiishkaakowaa. Aaniihsh aasha kwayahk kikii'inahsikowaa Kishemanitoo ciminowiiciiwek.
45008011	Kishemanitoo aaniihsh kaakiihkiiwepimaatisi'aatc Ciisahsoon nipowininiink onci, kiishpin otAhcaahkwan kiwiiyawiwaank e'ishitaanitc, a'awe tahsh kaakiihkiiwepimaatisi'aatc Christan nipowininiink onci mii 'awe kekiinawaa okapimaatisiishkaanan ini kiwiiyawiwaan kaawii'nipoomakaninikin, ini aaniihsh otAhcaahkwan kaakikishkawiminek kikaishihcike'ikowaam.
45008012	Miitahsh o'owe ehkitonk, niiciotepwehtamook, kinantawentaakosimin cina'ihtawimank Kishemanitoo otAhcaahkwan, kaawiin wiin ci-ishipimaatisiyank kaaishihsink kehteinaatisiwin.
45008013	Aaniihsh ishipimaatisiyek kehteinaatisiwin kaaishihsink, kehcinaac kikanipom. Kiishpin tahsh Kishemanitoo otAhcaahkwan e'wiici'iminek, ishinihtooyek kimaci-ishiwepisiwiniwaan kiwiiyawiwaank kaanihtaatootamek, kikapimaatisim.
45008014	Aaniihsh miiwak ikiweniwak Kishemanitoo okosihsa', kaapiminisha'waawaatc Kishemanitoon otAhcaahkoni aaniin ekowaatc.
45008015	Ini aaniihsh Ahcaahkwan kaamiininek Kishemanitoo, kaawiin miinawaa kitishi'ikohsiiwaa cikiiwenotamowek kohtaaciwin cikiiwetipenimikowek. A'awe Ahcaahk kaamiinikooyek kikii'ishi'ikowaa Kishemanitoo okosihsa' citinowiyek. Amiitahsh a'awe Ahcaahk kitishikiishwe'ikonaan, "Noohs! NinTete!" ci-inimank Kishemanitoon.
45008016	Ini aaniihsh Kishemanitoo otAhcaahkwan owiicikiishwemaa' kitahcaahkonaani', tepwe Kishemanitoo e'oniicaanihsiminank e'ininank.
45008017	Miihsh i'i tepwe aasha e'oniicaanihsiminank, kikamiinikoomin citipinawewisiwank ini kekoonan Kishemanitoo waa'ishishawenimaatc opimaatisiima', kaye kikatakomiinikoomin kaye wiin Christ waa'ishimiinikotc Kishemanitoon. Kiishpin aaniihsh onciwiiciiwank Christ okakwaataki'ikoowinink, kikatashiwiiciiwaanaan kaye okihci-inentaakosiwinink kaawii'miinintc.
45008018	Nintinentam itahsh o'owe noonkom kaaishikakwaatakihtooyank, wawiinke tapahkaanentaakwan i'iwe keishihsek kihci-inentaakosiwin Kishemanitoo kenaakohtamawinank.
45008019	Kahkina kekoon kaa'oshihcikaatek aahkopii'oomakan ciocihcihsek i'i ahpii Kishemanitoo kenaako'aatc kahkina okosihsa'.
45008020	Wiin Kishemanitoo okii'inahshowaataan kahkina kaa'oshihcikaatenik ekaa kekoon ci-inentaakwahsininik. Kaawiin wiin kaa'oshihcikaatek kiiwiihtootamaasoomakahsinoon. Kishemanitoo wiin okii'ishihsitoon ci-ishihsenik.
45008021	Shaakooc tahsh okii'ahshawaapantaan i'iwe inkotink keishihsenik kaakii'oshihtootc. Noonkom ishinaakwan kahkina kekoon oncitako cinihshiwanaatahk. Inkotink itahsh Kishemanitoo okaishihsitoon ekaa miinawaa kekoon cinihshiwanaatahsininik. Mii 'i ahpii kahkina kaaoshihcikaatek kaye taishinaakwan Kishemanitoo oniicaanihsa' keishinaakosinitc. Aaniihsh i'i ahpii kaawiin kekoonini okatipenimikohsiini, aahpici kaye takihcionishihshiwentaakwan keinahkamikahk.
45008022	Kikihkentaamin tahsh kahkina kaa'oshihcikaatek e'moohkwaahpinemakahk taapishkoo ihkwe kaaishimoohkwaahpinetc ewii'nihtaawikinaawahsotc.
45008023	Kaawiin tahsh ehta kaa'oshihcikaatekin ishimoohkwaahpinemakahsinoonan. Kekiinawint iitok aasha kikikishkawimaanaan Kishemanitoo otAhcaahkwan. Wiin iitok nihtam kaamiinikooyank keoncimiininank kekoonan Kishemanitoo. Kekiinawint anaamink kimoohkwaahpinemin ehpiihtooyank tepwe ci-inahsinank Kishemanitoo e'okosihsiminank. I'iwe ahpii misiwe kiwiiyawinaanink kikapiniskwe'ikonaan ekaa kekoon citipenimikohsiwank.
45008024	Mii 'owe kaakii'oncipimaaci'ikooyank, ekii'ahshawaapantamowank keishihcike'inank. Kekoon itahsh kiiahshawaapantamank, kiishpin aasha kiiwaapantamank, kaawiin keyaapi kitahshawaapantansiimin. Inashke awiya aasha kiiwaapantank kekoon kaawiin keyaapi oka-ahshawaapantansiin, aaniihsh aasha owaapantaan.
45008025	Kiishpin tahsh ahshawaapantamank i'iwe mahshi kaawaapantansiwank, shashiipentamowinink kikaishiahshawaapantaamin.
45008026	Miitahsh peshikwan a'awe Ahcaahk kikapinaatamaakonaan kaaishiniinamisiyank. Kaawiin aaniihsh kwayahk kikihkentansiimin aaniin keshianami'aayank. Tipinawe tahsh a'a Ahcaahk kikanoocikehtamaakonaan ehpakohsenimaatc Kishemanitoon. I'i e'ishimoohkonemotc kaawiin taakashkihcikaatehsinini ciwiincikaatenik.
45008027	A'a tahsh Kishemanitoo kaakihkenimaatc eshinaanaakatawencikenitc i'i pemaatisinitc, okihkenimaan kaye ini tipinawe otAhcaahkwan aaniin enentaminitc. Aaniihsh a'a Ahcaahk okanoocikehtamawaa' Kishemanitoon opimaatisiima', mayaa ehpakohsenimaatc eshiantawentaminitc Kishemanitoon.
45008028	Kikihkentaamin tahsh aaniin​iko keishiwepisiwankwen, Kishemanitoo mekweya'ii kitanohkaatamaakonaan keshiminoyaapaci'ikoyank, kiinawint hsa kaakii'antominank niiyaak kaakii'ishionentamokopanen.
45008029	Iniweniwa' aaniihsh niiyaak kaakii'onenimaatc Kishemanitoo, niiyaak​iko okii'inahsaa' e'inenimaatc inkotink ci-ishinaakosinitc oKosihsan kaaishinaakosinitc, wiin maawac ciniikaanentaakosinitc i'imaa keshipaahtiinonitc kaawii'owiicihkiweyintinitc.
45008030	Miitahsh iniweniwa' niiyaak​iko kaakii'onaapamaatc, miiwa'​ono kaakii'antomaatc. Onoweniwa' itahsh kaakii'antomaatc okii'inahsaa' kwayahk ciwiiciiwikotc. Onoweniwa' itahsh kaakii'inahsaatc kwayahk ciwiiciiwikotc, miiwa'​i'i kaye kaakii'miinaatc ciwiici'iwenitc okihci-inentaakosiwinink.
45008031	Aasha onoweniwan ehkihkentamank, mii 'owe keihkitoyank: Kishemanitoo ishiwiici'inank, awenen keshaakooci'inankipan? Kaawiin awiya!
45008032	Kishemanitoo kaawiin ampooshke okii'manaaci'aahsiin tipinawe ini oKosihsan, ekiihpakitinaatc itahsh, kiinawint ekii'ishihcikehtamawinank. Tako kaye tepwe kikashishawenimikonaan kahkina kekoon cimiininank.
45008033	Awenen kekoon kemaci-inaatc iniweniwa' Kishemanitoon kaakii'onaapamaanitc? Kishemanitoo aaniihsh kaawiin inkotano otinakintamawaahsii'.
45008034	Owe tahsh ishihsek, awiya na okainaa' citipaahkonikaniwinitc? Kaawiin i'iwe taihkitohsii awiya. Christ Ciisahs ina inkotano okainakintamawaa'? Kaawiin. Mii aaniihsh a'awe Christ Ciisahs kaakii'nipotc. Nawac itahsh wiin nintaakii'ihkit: Mii 'awe kaakiihkiiwepimaatisi'intc, noonkom itahsh i'imaa okihcinihkiniink Kishemanitoon e'ishiapitc, ehtashikanoocikehtamawinank.
45008035	Kekoon ina kitaapahkewinikomin ekaa ciwiiciiwikohsiwank Christ kaashishaweniminank? Kiishpin wahsitaawihseyank, ocaanimihseyank, kiishpin kakwaataki'inank awiya, kiishpin ekaa omiicimimihsiwank, noontehkonayeyank kaye, naniisaanisiyank kaye, ampooshke kaye nihsikooyank, mii na 'i eshinaakwaninik ciminciminikohsiwank kaaishishaweniminank? Kaawiin!
45008036	Inashke ishipii'ikaate Kehtemasina'ikanink: "Entahsokiishik ninaniisaaninaakosimin kiin ewii'oncinihsikooyaank; mii 'iwe entootaakooyaank taapishkoo maanahcaanihshak kaawii'nihsintwaa," ihkitoomakan.
45008037	Ono tahsh kahkina aanaishiwepisiyank, shaakooc wawiinke kitooncipahkinaakemin wiin onci e'wiici'inank kaakiihshaweniminank.
45008038	Wawiinke aaniihsh ninkehcinaa'entaan: kaawiin kekoon kitaapahkewinikohsiimin ciwiiciiwikohsiwank Christ kaaishishaweniminank. Kaawiin nipowin taaishihcikemakahsinoon, kaawiin kaye pimaatisiwin, kaawiin kaye encalak, ishpimink kaye kaatashitipencikewaatc, kaatashimashkawentaakosiwaatc kaye, kaawiin taakashkihcikehsiiwak. Kaawiin kaye noonkom kaapi-ishihsek, niikaanaya'ii kaye taaishihcikemakahsinoon.
45008039	Kaawiin tahsh kaye ishpimink kaa-ayaakin, weti kaye niihsaya'ii kaaishiayaakin, kaatahsinkin iko kaye aanti hsa ko kaaoshihcikaatekin. Kaawiin kanake wiihkaa kekoon kitaapahkewinikohsiimin ekaa ciwiiciiwikohsiwank Kishemanitoo oshawenimiwewin i'imaa kaaoncimiinikooyank Christ Ciisahs kaaTipeniminank.
45009001	Nintepwe tahsh o'o kaaihkitoyaan, Christink aaniihsh nintooncitipentaakos, kaawiin tahsh ninkiiwanimohsii. Nintishikashkimikon kaye kaaoncinaanaakatawentamaan, Kishemanitoo otAhcaahkwan e'wiici'imitc ci-inentamaan.
45009002	Aahpici tahsh wiinke nintooncimaanentam, mooshak kaye wiihsakentamowin e'ayaak i'imaa ninte'ink.
45009003	Miitahsh wiinawaa onci keshimihsawentamaampaan nawac niin Kishemanitoo ci-ishihpan cinihshiwanaatisiyaan, cikiihpahkehseyaampaan kaye kaashiwiiciiwintc Christ, onci iki niicihkiweyak kaainawemakwaa kaawiiciontahkaanesiimakwaa.
45009004	Aaniihsh Kishemanitoon okii'onenimikowaan Isriyalak (Israel), okii'inenimikowaan kaye ewii'okosihsimikowaatc, okii'ishi'ikowaan kaye ciwiitoohkaasowaatc eshikihci-inentaakosinitc. Kaawiin wiin aapitink ehta okii'ashotamaakohsiiwaan ewii'wiiciiwikowaatc. Kii'miinaawak kaye Moosihsoon (Moses) otOonahshowewinini, tepwe kaye keishianami'aawaatc Kihcianami'ewikamikonk. Kii'inentaakosiwak kaye citepinamowaatc Kishemanitoon kaakii'ishiahshotamaakenitc.
45009005	Miiwak itahsh iki Isriyalak kaatashimintwaa, mii 'imaa kaakiihpionciiwaatc kaakii'niikaanentaakosinitc kikehteya'aaminaani'. I'imaa tahsh wiin Christ kii'ontahkaanesi Isriyalihkaank, ininiink iko kii'inentaakositc. Taka tahsh Kishemanitoo kahkina kekoonini kaatipentank mooshak iko tamiikwehciwenimaa. Emen.
45009006	Kaawiin wiin nintihkitohsii Kishemanitoo ekiihpwaanawihcikemakaninik otahshotamaakewin. Aaniihsh iki pemaatisiwaatc Isriyalihkaank kaaontahkaanesiwaatc, kaawiin iitok aaninta tepwe Isriyaliwihsiiwak citinowiwaahpan kaakaakiikinikowaatc Kishemanitoon.
45009007	Kaawiin kaye kahkina Eparahaamink (Abraham) kaaontahkaanesiwaatc, otooniicaanihsimikohsiiwaan Kishemanitoon. Aaniihsh Kishemanitoo okii'inaan Eparahaaman: "I'imaa hsa Aaisikonk (Isaac) kenionciiwaatc, miiwak ihsa iki mayaa kipiiwesiimak keinintwaa."
45009008	Iki tahsh oniicaanihsimaak Eparahaamink kaanionci​nihtaawikiwaatc kaawiin kahkina inakimaahsiiwak Kishemanitoon e'oniicaanihsimikowaatc. Iki tahsh wiin oniicaanihsimaak kaaonci​nihtaawikiwaatc i'imaa Kishemanitoon kaakii'ishiahshotamawaanitc Eparahaaman, mii hsa iki mayaa oniicaanihsimaak.
45009009	Miitahsh o'o Kishemanitoo otahshotamaakewin kaaihkitoomakaninik: "O'o tahsh ahpii miinawaa ocihcihsek, ninkapikiiwe, Sera (Sarah) tahsh oka-ayaawaan kwiiwisenhsan."
45009010	Inashke tahsh wiin Oripehka (Rebekah) kaakii'niishinitc (2) okosihsa', okiihpeshiko'aani oteteni, miihsa ini Aaisikoon, niinawint tahsh wiin kaaCoowiwiyaank kaaokehteya'aamiyaank.
45009011	-
45009012	Kishemanitoo tahsh mayaa piko cianohkiimakaninik i'i otinentamowin i'imaa peshik okosihsimaank, miitahsh o'o Kishemanitoo kaakii'onci-inaatc ini ihkwewan: "A'a hsa kesasiihkisitc kikosihs, okapamiihtawaan ini keohshiimenshimaawinitc." Miitahsh o'o kaakii'ihkitotc cipwaa nihtaawikinitc i'i kwiiwisenhsa', cipwaa kaye noociko ishihcikenitc, cipwaa kaye kwayahk ishihcikenitc. Miitahsh o'omaa eshinaakwaninik Kishemanitoo ekii'ishihciketc aaniin niiyaak kaakii'inentamokopanen ewiihkanoonaatc peshik okosihsimaan, kaawiin wiin kii'onci-inentansii otishihcikewininiink i'i kwiiwisenhsa'.
45009013	Miitahsh o'o Kihcimasina'ikan eshipii'ikaatek, Cekap (Jacob) hsa ninkii'onenimaa, Iihswaa (Esau) tahsh wiin ninkii'aanawenimaa.
45009014	Mii na tahsh keihkitoyank Kishemanitoo kwayahk e'ishihcikehsik? Keko inahke inenimaahkek Kishemanitoo.
45009015	Miitahsh o'o Kishemanitoo kaainaatc Moosihsoon: "Ninkashawenimaa hsa awenen iko kaamihsawenimak ewiihshawenimak, ninkakoohpaatenimaa kaye awenen iko kemihsawenimak."
45009016	Miitahsh i'imaa eshiwaapantamank, Kishemanitoo otoonencikewin e'ishianohkiimakaninik i'imaa oshawencikewinink, kaawiin wiin ininiwan eshimihsawencikenitc, kaawiin kaye ininiwan otishihcikewininiink ishianohkiimakahsinini.
45009017	Aaniihsh Kihcimasina'ikan ihkitoomakan Kishemanitoo ekii'inaatc ini kaakiihkihciokimaawinitc Iicipahkiink (Egypt): "Niin iitok kikiihkihciokimaawi'in ewii'onci waapanta'iweyaan i'i nimashkawisiiwin, misiwe kaye cikihkencikaatek nintishinihkaasowin o'o kaainikohkwaak ahki."
45009018	Miitahsh o'omaa eshiwaapantamowank Kishemanitoo ehshawenimaatc awenenan iko kaawiihshawenimaatc, otishi'aan kaye awenenan iko cishashiipihtaminitc.
45009019	Kiinawaa tahsh oncita piko awiya peshik ninkakakwecimik o'o ci-ihkitotc: "Kiishpin tahsh i'i ishihsek kaaihkitoyan, wekonenini tahsh Kishemanitoo keyaapi wenciaanwaapamaatc awiyan aaniin awiyan eshihcikenitc? Awenen tahsh kaye kekashkihtoohpan cinakaanankipan Kishemanitoon otinentamowinini?"
45009020	Niicii, awenen tahsh kiin entinowiyan cinanaahkwehtawatipan Kishemanitoo? Inashke a'a ahkihk waapikanink kaakii'oncioshihcikaniwitc kaawiin otinaahsiin ini kaakii'oshi'ikotc: "Wekonen o'o kaa'onci-ishi'iyan kaaishinaakosiyaan?"
45009021	Aaniihsh a'a inini kaaoshi'aatc ahkihkwa' eshimihsawentank iko otinaapaci'aan ini waapikanan. Wiin iko kaye otoonentaan kiishpin niishin (2) ahkihkwa' wii'oncioshi'aatc i'imaa peshikwan waapikanink, komaa kaye peshik wii'oshi'aatc cikihci-inentaakosinitc, kotak tahsh cimihciayaapatisinitc.
45009022	Miitahsh peshikwan eshinaakwaninik kewiin Kishemanitoo kaakii'ishihciketc. Okii'antawentaan onishkaatisiwin cinaakwaninik, omashkawisiiwin kaye, aahpici tahsh okiihshashiipenimaa' i'i kaakii'nishki'ikotc kaawiihtipaahkonaatc.
45009023	Okii'antawentaan tahsh kaye cinaakwaninik kaawenootaninik okihci-inentaakosiwin, i'i kaakii'miininank. Aaniihsh kishawenimikonaan, kikiihkwayaanci'ikonaan kaye citepinamowank i'i okihci-inentaakosiwin.
45009024	Kiinawint aaniihsh kaapimaatisiyank kikiihkanoonikonaan. Kaawiin ehta Coowa' okiihkanoonaahsii', i'i hsa kaye kaatinowihsinik okiihkanoonaa'.
45009025	Miitahsh o'oweni Kishemanitoo kaakii'ihkitotc i'imaa masina'ikanink Hooseyawan (Hosea) kaakii'oshipii'aminitc: "Iki hsa pemaatisiwaatc kaakiihtipenimaahsiwakwaa miiwak​iki keishinihkaanakwaa, 'nimpimaatisiimak.' Iki kaye kotak pemaatisiwaatc kaakiihshawenimaahsiwakwaa, ninkaishinihkaanaak, 'Wiinke kaashawenimakwaa.'
45009026	I'imaa tahsh mayaa kaashiayaawaatc iki kaa'inakwaa, 'Kaawiin kiinawaa kitipenimihsinooninim,' miihsa i'imaa keshi-ishinihkaacikaniwiwaatc 'Kishemanitoo kaapimaatisitc hsa i'i okosihsa'.' "
45009027	O'o tahsh Aaiseya (Isaiah) kii'ihkito ekiihtashimaatc Isriyala' (Israel): "Aanawiin pemaatisiwaatc Isriyal e'ahpiihcipaahtiinowaatc taapishkoo kaa-ahpiihcipaahtiinatink newank kaashinaanaanewaamok kihcikamiink, aahpici tahsh ta-akaahsiinowak keishkohsewaatc kepimaaci'intwaa.
45009028	KaaTipenciketc kaawiin tapwaahtawiihsii cipinana'ahsaatc aaniin eshihcikenitc pemaatisinitc o'omaa ahkiink."
45009029	Miitahsh o'owe aasha Aaiseya kaakii'ishiniikaanaacimokopanen: "Kiishpin tahsh kaaTipenciketc kaaKihciMashkawentaakositc ishkonaahsikipan awiya' kaawiiciontahkaanesiimimank, aasha kaakii'ishihsekin ini ootenawan Swaatam (Sodom) Komwaara (Gomorrah) kaye, kekiinawint iitok aasha i'iwe kitaakii'ishinihshiwanaaci'ikoomin."
45009030	Miitahsh o'o keihkitoyank, iki hsa kaaCoowiwihsikwaa kaawiin okiihkakwecihtoohsiinaawaa ciminowiiciiwikowaatc Kishemanitoon, Kishemanitoo tahsh wiin okii'inahsaa' kwayahk ciminowiiciiwikotc aaniihsh okiihtepweyenimikoo'.
45009031	Iki tahsh wiin Kishemanitoon kaakiihtipenimikowaatc pemaatisiwaatc Isriyalak (Israel) okiihkakwemihkaanaawaan onahshowewinan aaniin kekii'ishiminowiiciiwikowaahpan Kishemanitoon, kaawiin tahsh okii'mihkansiinaawaa.
45009032	Wekonenini tahsh kaa'oncimihkansikwaa? Aaniihsh otanohkiiwiniwaan awahshime okii'ahpenimonotaanaawaan, kaawiin wiin otepwehtamowiniwaan. Miitahsh i'i kaakii'oncipisokeshkaakowaatc ini ahsiniin kaapisokehshimiwenitc.
45009033	Aaniihsh Kihcimasina'ikan ishipii'ikaate: "Inashke nintahsimaan ini ahsiniin i'imaa Saayanink (Zion) kepisokeshkaakowaatc pemaatisiwaatc, ahsiniin kekawiwepishkaakowaatc. A'a tahsh wiin ketepwehtawaatc kaawiin tamincinawesihsii."
45010001	Niiciotepwehtamook! Miitahsh maawac eshimihsawentamaan ninte'ink iki pemaatisiwaatc kaawiicitinowiimakwaa cipimaaci'ikoowisiwaahpan, miitahsh i'i eshianami'ehtamawakwaa.
45010002	Nintaatipaacimaak hsa wiinke ehkakweishihcikewaatc keshiminwaapamikowaatc Kishemanitoon, kaawiin tahsh tepwe weweni okihkentansiinaawaa aaniin keishihcikewaahpan.
45010003	Kaawiin tahsh mayaa okihkentansiinaawaa keishihcikewaatc aaniin keshiminowiiciiwikowaahpan Kishemanitoon, miitahsh eshihcikewaatc wiinawaa piko ehkakwekashkihtoowaatc aaniin keonciminowiiciiwikowaatc. Kaawiin tahsh i'imaa kii'ishipakitinitisohsiiwak Kishemanitoon kaaishionahsaanitc awiyan keonciminowiiciiwikonitc.
45010004	Christ tahsh okii'ishihsitoon i'i Onahshowewinini cipooniaapataninik. Awenen tahsh iko ketepwehtank tainahsaa ciminowiiciiwaatc Kishemanitoon.
45010005	Moosihs (Moses) tahsh okiihtashintaan i'i awiyan keonciminowiiciiwaanihpan Kishemanitoon na'ihtank i'i Onahshowewinini, miitahsh o'o kaa'ihkitotc: "Awenen hsa piko kaana'ihtank kaainahtenik i'i Onahshowewinini mii 'imaa keontinank pimaatisiwin."
45010006	I'i tahsh kwayahkwakimikoowin tepwehtamowinink kaaonciik mii o'o ishitashinte: "Keko o'o ihkitohkek kite'iwaank: 'Awenen tahsh keishaahpan kihcikiishikonk?' " Miitahsh o'o kaaicikaatek, cinaasihkawaatc Christan cipiinaatc o'omaa ahkiink.
45010007	"Keko kaye ihkitohkek: 'Awenen tahsh keshinaashiihpan weti onipoo' kaashiayaanitc?' " Miitahsh o'o kaaicikaatek, cioncipiinaatc Christan i'imaa onipoo' kaaishiayaanitc.
45010008	O'o tahsh wiin Kihcimasina'ikan ihkitoomakan: "I'i hsa Kishemanitoo otipaacimowin aahpici kipehshwaapantamowaam, kitooniwaank iitok kitayaam, kite'iwaank kaye," miitahsh i'i minwaacimowin tepwehtamowin kaashitashintek kaatashintamaank.
45010009	Kiishpin mohshewiinatc Ciisahs ehtipenciketc, wiinke kaye tepwehtaman kaye Kishemanitoo ekiihkiiwepimaatisi'aatc Christan i'imaa nipowinink, mii hsa 'i cipimaaci'ikooyan.
45010010	Aaniihsh wiinke tepwehtamank mii'imaa wencikwayahkwaaci'inank ciminowiiciiwinank Kishemanitoo; e'mohshewiintamaakeyank tahsh kaye kitooncipimaaci'ikoomin.
45010011	Aaniihsh Kihcimasina'ikan ihkitoomakan: "Awenen hsa piko kaatepwehtawaatc, kaawiin tamincinawesihsii."
45010012	Kaawiin tahsh pepahkaan inentaakosihsiiwak iki Coowak iki kaye kaaCoowiwihsikwaa. Kishemanitoo hsa peshikwan kahkina awiya' otishitipenimaa', aahpici kaye owenoocishawenimaa' i'i kahkina kaakanoonikotc.
45010013	Kihcimasina'ikan hsa ihkitoomakan: "Awenen hsa piko awiya kekanoonaatc kaaTipencikenitc cinaatamaakotc tapimaaci'aa."
45010014	Aaniin tahsh keoncikanoonaawaahpan ciwiici'ikowaatc mahshi ehtepwehtawaahsikwaa? Aaniin tahsh keoncitepwehtawaawaahpan mahshi kaanoontansikwaa ehtipaacimimintc? Aaniin tahsh keoncinoontamowaahpan i'i minwaacimowin mahshi e'wiintamawaahsiwintwaa?
45010015	Aaniin tahsh keonciwiintamaakewaahpan i'i minwaacimowin iki ominwaacimook mahshi kaamaacinisha'waahsiwintwaa? Kihcimasina'ikan hsa e'ishipii'ikaatek: "Aahpici hsa taminonaakosiwak kaapiiciminwaacimowaatc!"
45010016	Kaawiin tahsh kahkina okii'otaahpinansiinaawaa minwaacimowin. O'owe iitok Aaiseya (Isaiah) kii'ihkito: "Awenen tahsh kaahtepwehtank nintinaacimowininaan?"
45010017	Nashke tahsh, awiya e'noontank i'i minwaacimowin, mii hsa i'imaa wencioshi'oomakaninik otepweyentamowin. I'iweni tahsh tipaacimowin kaanoontamowaatc mii 'imaa Christan kaaishitipaacimimintc.
45010018	O'o tahsh nintihkit: Tepwe na kaawiin okii'noontansiinaawaa i'i minwaacimowin? Okii'noontaanaawaa iitok, aaniihsh Kihcimasina'ikan ihkitoomakan: "Ini okiikitowiniwaan misiwe ahkiink kii'noontaakwaniniwan, ini kaye otihkitowiniwaan kii'ishaamakaniniwan kaa-ahkotanentaakosinitc pemaatisinitc."
45010019	Keyaapi tahsh o'o nintishikakwetwe: Kaawiin ina pemaatisiwaatc i'imaa Isriyal (Israel) ahkiink kii'nihsitohtansiiwak? Moosihs tahsh wiin nihtam kii'nahkwehtam ekii'ihkitotc: "Ninka-aapaci'aak hsa kotak kaapeshikwewaanakisiwaatc, kekoonini kaainenimaahsiwekwaa, cionciaayaahshentamek kiinawaa kaatipeniminakook pemaatisiyek. Miiwak itahsh iki kaatashimakwaa kaa-ayaahsikwaa nihsitohtamowin ninka-aapaci'aak cinishki'inakook."
45010020	Awahshime tahsh Kishemanitoo kii'mashkawikiishwe o'o kii'ihkitotc Aaiseyawan kiiaapaci'aatc: "Ninkii'mihkaakook itahsh iki kaakii'nanaantawaapamihsikwaa, Ninkii'naakosiihtawaak tahsh iki kaakiihkakwetwehsikwaa niin onci."
45010021	O'o tahsh otinaa' Isriyala': "Kapekiishik hsa kishiipinihkehtawininim cinaasihkawiyek kiinawaa kaashashiipihtamek, kiinawaa kaananaahkwehtamek pemaatisiyek."
45011001	Miitahsh ehkitoyaan, Kishemanitoo na tahsh okii'wepinaa' pemaatisinitc kaatipenimaatc Isriyala' (Israel)? Kaawiin iitok awaac. Keniin ohsha peshik Isriyal nintinow, Eparahaamink (Abraham) kaye nintoontahkaanes, Penciman (Benjamin) kaye kaaishiopiiwesiimitc kaye niin nintooncitipentaakos.
45011002	Kaawiin tahsh Kishemanitoo okii'wepinaahsii' opimaatisiima' mewisha kaakiihkiishaacionenimaatc. Kikihkentaam iitok Kihcimasina'ikan e'ishipii'ikaatek, aaniin Ilaaica (Elijah) kaakii'inaatc Kishemanitoon ahpii ehtashimaatc i'i Isriyala'.
45011003	Miitahsh o'o kaa'ihkitotc: "Tepencikeyan, okii'nihsaawaa' ihsa i'i kitipaacimowininiima', opiikopitoonaawaan kaye kaaishipakitinaahsonaaniwaninik kaanihtaaishianami'ehtaakooyan. Mii hsa tahsh niin ehta e'mihcipeshikoyaan, ninkakwenihsikook itahsh keniin."
45011004	Aaniin tahsh Kishemanitoon kaa'ishinahkwehtaakotc? "Keyaapi ohsha niishwaahcink mitaahswaahk ininiwak ninkanawentamaas mahshi enami'ehtawaahsikwaa ini manitoohkaanan Peyal (Baal) kaaishinihkaanimintc."
45011005	Miitahsh peshikwan noonkom keyaapi, aahpici eshiakaahsiinowaatc iki Kishemanitoon kaakii'onenimikowaatc, aaniihsh okishewaatisiihkantaakowaan.
45011006	Kishemanitoo otoonentamowin oncianohkiimakanini okishewaatisiwinink, kaawiin wiin eshihcikenitc awiyan. Kiishpin hsa otinentamowin oncianohkiimakaninikipan aaniin eshihcikenitc awiyan, kaawiin iinsan okishewaatisiwin tepwe kishewaatisiwiniwansinini.
45011007	Aaniin tahsh kaaishihsek? Iki hsa pemaatisiwaatc Isriyalak kaawiin okiihtepinansiinaawaa wekonen ini kaakiihkakwemihkamowaatc. Iki hsa kaakii'akaahsiinowaatc kaakii'onaapamikowaatc Kishemanitoon miiwak​iki kaakii'mihkamowaatc. Iki tahsh wiin kotak awiyak kiihshashiipihtamook.
45011008	Aaniihsh Kihcimasina'ikan ishipii'ikaate: "Kishemanitoo tahsh okii'ishihtamawaa' cisaapikihkentamaawihsinik. O'o tahsh ishi ahpii kaawiin mahshi waapihsiiwak, kaawiin kaye onoontamaawinihsiiwak."
45011009	Tepit (David) iitok kaye kii'ihkito: "Taka i'imaa kaaishinihtaawiihkwantiiwaatc tashinakwaasowak, tashitahsoosowak kaye, tashipisokehshinook kaye, taoncikakwaataki'aawak kaye otishihcikewiniwaan!
45011010	Taka kaye oshkiinshikowaan takipinikaateniwan ciwaapihsikwaa, mooshak kaye tawaakiciishkoosowak ehkosikowanewaatc."
45011011	O'o tahsh miinawaa nintishikakwetwe: Ahpii Coowak kiipisokehshinowaatc, mii na 'i wawiinke cinihshiwanaatisiwaatc? Keko 'i nahke inentankek! Aaniihsh iki kaaCoowiwihsikwaa meshkwac okii'naasihkaakonaawaa pimaaci'ikoowin ahpii Coowa' kiimacitootaminitc. Miitahsh o'o kaakii'onci-ishihsek Coowak cionciaayaahshentamowaatc.
45011012	Ahpii Coowak kiimacitootamowaatc, meshkwac kahkina hsa pemaatisiwaatc o'omaa ahkiink kiiwenooci shawentaakosiwak. Ekiihkitimaakinaakosiwaatc kaye otahcaahkowaank kaakii'onciwenoocishawentaakosiwaatc ekaa kaaCoowiwihsikwaa. Aahpici hsa awahshime tapaahtiinatin i'i shawencikewin ahpii takwakimintwaa kewiinawaa kahkina kaatahshiwaatc Coowak!
45011013	Kiinawaa tahsh kaaCoowiwihsiwek, noonkom kikanoonininim: o'o tahsh e'ishihsek niin ishinisha'waakan ekii'ishionaapamikooyaan cinaasihkawakwaa kaaCoowiwihsikwaa, mii 'i waaoncikihci-inentamaan nintanohkiiwin.
45011014	Maakishaa iki pemaatisiwaatc nintaakashki'aak kaawiicionciimakwaa ciaayaahshentamowaatc, miitahsh o'omaa o'o kaaishihcikewak, kewiinawaa cioncipimaaci'intwaa.
45011015	Ahpii tahsh Coowak kiiaanawenimikowaatc Kishemanitoon, mii 'imaa kotak pemaatisiwaatc kaakiihshiinkenimaawaatc Kishemanitoon noonkom wenciminowiiciiwaawaatc. Aaniin tahsh keishihsek ahpii kewiinawaa kiiweotaahpinintwaa, mii hsa keishinaakwahk taapishkoo kaakiinipowaahpan ekiihkiiwepimaatisiwaatc.
45011016	Kiishpin tahsh awiya pankii ehpahkwepinaatc pahkweshikanan e'miinaatc Kishemanitoon, mii hsa piko enentaakwaninik taapishkoo e'misiwemiinaatc kahkina pahkweshikanan. Kiishpin kaye kiimiinintc Kishemanitoo kaaishiociipihkaawinitc mihtikoon mii 'i enentaakwaninik misiwe e'miinintc cinitipentank kahkina watihkwanan.
45011017	Nashkehsh kaye iki Isriyalak (Israel) mii enentaakosiwaatc a'a aalip (olive) shoominaahtik kaakihtikaasotc aaninta ekiihpoohkonikaatekin owatihkwanan. A'a tahsh wiin kotak pikwacaya'ii shoominaahtik kaakiihkihtikaasohsik kiinawaa kaaCoowiwihsiwek kaaishinaakosiyek owatihkwanan piincikihtikaateniwan i'imaa kaakii'oncipoohkonikaatekin ini watihkwanan. Kekiinawaa tahsh i'imaa eshiwiitoohkaasoyek kaakii'oncimashkawaatisiwaatc Coowak, kaakii'onciwenootaninik opimaatisiwiniwaa.
45011018	Keko tahsh aanawenimaahkekwaanik iki Coowak kaaishinaakosiwaatc taapishkoo kaakiihpoohkonikaatekin watihkwanan. Keko tahsh kihci-inenintisohkek. Kimihciwatihkwaniwim iitok. Kaawiin iitok ociipihk watihkwanink oncipimaatahsinoon, i'i watihkwan ociipihkonk oncipimaatan.
45011019	Shaakooc itahsh o'o kitihkitom: "Tepwe kiihpoohkonikaatewan hsa ini watihkwanan niinawint i'imaa cioncimaaciikiyaank."
45011020	Kitaakiihtepwem ihsa i'i ihkitoyekipan. Taapishkoo kaakii'ishipoohkonikaatekin ini watihkwanan, mii hsa kaakii'ishiaanawenimintwaa Coowak, aaniihsh kaawiin kiihtepwehtansiiwak. Kiinawaa tahsh wiin ehtepwehtamek keyaapi i'imaa kaaonciayaayek. Keko tahsh kihci-inenintisohkek, nawac iko kohtaanentamok.
45011021	Kishemanitoo iitok kaawiin okii'manaaci'aahsii' Coowa' kaaishinaakosiwaatc ini mayaa kaakii'watihkwaniwaninikin. Kitinentaam inahsh kekiinawaa cimanaaci'inek?
45011022	Miitahsh o'omaa eshiwaapantamank Kishemanitoo aaniin eshiminotootaaketc, e'manaaci'aahsik kaye awiya'. Kaawiin hsa omanaaci'aahsii' kaakii'macitootaminitc. Kiinawaa tahsh wiin kiminotootaakowaa. Mii 'i ketootawinek mooshak ehta ani-ishipimohsewek keonciminotootawinek. Kiishpin tahsh i'i ishihcikehsiwek, miitahsh peshikwan kekiinawaa ketootaakooyek taapishkoo kaakiihpoohkonikaatekin watihkwanan.
45011023	Kiishpin tahsh Coowak nakatamowaatc oshashiipihtamowiniwaa, mii hsa tahsh i'i cikiiweahsintwaa aanti nihtam kaakii'ishiayaawaahpan, aaniihsh Kishemanitoo okashkihtoon i'i cikiiweahsaatc.
45011024	Kiinawaa hsa kaaCoowiwihsiwek mii 'i eshinaakosiyek taapishkoo watihkwan i'imaa kaa'oncipoohkonikaatek shoominaahtikonk kaakiihkihtikaasohsik, i'imaa tahsh eshipiincikihtikaatek shoominaahtikonk kaakihtikaasotc, ekii'mayakihseyek. Iki tahsh wiin Coowak mii 'i eshinaakosiwaatc taapishkoo watihkwanan kaaoncitipentaakwahkipaniin i'imaa shoominaahtikonk kaakiihkihtikaasonitc. Nawac itahsh taawentanini Kishemanitoo cikiiwekihtikaatankipan ini watihkwanan shoominaahtikonk kaakiihkihtikaasonitc kaakii'onciinikin.
45011025	Niiciotepwehtamook! Kinantawenimininim hsa cikihkentamek i'i tepwewin otaanaank kaakiihkihkencikaatehsinok. Kaawiin iitok kiinawaa kikaoncimamiihkwaanitisohsiim. I'i tahsh kaaishishashiipihtamowaatc iki Isriyalak (Israel) pemaatisiwaatc, kaawiin i'i mooshak taishiayaahsiiwak. Paanimaa tahsh tapooni-ishiayaawak ahpii kiimooshkinehsenitc i'i kaaCoowiwihsinik, kaapinaasihkawaanitc Kishemanitoon.
45011026	Miitahsh i'i nahke kahkina Isriyalak kaawii'ishipimaaci'intwaa, aaniihsh Kihcimasina'ikan ishipii'ikaate: "Opimaaci'iwe hsa Saayanink (Zion) tapioncii, ciotaahpinank i'i macitootamowin kaakii'ishimacitootaminitc Cekapoon opiiwesiimini.
45011027	Ninkaoshihtamawaak i'i aayiici​ahshotamaatiwin ahpii otaahpinamowak ini omacitootamowiniwaan."
45011028	Ekii'aanawentamowaatc tahsh minwaacimowin, miitahsh i'i Coowak kaaishinaakosiwaatc taapishkoo ekiihshiinkenimaawaatc Kishemanitoon, kiinawaa ekaa kaaCoowiwihsiwek cionciminohseyek. Shaakooc itahsh Kishemanitoo okii'onenimaa' Isriyala' ciopimaatisiimitc, miitahsh enentaakosinitc kaasaaki'aatc aaniihsh okii'ishiahshotamawaa' kaakii'okehteya'aaminitc ciwiiciiwaatc.
45011029	Aaniihsh kaawiin Kishemanitoo aantentansii awenenan iko kiiwii'onenimaatc, kiiwiihshawenimaatc kaye awiyan.
45011030	Kiinawaa tahsh kaaCoowiwihsiwek, kikiihshashiipihtawaawaa Kishemanitoo otaanaank. Noonkom itahsh aasha kikii'oncitepinamowaam Kishemanitoo okoohpaasinaakewin, Coowak ekiihshashiipihtamowaatc.
45011031	Miitahsh peshikwan kiinawaa ekiihtepinamek i'i koohpaasinaakoowin, noonkom itahsh wiin Coowak ehshashiipihtamowaatc, mii 'iwe kaaonci-ishihsewaatc kewiinawaa noonkom citepinamowaatc Kishemanitoon okoohpaasinaakewinini.
45011032	Miitahsh i'i Kishemanitoo kaaonci-inakimaatc kahkina awiya' shashiipihtamowinini citipenimikonitc, amii 'oweni kaaonci-ishihciketc, kahkina awiyan mayaa peshikwan cioncitepinaminitc okoohpaasinaakewin.
45011033	Aahpici kihci-ishpentaakwanini kaashiwenootaninik Kishemanitoo okakiihtaawentamowin, okihkentamaawin kaye. Kaawiin tahsh kaye awiyan otaawiintansiini aaniin eshionentank, kaawiin kaye awiyan otaanihsitohtansiini aaniin eshihciketc!
45011034	Kihcimasina'ikan hsa ishipii'ikaate: "Kaawiin hsa awiyan okihkentansiini kaaTipenciketc aaniin enentank, kaawiin kaye awiyan wiihkaa otaawiintamaakohsiin aaniin keni-ishihciketc.
45011035	Kaawiin kaye wiihkaa awiyan kekoonini omiinikohsiin, keoncimasina'amawaahpan awiyan."
45011036	Wiin kahkina kekoon okii'oshihtoon, kahkina kaye kekoonini kii'onciayaani wiin onci, wiin kaye kahkina kekoonini kii'oshihtamaaso. Kishemanitoo hsa nehpic iko tanikihci-inentaakosi. Emen.
45012001	Miitahsh niiciotepwehtamook, Kishemanitoo e'wenootaninik okoohpaasinaakewin, kikakaansomininim cipakitinitisoyek enaahsamiitc Kishemanitoo. I'i hsa kaapimaatahk pakitinikewin ci-ishinaakosiyek, wiin ehta ko eshionahtamaasoyek ciaapaci'inek anohkiihtawek, miitahsh i'iweni kaaminwaapantank Kishemanitoo. Mii hsa tahsh i'i tepwe kwayahk anami'aawin kemiinekipan Kishemanitoo.
45012002	Keko tahsh naapinaakosihkek o'o kaaishihcikewaatc o'omaa ahkiink kaapimaatisiwaatc. Maano pakitinihk Kishemanitoo ciaanci'inek i'imaa piincaya'ii kipimaatisiwiniwaank, cioshkihtootc kaye kitinentamowiniwaan. Mii hsa tahsh cioncikihkentamowek Kishemanitoo otinentamowin, mii hsa 'iweni kaaonishihshininik, i'i kaye kaaminwaapantank, i'i kaye kaakiishinaakwaninik.
45012003	Kishemanitoo ninkii'miinik okishewaatisiwin, miitahsh o'o eninakook kahkina kaatahshiyek, keko awahshime inenintisohkek i'i kaa-ahpiihtentaakosiyek. Weweni naanaakatawentamohk mooshak. I'i tahsh tepweyentamowin Kishemanitoo kaamiininek, mii hsa 'imaa ishitipaacintisok.
45012004	I'imaa tahsh kiwiiyawinaanink aahpici paahtiinatinoon ini pepahkaan kaainwaatekin. Onoweniwan tahsh kahkina pepahkaan inanohkiimakanoon.
45012005	Aana tahsh wiin ehpaahtiinoyank, mii hsa eshinaakosiyank taapishkoo owiiyawimaa kaapeshikwahk e'ishipeshikoyank, aaniihsh Christ kahkina kiwiiciiwaanaan. Miitahsh eshinaakosiyank e'wiiciintiyank kahkina kaatahshiyank taapishkoo kaashiwiiciintiimakahkin ini pahkesiwinan i'imaa wiiyawimaank.
45012006	Kishemanitoo tahsh ekiihshaweniminank kikii'miinikonaan omiikiwewinan pepahkaan kaaishianohkiimakaninikin ci-ishihcikewank. Kiishpin awiya kii'ishimiinikoowisitc citashintank Kishemanitoon otipaacimowinini, taka mii keahpiihtaacimotc aaniin ehpiihcitepweyentank.
45012007	Kiishpin tahsh awiya kii-ishimiinikoowisitc cipami'iwetc, taka hsa tapami'iwe. Kiishpin tahsh ishimiinikoowisitc cikihkino'amaaketc, taka hsa takihkino'amaake.
45012008	Kiishpin tahsh ishimiinikoowisitc cimashkawite'e'aatc awiyan, mii hsa 'i keishihcikehpan. A'a kaye kaapakitiniketc, pisaan​iko ciciihkentankipan ehpakitiniketc. A'a kaye kaaniikaaniitc, pisaan​iko takihcianohkii. A'a kaye kaaminotootaaketc, ciminwentankipan i'i e'ishihciketc.
45012009	Tepwe piko kaye wiinke saaki'itik. Shiinkentamok i'i kaamacinaakwahk, kihciwinamok itahsh i'i kaaonishihshik.
45012010	Wiinke kaye saaki'itik taapishkoo kaaowiicihkiwentiwaatc kaashisaaki'itiwaatc. Niikaanikihtenimihkwak kiiciotepwehtamoomiwaak ahpiihc kiinawaa kaainenintisoyek.
45012011	Mooshak kaye anohkiik, keko wiihkaa kihtimihkek. Wiinke piko misiwe kite'iwaank oncianohkiihtawihk kaaTipenciketc.
45012012	E'ayaayek tahsh i'i ahpenimowin, mooshak iko ciihkentamok. Aayiitentamok kaye aanimisiwin otihsikoyek. Mooshak iko kaye anami'aak.
45012013	Miinihkwak kaye iki otanami'aak kekoonini kaaishinoontehsewaatc, weweni naakaci'ihkwak kiiotihsinekwaa iki piiwitek kitaawiniwaank.
45012014	Kakwecimihk kaye Kishemanitoo cishawenimaatc i'i kaakakwaataki'iminek, tepwe kakwecimihk cishawenimaatc, kaawiin wiin cimacakimaatc.
45012015	Wiiciminwentamoomihkwak hsa iki kaye kaaminwentamowaatc, wiicimawimihkwak kaye iki kaamawiwaatc.
45012016	Peshikwan kaye inenintik kahkina kaatahshiyek, keko wiin kihci-inenintisohkek. Pisaan​iko ishihcikek ini kaatapahsentaakwahkin anohkiiwinan. Keko kaye ninkakiihtaawentaamin inenintisohkek.
45012017	Kiishpin awiya macitootawinek, keko kakwenaapinamawaahkek i'i kaatootawinek. Kakweishihcikek itahsh i'i wenishihshink kahkina awiya kaaminwaapantank.
45012018	Maawac iko kihcianohkiik ehkokashkihtooyek, pisaan ciwiicipimaatisiimekwaa kahkina awiyak.
45012019	Kaasaaki'inakook, keko kakwetipa'ikehkek awiya kekoonini tootawinek. Tawinamawihk Kishemanitoo onishkaatisiwin cinana'ahcikemakaninik. Kihcimasina'ikan aaniihsh ishipii'ikaate: "Niin ninkanana'ahcike, niin ninkakiiwetipa'ike, ihkito kaaTipenciketc."
45012020	O'o tahsh ihkitoomakan Kihcimasina'ikan: "Kiishpin hsa a'a kaashiinkenimihk noonteskatetc, ahsham kekoonini. Kiishpin kaye noontewiiminihkwetc, pisaan​iko cimina'atc. Kiishpin tahsh i'i ishihcikeyan, taapishkoo hsa ehcaakisotc taishiayaa keahpiihtakacitc."
45012021	Keko kaye pakitinankek i'i kaamacinaakwahk cishaakooci'ikoyek. O'o tahsh ishihcikek, kaaonishihshik aapacihtook cishaakoocihtooyek i'i kaamacinaakwahk.
45013001	Miitahsh eshinaakwahk kahkina awiya cina'ihtankipan i'i okimaawiwin, aaniihsh kiishpin Kishemanitoo inentansikipan ciayaahsininik i'i okimaawiwin kaawiin taakii'ayaahsinini. Miitahsh kaaonciayaanik okimaawiwin Kishemanitoo wiin iko ekiihpakitinank o'omaa ahkiink.
45013002	Awiya tahsh kaamiikaatank okimaawiwin miihsa taapishkoo e'miikaatank i'i Kishemanitoon kaakii'onahtoonitc. A'a tahsh o'o kaaishihciketc wiin ihsa piko takashkihtamaaso aanti keoncionahshowaasotc.
45013003	Iki tahsh weweni kaaishihcikewaatc kaawiin memwehc okakohsaahsiwaawaa' i'i ahkiiwiokimaa'. Iki tahsh kaanihtaa mamaashiiwaatc ehta okakohsaawaa'. Kinantawentaam ina cikohsaahsiwek a'a ahkiiwiokimaa? Inashke kwayahk ishihcikek, miitahsh keininek ekii'minohcikewek.
45013004	Aaniihsh mii 'i taapishkoo eshinaakositc a'a ahkiiwiokimaa e'anohkiihtawaatc Kishemanitoon, e'anohkiitc kiin ciminohsewatc. Kiishpin mamaashiiyan, mii hsa tahsh i'i cikohsatc, aaniihsh mashkawisiiwinini otayaan weweni piko cinana'ahsihk, kaawiin kikamanaaci'ikohsii. Kishemanitoon iitok otanohkiihtawaan. Pisaan itahsh iko okanana'ahsaan awiyan kaamamaashiinitc.
45013005	Miitahsh o'o kaaonci-ishinaakwahk cina'ihtaman i'i okimaawiwin, kaawiin wiin ehta cikohtamowatc Kishemanitoo kaawii'ishinana'ahsaatc awiya', i'i hsa kaye cikihkenintisoyan kwayahk e'ishihcikeyan.
45013006	Miitahsh kaaonci-ishinaakwahk citipa'amek i'iweni kaanihtaa​tipa'amawintc wekimaawaatisitc, aaniihsh iki ahkiiwiokimaak otanohkiihtawaawaan Kishemanitoon ehtootamowaatc otanohkiiwiniwaa.
45013007	Tipa'amok itahsh wekonenini ko kaa-antaweniminekwaa citipa'amowek. Tipa'amok kaye i'i kitahkiimiwaa, ini kaye pepahkaan kekoonan kekiihtipa'amekipan. Kihtenimihkwak itahsh kaye iki kekihtenimekwaapan, miitahsh kaye peshikwan tootawihkwak kekihci-inenimintwaapan.
45013008	Keko awiya kekoonini masina'amawaahkek, kinantawentaakosim itahsh mooshak cisaaki'itiyek, taapishkoo awiya mooshak kaatipa'iketc. Awenen tahsh iko kaasaaki'aatc owiicipimaatisiin mii hsa 'awe kaatipitootank Moosihsoon (Moses) otOonahshowewinini.
45013009	O'o tahsh peshik onahshowewin kaaihkitoomakahk: "Saaki'ihkwak iki kiicipimaatisiimiwaak taapishkoo kaa-ahpiihcisaaki'itisoyek," mii hsa peshikwan ahpiihtentaakwan ono maamaw kaa-ahpiihtentaakwahkin onahshowewinan kaawii'wiintamaan: "Keko papaamenimimaahken pahkaan awiya owiiciiwaakanan, keko nihshiwehken, keko kaye mihsawentamowaahken awiya pahkaan otaya'iiman kaatipentank."
45013010	Kiishpin tahsh awiya saaki'atc, kaawiin wiihkaa kikamacitootawaahsii. Mii hsa tahsh eshinaakwahk awiya kaasaaki'iwetc ehtipitootank kahkina onahshowewin.
45013011	Miitahsh o'owe eshinaakwahk ci-ishihcikeyek, aaniihsh kikihkentaam aasha tipa'ikan e'ocihcihsek cikoshkosiyek. Nawac iitok noonkom kipehshwaapantaam kaawii'ishipimaaci'ikooyek ahpiihc wiin kaakii'ahpiihsaapantamekipan nihtam kiimaaciitepwehtamek.
45013012	Aasha ohsha kekaa ishkwaatipihkan, aasha ohsha piitaapan. Taka tahsh mii 'i ishipoonitootaanin ini kekoonan tipihkanonk kaaoncitipentaakwahkin. Taka pihsihkantaanin ini miikaasowiaapacihcikanan waahseyaasiwinink kaaoncitipentaakwahkin.
45013013	Taka tahsh weweni pimaatisitaa, ci-ishihcikeyank kaaishihcikewaatc waahseyaank kaaishitipentaakosiwaatc. Taka kaawiin onoweniwan kikaishihcikehsiimin: papaakakiipaacihcikewin, minihkwewin, wiinaatisiwin, pihshikwaacihcikewin, kiihkaantiwin, aayaahshenintiwin.
45013014	O'o tahsh kikaishihcikemin: taka hsa pihsihkamowaahk kaaTipenciketc Ciisahs Christ opimaatisiwin. Kaawiin tahsh awahshime kikaishihcikehsiimin kaawii'ishihcikemakahk o'o kiwiiyawinaan aaniin kaye eshimihsawentamoomakahk.
45014001	Otaahpinihk hsa a'a mahshi kaamashkawitepwehtansik, keko tahsh wiin kakweshaakoosomaahken aaniin enentank kekoonini.
45014002	Peshik itahsh ishitepwehtam pisaan​iko kahkina kekoonini cimiicitc. A'a tahsh mahshi kaamashkawi​tepwehtansik kaakihtikaatenik miicim ehta omiicin.
45014003	Kaawiin tahsh ishinaakwahsinini a'a kahkina kekoonini kaamiicitc ciaanawenimaatc ini kahkina kekoonini kaamiicihsinik. A'a tahsh kaye kaakihtikaatenik miicim ehta kaamiicitc kaawiin kaye wiin ishinaakwahsinini ci-inaahpan e'macitootaminitc ini kahkina kekoonini kaamiicinitc. Kishemanitoon iitok okii'otaahpinikoni.
45014004	Awenen itahsh kiin entinowiyan cinaanaakasaapamatipan pahkaan awiyan kaapamiihtawaatc? Otookimaaman ohsha onaanaakaci'ikoon tepwe kwayahk eshihcikekwen komaa kaye kwayahk eshihcikehsikwen. Weweni hsa taishihcike, aaniihsh kaaTipencikenitc okawiici'ikoon ciminohsetc.
45014005	Peshik itahsh inini awahshime otinentaan peshik ehkiishikaninik, kaawiin tahsh aahpici opapaapisiskentansiinan kotak kaakiishikaninikin. A'a tahsh kotak peshik miinawaa kahkina peshikwan otinentaanan ini kaakiishikaninikin. Mii hsa tahsh eshinaakwaninik entahsopeshikotc piko ciaayiitentankipan aaniin waa'ishikiishikanohketc.
45014006	Awenen hsa piko kaakihci-inentank ehkiishikaninik, mii hsa eshihciketc ewiihkihtenimaatc kaaTipencikenitc. A'a kaye kahkina kekoonini kaamiicitc, mii hsa eshihciketc ehkihtenimaatc kaaTipencikenitc, aaniihsh omiikwehciwenimaan Kishemanitoon e'miinikotc miicim. A'a tahsh kaye kotak aaninta kekoonini kaamanaamiicitc, mii hsa kewiin eshihciketc, ehkihtenimaatc kaaTipencikenitc, kewiin e'miikwehciwenimaatc Kishemanitoon.
45014007	Kaawiin tahsh kaatahshiyank awiya wiin ehta piko pimaatisiihtamaasohsii. Kaawiin kaye awiya wiin iko nipoohtamaasohsii.
45014008	Aaniihsh kiishpin kiipimaatisiyank, kaaTipenciketc ohsha kaaoncipimaatisiyank cikihtenimintc. Kiishpin tahsh nipoyank, cikihtenimintc ohsha kaye kaaoncinipoyank. Komaa hsa pemaatisiwankwen, komaa kaye nepowankwen, kaaTipenciketc ohsha kitipenimikonaan.
45014009	Mii hsa Christ kaakii'oncinipotc, kaakii'oncikiiwepimaatisitc kaye, citipenimaatc i'i kaapimaatisinitc, i'i kaye kaaniponitc.
45014010	Wekonen itahsh kiin wencinaanaakasaapamatc aaniin kiitanami'aa eshipimaatisitc? Wekonen tahsh kaye kiin wenciaanawenimatc kiiciotepwehtamo? Kahkina iitok kikaniipawiwaamin enaahsamiitc Kishemanitoo ahpii tipaahkoninank.
45014011	Kihcimasina'ikan hsa ishipii'ikaate: "Niin kaaTipencikeyaan nintahpiwiintaan nimpimaatisiwin, maawac iko ninkihcitepwe kaaihkitoyaan, kahkina hsa awiya taociciinkwanapihtaa enaahsamiiwak, kahkina kaye awiya taihkito niin ehKishemanitoowiwak."
45014012	Inashke tahsh, kahkina kaatahsopeshikoyank ishinaakwan ciwiintamawank Kishemanitoo aaniin kaakiihpi-ishihcikewank.
45014013	Taka tahsh i'i ishipoonihciketaa o'o kaanihtaanaanaakasaapantiyank. Taka hsa onentantaa ci-ishihcikehsiwank aaniin awiya keoncipisokehshink, aaniin kaye keoncipankihshink a'a kiitanami'aanaan.
45014014	KaaTipenciketc Ciisahs tahsh e'wiiciiwak kaaoncikihkentamaan, kaaoncikehcina'oyaan kaye, kahkina miicim kaakii'oshihcikaatek ehpehkahk, pisaan​iko cimiicinaakaatek. Kiishpin tahsh wiin awiya ishitepwehtank aaninta kekoon cimanaaishihcikehpan, mii hsa ko 'i cimaashipinitisohpan kiishpin ishihciketc kaamanaaishihciketc.
45014015	Kiishpin tahsh oncimaashihsetc kiitanami'aa kiwiihsiniwinink, kaawiin itahsh iinsan saaki'iwewinink kitoonci-ishihcikehsii i'i kaaishihcikeyan. Keko i'imaa kitinancikewinink oncinihshiwanaaci'aahken kiitanami'aa. Christan iitok kewiin okii'nipohtamaakoon.
45014016	Keko tahsh kekoon ishihcikehken cioncimacitashincikaatek i'i kaaonishihshentaman.
45014017	I'iwe hsa kiitashintenik aaniin Kishemanitoo eshiokimaahkantawinank, kaawiin wiin aaniin keinancikeyank, aaniin kaye keshiminihkweyank kaatashintek, i'iwe ohsha kaaicikaatek, kii-ishihcikenaaniwank Kishemanitoo kaaminwaapantank, pisaan kaye ciwiiciiwank Kishemanitoo, minwentamowinini kaye kaamiiniminank Kishemanitoo otAhcaahkwan.
45014018	Awiya tahsh o'o nahke kii-ishianohkiihtawaatc Christan, Kishemanitoon ominwaapamikoon, pemaatisinitc kaye ominwaapamikoo'.
45014019	Taka tahsh mooshak i'i kakweishihciketaa, aaniin pisaan​iko keshiwiiciintiyank, ciwaawiici'itiyank kaye cinimashkawikiyank.
45014020	Keko tahsh wiin i'imaa kimiicimimink oncinihshiwanaacihtaawaahken Kishemanitoo kaakii'oshihtootc. Kahkina miicim kiihpakitinikaate cimiicinaakaatek, kaawiin itahsh taaonishihshinsinoon cimiicinaakaatekipan i'i miicim kiishpin awiya i'imaa oncimacitootank.
45014021	Kiishpin kiitanami'aa oncipisokehshink i'imaa, kaawiin taaonishihshinsinoon cimiiciyampan wiiyaahs, ciminihkweyampan kaye shoominaapo, ci-ishihcikeyampan kaye kekoon iko keoncipisokehshinkipan.
45014022	I'i tahsh inahke kaye kaashitepwehtaman ono, taka kiinehtawaa piko Kishemanitoo kikakihkentaam. Aahpici hsa taminwentam a'a inini kaamaanentamoshkaakohsik e'ishihciketc wiin iko kaashiminwaapantank.
45014023	Kiishpin tahsh oncikehcinaa'owenintisohsik wekonenini kaamiicitc, Kishemanitoon ihsa okawiintamaakoon sesik e'ishihcikehsik. Aaniihsh i'i kaaishihciketc kaawiin tepwehtamowinink onciimakahsinini. Kekoon tahsh tepwehtamowinink e'onciihsinok mii hsa i'i macitootamowin.
45015001	Kiinawint itahsh kaamashkawitepwehtamank, mii hsa eshinaakwahk cikii'wiici'ankwaapan iki mahshi kaamashkawitepwehtansikwaa. Kaawiin wiin kiinawint ehta ci-ishihcikeyankipan kekoon keminwentamo'ikoyank.
45015002	Takwac itahsh ishihciketaa keminwaapantank kiicipimaatisiinaan keonciminohsetc, keoncimaaciikitc kaye otepwehtamowinink.
45015003	Wiin Christ aaniihsh kaawiin kii'minwentamo'itisohsii, o'o iitok kii'ishihcike kehteoshipii'ikan kaaishipii'ikaatenik: "I'i hsa kaakii'ishimaci-ikooyan niin ninkiihpakamishkaakonan."
45015004	Kahkina kekoon tahsh kaakii'oshipii'ikaatek i'imaa kehteoshipii'ikanink, ekii'oshipii'amaakooyank cioncikihkentamank cishashiipentamank, cimashkawentamank kaye. Miitahsh i'imaa keonciahpenimoyank.
45015005	Taka tahsh Kishemanitoo kaamiikiwetc shashiipentamowin, mashkawentamowin kaye, kikaishi'ikowaa peshikwan inahke ci-ishinaanaakatawenintiyek, aaniihsh kipiminisha'amowaam Christ Ciisahsoon kaakii'ishipimaatisinitc.
45015006	Taka tahsh kaatahshiyek maamaw iko inentamok cipeshikohtaakosiyek e'miikwehciwenimek Kishemanitoo kaaTipenciketc Ciisahs Christ Kaaoyoohsitc.
45015007	Otaahpinitik itahsh kaatahshiyek pisaan ciwaawiiciintiyek, taapishkoo Christ kaakii'ishiotaahpininek, Kishemanitoo cikihci-inentaakositc.
45015008	Kiwiintamawininim Christ ekiihpitinowitc awiya kaaminotootawaatc Coowa', ewii'naakohtootc Kishemanitoon otepweyentaakosiwinini, cionci-ishihsenik aaniin Kishemanitoo kaakii'ishiahshotamawaakopanen kikehteya'aaminaani'.
45015009	Christ tahsh kaye kii'ishihcike ekaa kaaCoowiwihsinik cimiikwehciwenimaanitc Kishemanitoon, aaniihsh okoohpaasinaakoni. Kihcimasina'ikan iitok ishipii'ikaate: "Niin hsa kikamiikwehciwenimin ekaa kaaCoowiwihsikwaa kaaishiayaawaatc, ninkaina'am kaye cimiikwehciwentamaan kiwiinsowin."
45015010	Miinawaa tahsh pahkaan ishi-ishipii'ikaate: "Kiinawaa ekaa kaaCoowiwihsiwek, wiiciminwentamoomihkwak Kishemanitoo kaakii'onenimaatc pemaatisinitc ewiihtipenimaatc."
45015011	Pahkan itahsh kaye miinawaa ishioshipii'ikaate: "Kiinawaa ekaa kaaCoowiwihsiwek, miikwehciwenimihk kaaTipenciketc, miikwehciwenimihk, kahkina kaapimaatisiyek!"
45015012	O'o tahsh Aaiseya (Isaiah) kii'ishipii'ike: "Awiya hsa tapitakohshin Cehsiink (Jesse) keontahkaanesitc, mii hsa tahsh a'a kaawiihpitakohshink citipenimaatc ekaa kaaCoowiwihsinik, miitahsh a'awe keahpenimonotaakotc ini ekaa kaaCoowiwihsinik."
45015013	Taka Kishemanitoo kaamiikiwetc ahpenimowin, kikamooshkinemiinikowaa ciihkentamowin, pisaanisiwin kaye kaashitepwehtawek. Kishemanitoo hsa otAhcaahkwan omashkawisiiwininiink kikaonciwiiciiwikowaa, kitahpenimowiniwaa mooshak ciniwenootahk.
45015014	Niitanami'aak, niin hsa wiinke ninkehcinaa' e'mooshkineshkaakoyek i'i kaaonishihshink i'i kaye kahkina kihkentamaawin, ehkashkihtooyek kaye cikakihkino'amaatiyek.
45015015	O'o oshipii'ikan kaaoshipii'amawinakook aahpici ninsoonkite'e e'wiintamawinakook kekoonan keoncimaamihkawiyek. Kishemanitoo iitok ninkii'ishishawenimik ekii'inanohkii'itc
45015016	cipamiihtawimak Christ Ciisahsoon ciwiici'imak i'i ekaa kaaCoowiwihsinik. Taapishkoo hsa anami'ewikimaa kaainanohkiitc mii hsa 'i enanohkiiyaan o'o kaatashintamowak Kishemanitoo ominwaacimowin, iki hsa kewiinawaa ekaa kaaCoowiwihsikwaa ci-ishinaakosiwaatc pakitinaahsowinink, keminwaapantaminitc Kishemanitoon. Aaniihsh Kishemanitoon otAhcaahkoni opehki'ikowaan.
45015017	O'o tahsh kaashiwiiciiwak Christ Ciisahs, tepwe hsa ishinaakwan cikihci-inentamaan o'o kaashianohkiihtawak Kishemanitoo.
45015018	Kaawiin tahsh nintaateinenintisohsii kekoon citashintamaampaan, mii ehta ko Christ kaapi-ishianohkiitc nimpimaatisiwinink, ekii'aapacihtootc nintihkitowinan, nintishihcikewinan kaye, ciwiici'imak ekaa kaaCoowiwihsinik cina'ihtawaanitc Kishemanitoon.
45015019	Miiwan tahsh kaye ono kaayaapacihtootc kaamashkawinaakwaninikin kihkinawaacihcikanan, maamahkaacihcikewinan kaye, eshimashkawanohkiitc kaye Kishemanitoo otAhcaahkwan. I'imaa Ceroosalamink (Jerusalem) ekii'oncimaacaayaan, piinihsh misiwe weti Iliirihkam (Illyricum) ahki kaaishinihkaatek ekiihpapaawiintamaakeyaan i'i minwaacimowin kaashitashimintc Christ.
45015020	Niin itahsh i'i mooshak peishimihsawentamaan ewiihpapaawiintamaakeyaan minwaacimowin aaniinti Christ eshikihkenimaahsiwintc, aaniihsh kaawiin nintishihcikehsii ciaakwiihtawimaacihtaawak awiya aasha kaakii'ishimaatahkiciketc.
45015021	Kehtemasina'ikanink itahsh ishi-ishipii'ikaate: "Iki hsa mahshi kaakii'wiintamawaahsiwintwaa ehtashimimintc tawaapankewak, iki tahsh kaye mahshi kaanoontansikwaa tanihsitohtamook," ishipii'ikaate.
45015022	Mooshak itahsh e'ontamiiyaan weti ehpapaamaacimoyaan, kaaonci-ishihsehsiwaan ciantawaapaminakook.
45015023	Aasha tahsh ekiihkiishihtooyaan o'o nintanohkiiwin i'iweti nahke ahkiink, aasha tahsh niipiwa' tahsopipoonakaa kaakii'inentamaan ewii'waapaminakookipan,
45015024	miitahsh enentamaan ci-ishihcikeyaan ahpii ishaayaan Ispen (Spain) ahkiink. Nimpakohsentaan itahsh cimawatihsinakook ahpii weti anipimiayaayaan, ciwiici'iyek kaye weti kaawii'ishaayaan. Paanimaa kota kii'ishkwaa-temawatihsinakook.
45015025	Pinamaa tahsh noonkom weti Ceroosalamink (Jerusalem) nintishaa, ewii'wiici'imak Kishemanitoo opimaatisiima' weti kaa-ayaanitc.
45015026	Iki tahsh otanami'aak weti Maahsitooniya (Macedonia) ahkiink kaa-ayaawaatc, weti kaye Ahkeya (Achaia) ahkiink kaa-ayaawaatc wiinawaa hsa piko kii'inentamook ewiihpakitinikewaatc shooniyaan ewii'wiici'aawaatc kaakoohpaatisinitc kaatakwiinonitc Kishemanitoo opimaatisiima' kaaishiayaanitc weti Ceroosalamink.
45015027	Wiinawaa tahsh iko kii'inentamook ewii'ishihcikewaatc, aaniihsh oncita piko ishinaakwanini cikii'wiici'aawaahpan. Aaniihsh iki Coowak okii'miinaawaa' nihtam i'i ekaa kaakiihCoowiwihsinik i'i kaakii'ishishawenimikowaatc Kishemanitoon. Miitahsh eshinaakwaninik ekaa kaaCoowiwihsikwaa wiinihtamawaa ciwiici'aawaahpan ini Coowa' aaniin kewiinawaa otaya'iimiwaan kaakii'ishishawentaakosiwaatc.
45015028	Ahpii tahsh kiihkiishihtooyaan i'i nintanohkiiwin, kii'ishkwaamisiwemiinakwaa ini shooniyaan kaakii'maawacihcikaniwinitc, miitahsh i'i cinimaacaayaan Ispen ahkiink ci-ishaayaan. Ninka-anikipihcii tahsh ewii'mawatihsinakook.
45015029	Ahpii tahsh weti otihsinakook, ninkihkentaan hsa cipiitaawak Christ kaawenootaninik oshawencikewin.
45015030	Niitanami'aak kitishikanoonininim e'wiiciiwank kaaTipenciketc Ciisahs Christ, i'imaa kaye saaki'itiwinink Kishemanitoo otAhcaahkwan kaamiininank. Kitishikakaansomininim, wiici'ihshik kaashianami'ehtawak Kishemanitoo, wiinke piko weweni cianami'ehtamawihshiyek.
45015031	Anami'ehtamawihshik cipapaamenimihsikwaa iki kaatepwehtansikwaa weti Cootiiya (Judea) ahkiink kaa-ayaawaatc, i'i tahsh kaye kaashikakwewiici'imak Kishemanitoo opimaatisiima' i'imaa Ceroosalamink kaa-ayaanitc mii 'iweni kaa-antawentamowak ciotahpinaminitc.
45015032	Miitahsh i'i ahpii kewaapaminakook Kishemanitoo inentank, ciihkentamowin tahsh kaye ninkapikikii. Ahpii tahsh weti mawatihsitiyank, wiinke kikaoncioshkiminwamanci'omin.
45015033	Taka Kishemanitoo kaamiikiwetc pisaanentamowin kikawiiciiwikowaa kahkina kaatahshiyek. Emen.
45016001	Kinantawenimininim itahsh cikihkenimek a'a ihkwe kaaotawemaayank Piipi (Phoebe) kaaishinihkaasotc. I'iweti hsa Senkoriiyaahkaank (Cenchreae) ishipamiihtaake otanami'aa' kaaishinihtaa maawaci'itinitc.
45016002	Weweni piintikanihk, kaaTipencikenitc iitok kewiin otipenimikoon. Aaniihsh mii 'i keishihcikewaahpan pemaatisiwaatc kaatipenimikowaatc Kishemanitoon. Wiici'ihk kaye aaniin iko eshinoontehsetc, aahpici ohsha niipiwa' okii'wiici'aa' pemaatisinitc, keniin hsa piko ninkii'wiici'ik.
45016003	Nimpooshoo'aa hsa Parihsila (Priscilla), Ahkwila (Aquila) kaye, amiiwak ihsa iki kaawiitanohkiimakwaa e'anohkiihtawankitc Christ Ciisahs.
45016004	Okiinaniisaanihtoonaawaan ihsa opimaatisiwiniwaan mekwaa ekii'wiici'iwaatc. Kaawiin niin ehta miikwehc nintinaahsiik, ekaa kaaCoowiwihsikwaa otepwehtamook pepahkaan kaaishimaamaawaci'itiwaatc kewiinawaa omiikwehciwenimaawaa'.
45016005	Nimpooshoo'aak itahsh kaye otanami'aak owaahkaa'ikaniniink kaaishipiintikewaatc. Impooshoo'aa kaye a'a inini kaasaakiwiiciiwak Ehpiinatahs (Epaenetus) kaaishinihkaasotc. Wiin aaniihsh nihtam okiihtepwehtawaan Christan weti ahkiink Esha (Asia) kaaicikaatek.
45016006	Nimpooshoo'aa kaye Meri (Mary) kaakihcianohkiitc mooshak kiinawaa onci.
45016007	Nimpooshoo'aa tahsh Entaronaaihkahs (Andronicus), Cooniyahs (Junias) kaye. Miiwak hsa iki kaawiicitinowiimakwaa ehCoowiwiyaank, ninkii'wiicitahkonikoomikook itahsh kaye. Okoweniwak itahsh wawiinke kihkencikaniwiwak, ishinisha'waakanink e'ishitakwakimintwaa. Wiinawaa tahsh kaye nihtam okiihtepweyenimaawaan Christan cipwaa tepweyenimimak.
45016008	Nimpooshoo'aa kaye Empaliyetahs (Ampliatus), aaniihsh ninsaakiwiiciiwaa, owiiciiwaan kaye kaaTipencikenitc.
45016009	Nimpooshoo'aa kaye Orpenahs (Urbanus) niwiitanohkiimaakaninaan e'anohkiihtawankitc Christ. A'a kaye Istehkihs (Stachys) kaasaaki'ak.
45016010	Nimpooshoo'aa kaye Ahpeliis (Apelles), kaaonciminwaapancikaniwitc ehpiminisha'waatc Christan. Nimpooshoo'aak kaye kahkina Eristaapiyalahs (Aristobulus) otaawinink kaa-ayaanitc.
45016011	Nimpooshoo'aa kaye Hirootiyan (Herodion), kaawiiciCoowimak. Nimpooshoo'aak kaye iki otanami'aak kaawiiciiwaawaatc kaaTipencikenitc, Naarhsihsahs (Narcissus) otaawinink kaaonciinitc.
45016012	Nimpooshoo'aa kaye Caraaihpiina (Tryphena), Caraaihpoohsa (Tryphosa) kaye, kaakiihkihcianohkiihtawaawaatc kaaTipencikenitc. Nimpooshoo'aa kaye a'a ihkwe Parhsihs (Persis) kaaishinihkaasotc, kaasaaki'ak, kaakiihkihcianohkiihtawaatc kaaTipencikenitc.
45016013	Nimpooshoo'aa kaye Oroohpahs (Rufus), mii 'awe iitok kaakihci-inakimintc ehpiminisha'waatc kaaTipencikenitc. Omaamaan tahsh kaye nimpooshoo'imaan, aaniihsh taapishkoo e'okosihsimimitc ninkiihpitootawimik.
45016014	Nimpooshoo'aak kaye Ahsinkaritahs (Asyncritus), Palekan (Phlegon) kaye, Harmiis (Hermes) kaye, Paacaropahs (Patrobas) kaye, Harmahs (Hermas) kaye, ini kaye kahkina otepwehtamook kaawiiciiwaawaatc.
45016015	Nimpooshoo'aa kaye Pilaalakahs (Philologus), a'a kaye ihkwe Cooliya (Julia), Niiriyahs (Nereus) kaye, otawemaan kaye nimpooshoo'imaan. Nimpooshoo'aa kaye Oliimpahs (Olympas), ini kaye kahkina weti kaawiiciiwaawaatc pemaatisinitc Kishemanitoon kaatipenimikonitc.
45016016	Otepwehtamook anami'eociimihkwak kiipooshoo'ekwaa, mii'i nahke ishipooshoo'itik. Kahkina tahsh Christ kaatipenimaatc pepahkaan kaaishimaamaawaci'itinitc otepwehtamoo' kipooshoo'ikowaak kahkina kaatahshiyek.
45016017	Kikakaansomininim itahsh, niitanami'aak, ahshowinotawihkwak iki awiyak kaakashki'aawaatc awiya' cipahkewinitinitc, kaawanishkweminekwaa kaye, e'ishikihkino'ikewaatc kihcipahkaan i'i kaakii'ishinoontamek. Keko naasihkawaahkekwaanik iki tino awiyak.
45016018	Iki tahsh o'o kaaishihcikewaatc kaawiin otanohkiihtawaahsiwaawaan Christan kaaTipenimiminank, mii hsa ehta owiiyawiwaan eshimihsawentamoomakaninikin eshihcikewaatc. Aahpici tahsh maminokiishwewak, e'minoinaawaatc kaye awiya', anihshaa tahsh e'inaawaatc ewii'onciwayeshimaawaatc, miitahsh kaaonciwaniwinaawaatc pemaatisinitc kaakihkentansinik aaniin keishihcikenitc.
45016019	Kahkina hsa awiyak aasha noontamook aaniin ehpiihcina'ihtamowek i'i minwaacimowin. Wiinke tahsh nintooncikihci​ciihkentam i'i e'ishihcikeyek. Kinantawenimininim itahsh kaye cikakiihtaawikihkentamek i'i kaaonishihshink, cisaapikihkentansiwek itahsh i'i kaamaanaatahk.
45016020	Kishemanitoo hsa kaamiininek pisaanisiwin kikashikoshkamaakowaa Setanan kiinawaa citahkohkaanimek. Taka tahsh okishewaatisiwin kaaTipenciketc Ciisahs Christ kikawiiciiwikowaam.
45016021	Timahti (Timothy) tahsh kaawiitanohkiimak, kaye wiin kipooshoo'ikowaa. Okoweniwak kaye kipooshoo'ikowaak Loohshiyahs (Lucius), Cehsan (Jason), Sohsiipatar (Sosipater). Miiwak ihsa oko niiciCoowak.
45016022	Keniin tahsh Tarhshiyahs (Tertius) kaaoshipii'ikehtamawak Pwaal (Paul) kitakopooshoo'ininim, keniin iitok kaawiiciotepwehtamoominakook.
45016023	A'a tahsh kaye Keyahs (Gaius) kaapiintikashitc owaahkaa'ikanink, kipooshoo'ikowaa. Mii hsa wa'a owaahkaa'ikanink kaaishinihtaapiintikenitc kahkina otepwehtamoo'. Iraastahs (Erastus) kaanaakaci'aatc shooniyaan i'imaa ootenaank, aya'aa kaye Kwaartahs (Quartus) kiitanami'aanaan, kewiinawaa hsa pooshoo kitikowaak.
45016025	Taka tahsh kihci-inenimaataa Kishemanitoo. Wiin ohsha kaakashkihtootc cimashkawitepwehtamo'inek, mii iitok i'iwe minwaacimowin kaapitashintamowak, mii hsa 'imaa kaashitashincikaniwitc Ciisahs Christ. Miitahsh kaye ehkitoomakahk i'i tepwewin kaakii'naakohcikaatek, kaakiihkihkencikaatehsinok mewisha otaanaank kaakiihpimiahkiiwank.
45016026	Noonkom itahsh i'i tepwewin kii'oncinaakohcikaate kaakii'ishipii'ikenitc Kishemanitoo otipaacimowininiima'. Ekii'inaahkoniketc itahsh Kishemanitoo kaanehpiciayaatc, kahkina awiyak oncikihkentamo'aawak kaapepahkaanwewaanakisiwaatc pemaatisiwaatc, kahkina hsa ko cioncitepwehtamowaatc, cina'ihtamowaatc kaye.
45016027	Wiin itahsh ehta ehKishemanitoowitc, wiin ehta kaye kaamaawacikakiihtaawentank, taka tainakimaa ehkihci-inentaakositc onci Ciisahs Christan otishihcikewininiink, mooshak iko ahpane! Emen.
46001001	Niin Pwaal (Paul) o'o nintooshipii'ikan, niin kaa'onaapamitc Kishemanitoo e'inentank ciopapaamisiwiniyaan Christ Ciisahs ciotishinisha'waakanimitc. A'a tahsh kiwiiciotepwehtamoominaan Saastiniis (Sosthenes) kaawiiciiwak.
46001002	Kitooshipii'amaakoom kiinawaa otanami'aak i'imaa Kwaarintink (Corinth) kaa-ayaayek, Kishemanitoo kaatipeniminek kaamaawacianami'aayek. Kiinawaa kaa-antominek Kishemanitoo okwayahkwaatisiima' citinowiyek, wiin ekii'onahsinek ci-ishitipeniminek, e'wiiciiwimek Christ Ciisahsoon. Tako kaye kahkina nintooshipii'amawaanaanik pahkaan kaatanahkiiwaatc kaa-anami'ehtawaawaatc Christ Ciisahsoon kaaTipeniminank. Mii 'awe kahkina peshikwan kaashitipeniminank. Kahkina o'o kaatinowiyek kitooshipii'amaakoom.
46001003	Maano kikashawenimikowaa, kikamaminohse'ikowaa Kishemanitoo Koohsinaan kaye kaaTipenciketc Ciisahs Christ.
46001004	Mooshak nintooncinanaahkomaa ninKishemanitoom kiinawaa weti eyaayek ekii'onciihtamawinek oshawencikewin e'oncimiinikowisiyek Christ Ciisahs onci.
46001005	Wiin iko e'wiiciiwinek kikii'wenooci'ikowaa misiwe kipimaatisiwiniwaank tako kaye kahkina kitishikiikitowiniwaank kaye kahkina kikihkentamowiniwaank.
46001006	Ekii'ahpiihciaayiitentamek Christ otinaacimikoowin,
46001007	kaawiin awaac pankii kikii'noontehsehsiim kishawenimikoowiniwaa cimiinikoowisiyek, ehpii'ek Ciisahs Christ cipinaakositc weti ishpimink.
46001008	Wiin kika-aayiici'ikowaa cimashkawisiiyek piinihsh iko ciwehkwaa-ayaak, mii hsa 'iwe ekaa kekoon ci-ishianaamentaakosihsiwek ahpii okiishikaamitc a'a kaaTipeniminank Ciisahs Christ.
46001009	Tepweyentaakosi hsa 'awe Kishemanitoo, mii 'awe kaakii'antominek ciwiiciiwimek ini oKosihsan Ciisahs Christan, miiwan​ini kaaTipenimiminank.
46001010	Niiciotepwehtamook! Kitishikanoonininim owiinsowinink kaaTipeniminank Ciisahs Christ. Kipakohsenimininim, peshikwan kahkina ci-ihkitoyek, ekaa kekoon pahkewinitiwin ciayaamakahsinok i'imaa eshiayaayek, kwayahk hsa ko cinaapihsek kiwiici'itiwiniwaa, peshikwan ci-inentamek, peshikwan kaye cikakweishihcikeyek.
46001011	Aaniihsh, niiciotepwehtamook, kekoon nimpiwiintamaakook aanint weti pemionci-ishaawaatc Kaloowi (Chloe) owaahkaa'ikanink. Kwayahk iko niwiintamaakook, aanwaapantiwin kiinawaa i'imaa e'ayaamakahk, ihkitowak.
46001012	Mii 'owe kaaitamaan: kaatahsopeshikoyek pepahkaan e'ishiwiintamowaatc eshipiminisha'ikewaatc. Peshik ihkito: "Niin okihkino'amawaakanan a'a Pwaal (Paul)." Kaye peshik, "Niin Ahpwaalahs (Apollos) okihkino'amawaakanan," ishiwiinitiso. Peshik kaye, "Niin Piitar (Peter) okihkino'amawaakanan," ihkito. Peshik itahsh kaye ihkito: "Niin Christ ehta nimpiminisha'waa."
46001013	Na! Tapapiikihshipinaa na 'a Christ, pepahkaan ciayoohkweno'intc? Pwaal ina 'a kaakii'nipohtamawinek aashiteyaahtikonk? Kikii'ishisiika'antaakoom ina ciahpiwiinintc Pwaal cionciokihkino'amawaakaniminek? Kaawiin iitok!
46001014	Ninanaahkomaa Kishemanitoo ekaa ekiihsiika'antawaahsiwak awiya kaatahshiyek, mii ehta oko Karispahs (Crispus), Keyahs (Gaius) kaye.
46001015	Keko wiin awiya ninkaikohsii niin nintishinihkaasowinink ekiihsiika'antaakooyek ciokihkino'amawaakaniminakook.
46001016	A'awe tahsh kaye ninkiihsiika'antawaa Istehpanahs (Stephanas) kaye iniweniwa' owaahkaa'ikanink kaashitaanitc. Kaawiin miinawaa nimaamihkawihsii kotak awiya i'imaa cikiihsiika'antawaawakipanen.
46001017	Kaawiin wiin cipapaamisiika'antaakeyaan ninkiihpionci-ishinisha'okohsii 'a Christ, i'ihsh wiin minwaacimowin ciwiintamaakeyaan, mii mayaa enanooshitc. Kaawiin wiin ninkiihkakweinihtaakosihsii e'okihkentaahsowiniyaan, aaniihsh kaawiin ninkii'antawentansiin cikipishkamowak Christ onipohtamaakewin aashiteyaahtikonk kaashimashkawisiimakaninik cianohkiimakahsininik.
46001018	I'iwe aaniihsh kaainaacimintc Christ ekii'nipotc aashiteyaahtikonk, o'owe otinihtaanaawaa ikiweniwak kaaniwanihshinowaatc, taapishkoo ehkakiipaataninik. Kiinawint itahsh wiin kaanipimaaci'ikooyank, mii 'imaa tipaacimowinink e'ahtenik omashkawisiiwin Kishemanitoo.
46001019	Ishipii'ikaate aaniihsh i'i Kihcimasina'ikan: "A'a kaakakiihtaawisitc ninkanihshiwanaacihtaawaan okakiihtaawisiwin, a'a tahsh kaaokakiihtaawentamowinitc ninka pahkaan ahtaawaan okihkentaahsowin," ihkito Kishemanitoo.
46001020	Aaniin kaye iki waa'inwaasowaatc kaakakiihtaawisiwaatc, kaye iki niyaakacihtoowaatc masina'ikanan, kaye ikiweniwak o'omaa ahkiink kaakakiihtaawihtaakosiwaatc? Aanakiihkakiihtaawisiwaatc iki noonkom pemaatisiwaatc ahkiink, Kishemanitoo otinakintaan ehkakiipaataninik okakiihtaawisiwinini.
46001021	Wiin aaniihsh Kishemanitoo maawac ehkakiihtaawentank, kaawiin okiihpakitinaahsii' o'o pemaatisinitc wiinawaa ko okakiihtaawisiwiniwaank cioncikihkenimikohpan. Kii'inentam itahsh ewiihpimaaci'aatc i'i ketepwehtaminitc. Okii'aapacihtoon o'o tipaacimowin kaawiintamaakeyaank, i'i ko e'inentamowaatc ehkakiipaataninik o'omaa ahkiink.
46001022	Coowak (Jews) aaniihsh owii'waapantaanaawaa maamahkaacihcikewinan, mii payesh citepakentamowaatc. Ikihsh kaye Kariihkak (Greeks) onantone'aanaawaa minihk hsa ko kaakakiihtaawaninik.
46001023	Niinawint itahsh kaawiintamaakeyaank, nintashimaanaan a'a Christ kaakii'ishi akosaka'ikaniwitc aashiteyaahtikonk. O'owe tahsh ehtashintek oshiinkihtaanaawaa iki Coowak, oko tahsh kaye kaaCoowiwihsikwaa okakiipaasihtaanaawaa.
46001024	Iki tahsh Kishemanitoon kaa-antomikowaatc, kemaa Coowiwaatc kemaa Kariihkiwiwaatc, onihsitohtaanaawaa Christ wiin Kishemanitoon e'omashkawisiimimikotc, kaye Kishemanitoon e'okakiihtaawentamowinikotc.
46001025	Inashke Kishemanitoonaank aanaishinaakwahkipan kekoon cikakiipatahk, awahshime taakakiihtaawan ahpiihc ininiinaank kaa-ayaamakahk. I'iwehsh e'niinamahk aanaishinaakwahk kekoon Kishemanitoonaank, awahshime mashkawisiimakan ahpiihc ininiinaank keshimashkawisiimakahk kekoon.
46001026	Niiciotepwehtamook! Maamihkawiyohk aaniin kaakii'inaatisiyek i'i ahpii e'antominek Kishemanitoo. Kaawiin kikiihpaahtiinohsiim kaakakiihtaawisiyek o'omaa ahkiink awiyak kaaishinaakosiwaatc, kaawiin kaye i'iwe kikii'ishiokimaawentaakosihsiim, kaawiin kaye niipiwa' i'iwe nahke kikii'ishikihci-inentaakosihsiim.
46001027	O'omaa tahsh awiyak ahkiink kaainentamowaatc kakiipaatan kaye niinaman, mii 'oweni Kishemanitoo kaakii'onaapantank cioncitapahsinaatc o'o kaakakiihtaawisinitc kaye kaamashkawaatisinitc.
46001028	Kaye iniweniwan ahkiink kaatapahsentaakwahkin kaye kaa-aanwaapancikaatekin, kaye kekoonan kaa-ayaamakahsinokin, Kishemanitoo okiihkakiikinaanan, cipoonihsenik itahsh wekonen hsa ko ahkiink kaashikihci-inentaakwaninik.
46001029	Mii 'owe kaaoncitootank ekaa awiyan pemaatisinitc cimaamiihkwaanitisohsinik imaa Kishemanitoo enaahsamiitc.
46001030	Mii 'awe Kishemanitoo kaaishihcike'inek cimaaciiwiiciiwek Christ Ciisahs. Okii'ishi'aan Christan mii 'imaa ciayaamakahk kikakiihtaawisiwininaan. Mii 'awe Christ eshicike'inank cikwayahkwakiminank Kishemanitoo, wiin okwayahkwaatisiima' citinowiyank, kaye mii 'awe Christ kaakiihpakitininank i'imaa kaakiihkihciwinikoyank macitootamowin.
46001031	Mii aaniihsh o'o ehkitoomakahk Kihcimasina'ikan: "Awenen hsa ko kekihci-inentank kekoon, okakihci-inentaan ehta kaatootaminitc kaaTipencikenitc."
46002001	Niiciotepwehtamook! Ahpii kaahpimiotihsinakook, kikiihpiwiintamawininim i'iwe kaatipaatotenik Kishemanitoo otishihcikewin. Kaawiin 'i ahpii ninkiihkakweaapacihtoohsiinan ehkakaanwaakin ihkitowinan taapishkoo ehkikisiyaan kihcikihkentaahsowin.
46002002	Aaniihsh ninkii'onentaan kahkina kekoon ciwaniihkenotamaan mekwaa e'wiicitaaminakook, mii ehta 'owe ciwiintamaakeyaan Ciisahs enaacimintc, memintake kaashinipotc aashiteyaahtikonk.
46002003	Ahpii tahsh e'otihsinakook, ninkii'niinamis, ninkiihkihcinininkishkaa ehpiihcisekisiyaan.
46002004	Ahpii tahsh ehkakitoyaan, ehkakiihkweyaan kaye, kaawiin ninkiihkakwe inihtaakosihsii cikihcikihkentamaan kekoon cioncikashkimakwaa awiyak. I'imaa tahsh ninkakiihkwewinink kii'waapancikaate ehteahpiihciinitc Kishemanitoo otAhcaahkwan.
46002005	Mii 'owe wenci-ishihcikeyaan, ekaa wiin ciontinansiwek kitepwehtamowiniwaa onci awiya inini okihkentaahsowinink, i'imaahsh wiin mayaa omashkawisiiwinink Kishemanitoo.
46002006	Tepwe hsa ko kakiihtaawisiwin nintishikakiihkimaanaanik iki anami'ewaatisiwinink kaamashkawikiwaatc, o'o tahsh kakiihtaawisiwin kaawiin imaa onciimakahsinoon o'omaa noonkom ahkiink, kaawiin kaye oncitipentaakwahsinoon iki kaaniikaanisiihkantamowaatc o'o ahki. Aanawiin e'mashkawisiiwaatc, kaawiin taniayaahsiiwak.
46002007	I'iwe tahsh ninkakiihkwenotaan i'i Kishemanitoo okakiihtaawisiwin, i'iwe ekaa ininiinaank kekii-inamancikaatehsininik, Kishemanitoo ekiihkaatamaaketc. Niiyaak itahsh cipwaa animaacihsek o'o ahki, kikii'onentamaakonaan okakiihtaawentamowinink keishihcike'inank cionciayaawank kihci-inentaakosiwin.
46002008	O'o kakiihtaawentamowin kaawiin okiihkihkentansiinaawaa oko kaaniikaanisiihkantamowaatc o'o ahki. Kiishpin kiikihkentamowaahpan, kaawiin otaakii'akosaka'waahsiwaawaan ini kaaTipencikenitc maawac kaakihci-inentaakosinitc.
46002009	O'owe tahsh ishipii'ikaate: "I'iwe ekaa wiihkaa awiya kaawaapantansik kaye ekaa awiya ekii'oncinoontansik i'iwehsh kaye wiihkaa awiya kaa'inentansik ci-ishiwepahkipan, mii 'i mayaa Kishemanitoo kaakiihkwayaanciihtamawaatc i'i kaasaaki'ikotc."
46002010	Kiinawint itahsh kikiihkihkentamo'ikonaan Kishemanitoo, ini otAhcaahkwan ekii'waapanta'inank. 'Awe Ahcaahk ocaakikihkentaan kahkina kekoon, ampooshke eshi-ishpaanik Kishemanitoo otinentamowin.
46002011	Inashke awenen ini kekihkentamaakotc aaniin enentank awiya? Miiwan ehta ini otahcaahkwan kaapapaakikisiinotawaatc okihkentamaakoon. Mii 'i peshikwan Kishemanitoo kaainentank kaawiin pahkaan awiyan okakihkentamaakohsiin. Miiwan ehta ini Kishemanitoo otAhcaahkwan kahkina okihkentamaakoon.
46002012	I'iwe tahsh inentamowin misiwe kaa-aapacihtoowaatc omaa ahkiink kaapimaatisiwaatc, kaawiin kiinawint i'i kikii'otaahpinansiimin. Kiinawint meshkwac kikii'otaahpinaanaan a'a Ahcaahk kaapi-ishinisha'okotc Kishemanitoon, mii 'awe Ahcaahk kaamiinikooyank cikihkentamowank onoweniwan kaakii'miininank ekiihshaweniminank Kishemanitoo.
46002013	Iniweniwan hsa ko kaashikakitoyaank, kaawiin wiin nintaapacihtoohsiimin ini kakiihtaawikiishwewinan ininiinaank wencikihkino'ikaatenikin. Ini tahsh Kishemanitoo otAhcaahkwan ninkihkino'amaakonaan ci-ishikakitoyaank, kaye ini kaa-ahcaahkowaninikin nintishipayahtenihsitohtamoonaanaanik iki kaakikishkawaawaatc Kishemanitoon otAhcaahkoni.
46002014	Awiya tahsh ekaa kaakikishkawaahsik Kishemanitoon otAhcaahkoni, kaawiin okaotaahpinansiinan ini kekoonan i'imaa Ahcaahkonk kaaonciimakaninikin. Aaniihsh otinihtaanan ehkakiipaatentaakwaninikin. Kaawiin kanake onihsitohtansiinan. Mii ehta wiiciiwikotc Kishemanitoon otAhcaahkoni okaoncinihsitohtaan.
46002015	Miitahsh awiya eyaawaatc Kishemanitoon otAhcaahkoni, wiin okanihsitawentaan kahkina kekoon aaniin eshiayaanik. Kaye kaawiin okanihsitawenimikohsiin awiyan kaakikishkaakohsinik ini Ahcaahkwan.
46002016	Inashke mii 'owe kaaishipii'ikaatek: "Awenen kehkentamawaatc kaaTipencikenitc aaniin enentaminitc? Awenen kekoon kekihkino'amawaahpan?" ishipii'ikaate. Kiinawint itahsh kitayaawaamin i'i Christ otinentamowin.
46003001	Niiciotepwehtamook! Weti otaanaank kaakiihpiwaapaminakook, kaawiin i'iwe kikiihteahpiihtaatisihsiim ci-ishikanooninakook taapishkoo kaa-ayaawimek Kishemanitoo otAhcaahkwan. Mii piko ehta taapishkoo kaa-ahkiiwaatisiwaatc kikii'ishikanoonininim, aaniihsh kikii'apinoonciishiwentaakosim i'i ahpii e'maaciipiminisha'wek Christ.
46003002	Mii ehta coocoohshaapo kikii'mina'ininim, kaawiin iko kaamashkawaak miicim kikii'ahshamihsinooninim, ekaa mahshi ekiihteishiayaahsiwek. Noonkom hsa ko kaa mahshi kitishiayaahsiim.
46003003	Keyaapi aaniihsh kitishipimaatisim taapishkoo ahkiink kaaishitipentaakosiwaatc. Aaniihsh kiinawaa ko ayaamakan ontenintiwin, ayaanoontiwin, kaawiin ina ishinaakwahsinoon o'o hsa ahkiink e'oncitipentaakosiyek? Kaawiin ina kitinaatisihsiim kaamihciahkiiwaatisiwaatc?
46003004	I'i peshik ihkitotc: "Niin Pwaal (Paul) nimpiminisha'waa," kaye kotak, "Niin Ahpwaalahs (Apollos) nimpiminisha'waa," ihkitotc, kaawiin ina ininiinaank kitishiayaahsiim?
46003005	Awenen tahsh a'a Ahpwaalahs? Awenen a'a kaye Pwaal? Niinawint ehta Kishemanitoo otanohkii'aakana' nintinowimin kaa'ontinamek kitepwehtamowiniwaa. Pepahkaan tahsh nintinanohkiimin 'iwe kaashipaminamo'iyamintc a'a kaaTipenciketc.
46003006	Niinihtam ninkiihkihtikaataanan kihtikaanenhsan, miihsh wiinihtam Ahpwaalahs okiihtihpaapaawatoonan. Wiin itahsh iko Kishemanitoo okii'maaciikihtoonan.
46003007	Mii hsa 'i kaawiin kekoon inentaakosihsiiwak a'awe kaakihtiketc, a'awe kaye kaatihpaapaawaciketc, a'awehsh ehta Kishemanitoo kihci-inentaakosi e'maaciikihciketc.
46003008	Kaawiin pepahkaan tainentaakosihsiiwak a'a kaakihtiketc, a'a kaye kaatihpaapaawaciketc: pepeshik okatipa'amaakowaan ini Kishemanitoon aaniiniko eshinaakwaninikin otanohkiiwiniwaan.
46003009	Niinawint ihsa niwiitanohkiintimin e'anohkawankitc Kishemanitoo. Kiinawaa tahsh wiin Kishemanitoo kaashikihtiketc kitinentaakosim. Kaye hsa kitinentaakosim Kishemanitoo e'oshihtootc waahkaa'ikan.
46003010	Niin ninkii'ishihcike 'iwe kaaishimiishitc a'a Kishemanitoo. Taapishkoo awiya wawiinke kaanakaciwaahkaa'iketc niin nihtam ninkii'onaahkohsitoon i'imaa keshiwaahkaa'ikaatek. Pahkaan miinawaa awiya wakitaapihk kii'maaciiwaahkaa'ike i'imaa kaakii'ishionaahkohsicikeyaampaan. Tahsopeshik itahsh weweni takakweishimaacii.
46003011	Kishemanitoo aasha nihtam okii'inahsaan Ciisahs Christan wiin cionaahkohsicikaakaaniwinitc. Kaawiin taapahkaanahsinoon kekoon awiya ci-inahtootc.
46003012	Iki tahsh o'omaa wakitaapihk kaashiwaahkaa'ikewaatc, aanint osaawishooniyaawahsiniin otishiaapaci'aawaan, kaye waapishkishooniyaawahsiniin, kaye ehkihtakinsonitc ahsinii'. Aanint itahsh kaye mihtikoon, mashkohsiin, kaanoohkashkaninikin otaapacihtoonaawaan.
46003013	Kahkina tahsh awiya tawaapancikaateni otanohkiiwin. Tawaapanta'iwemakan i'i kiishikan kepiokiishikaamitc a'a Christ. Mii 'iwe ahpii kahkina awiya i'imaa ishkotenk taoncikihkencikaateni aaniin mayaa eshiayaanik otanohkiiwin.
46003014	I'iwe wakitaapihk kaawaahkaa'ikaatek, kiishpin ishkwaahkitek, tatipa'amawaa 'aweti otanohkii.
46003015	Caakaahkitenik itahsh awiya otooshihcikewin, mii 'i ciwanihtootc. Wiin ehta tapimaaci'aa. Taapishkoo mekweshkote e'oncipahpiitc taishinaakosi.
46003016	Kaawiin ina kikihkentansiim maamaw e'inwaanikooyek Kishemanitoo okihcianami'ewikamik? Wiin aaniihsh Kishemanitoo otAhcaahkwan ishitaawan i'imaa kaashimaamawi'itiyek.
46003017	Kiishpin awiya nihshiwanaacihtamawaatc 'oweni okihcianami'ewikamikoni Kishemanitoon, kaye wiin okanihshiwanaaci'ikoon Kishemanitoon. Aaniihsh inahcikaate ehta Kishemanitoo citipentank okihcianami'ewikamik. Mii 'iwe entinowiyek.
46003018	Keko wiin awiya tawayeshintisohsii. Kiishpin awiya inenintisotc e'ishikakiihtaawisitc noonkom okoweniwak kaapimaatisiwaatc eshinamowaatc kakiihtaawisiwin, maano ciwepinank i'i kaashikihkentamaasotc. Miihsh i'imaa tepwe cioncinikakiihtaawentank.
46003019	Iwe aaniihsh omaa ahkiink kaaishinamowaatc cikakiihtaawaninik, mii 'iwe eshinank Kishemanitoo ehkakiipaataninik. Aaniihsh o'owe ishipii'ikaate: "Ikiwe okakiihtaawisiik wiinawaa ko owayeshimiwewiniwaank okashitahsonikowaan Kishemanitoon."
46003020	Kaye ishipii'ikaate: "KaaTipenciketc okihkentamawaa' onaanaakatawentamowinini ini okakiihtaawisii', ekaa kekoon e'inwaatehsininik."
46003021	Keko wiin awiya okamamiihkwaatansiin i'iwe kekashkihtootc pemaatisitc. Aasha kahkina kekoon kimiinikoom:
46003022	Pwaal, Ahpwaalahs, Piitar, o'o noonkom ahkiink kaa-ayaak, pimaatisiwin, nipowin, i'iwe kaye noonkom kaani-ishiwepahk, niikaanaya'ii kaye keishiwepahk, kahkina kekoon kitipentaanaawaa.
46003023	Kiinawaa tahsh kitipenimikowaa Christ, shikwa Christ wiin Kishemanitoon otipenimikoon.
46004001	Mii 'iwe keinenimikooyaank e'otanohkii'aakanimiyamintc Christ, ekiihkanawenta'ikooyaank ini kekoonan payesh kaakihkentaakohtootc Kishemanitoo.
46004002	Shikwa kaye antawentaakosi 'awe kaakanawenta'intc misiwe ko cikehcinaa'entaakositc.
46004003	Niin itahsh kaawiin niwiinaahpakentansiin kiishpin kekoon ishinaanaakasawaapamiyek nintanohkiiwinink, kaye piko awiya pemaatisitc, aaniin iko keinenimihshitc. Kaawiin niin iko ninaanaakaci'itisohsii.
46004004	Kaawiin kekoon nintishikihkenintisohsii kekoon ci-ishiayaayaan. Kaawiin tahsh i'imaa oncikihkentaakwahsinoon ehkwayahkohsink nintishiayaawin. KaaTipenciketc mii ehta kekwayahkonihsitawinawitc.
46004005	Mii 'i kekiinawaa, keko onsaam wiipa anoociko inenimaahkek awiya otishihcikewin cipwaa na'ihsek. Paanimaa ehta takohshink kaaTipenciketc, okapitootaan waahseyaank cimohshenaakwaninik kahkina kekoon, mihsawaako wanitipihkanonk aana kaatoonitc awiyan otishihcikewinini. Kaye okatootaan cimohsheyaapancikaatenik aaniin enentamowaatc awenenak ote'iwaank. Mii 'iwe ahpii kahkina awiya keshiminwaacimikotc Kishemanitoon aaniiniko kaashikashkihtamaasotc.
46004006	Niiciotepwehtamook, onoweniwan kaapitashintamaan ninkii'awehcikaakenan taapishkoo niinehtawint Ahpwaalahs (Apollos) kaakii'ikooyaank, cioncikihkinawaapamihshinaayaank keshiayaayek, cionsaamihcikehsiwek, i'iwe hsa ehta ko kaaishipii'ikaatek i'i Kihcimasina'ikan. 'Imaa tahsh kaatahshiyek kaawiin awiya taishinaakehsii ini peshik ci-ishpenimaatc kaye kotak citapahsenimaatc, kaawiin kaye ci-ishiaanwaapantiyek.
46004007	Inashke awenen kaa'ishi'ihk awahshime cikii'inentaakosiyan? Wekonehsh wiin i'i eyaayan wiihkaa kaa'miinikoohsiwan? Kiishpin tahsh tepwe kaa'miinikoowanen kahkina kekoon, aaniin tahsh keoncimamiihkwaasoyan taapishkoo ekii'mihciayaayan?
46004008	Aasha na kahkina kekoon kitayaam kaa-antawentamek? Aasha na kitewenootisim? Aasha na kitookimaawim keniinawint itahsh ehtinowihsiwaank? Ampehsh tepwe kiikihciokimaawiyekipan, kitaakii'wiiciiwikoom eshiokimaawapiyek.
46004009	Mii 'owe eshinamaan: niinawint Kishemanitoo otishinisha'waakana' maawac otaanaank mohsheaya'ii ninkii'inahsikonaan. Nintishinaakosimin taapishkoo ikiweniwak nipowinink kaainaahkonikaniwiwaatc ewiihkihtaapamintwaa aaniin keshinihsintwaa. Kahkina misiwehkamik kaatahswenowaatc iki pemaatisiwaatc kaye encalak ninkihtaapamikonaan eshihcike'ikooyaank.
46004010	Okakiipaatisiik nintinentaakosimin e'anohkawankitc a'a Christ. Kiinawaa tahsh "Ninkakiihtaawentaamin e'wiiciiwinank Christ" kitinentaam. Niinawint nimacentaakosimin, kiinawaa tahsh wiin kitishpentaakosim.
46004011	Piinihsh hsa ko o'o noonkom nimpapaanoonteskatemin, ninoonteyaapaakwemin, ninoontehkonayemin, kaye nimpahpahkihte'okoomin, ninkwiinawi-ishitaamin,
46004012	kaye ninihtaa​caakii'itisomin ehkihcianohkiiyaank. Aanawiin e'maciahshotamaakooyaank, aanciko tahsh niinawint "kikashawenimikoom" nintinaanaanik. Ahpii tahsh ahko e'onciihkaakooyaank, ninkakwemashkawentaamin.
46004013	Miihkinsomikooyaank kaye, aanciko niwaankawimaanaanik. Taapishkoo wepinikanak nintinenimikoomin, maawac iko nintapahsenimikoomin, piinihsh iko noonkom.
46004014	Kaawiin wiin cimenihshi'ikooyek kitishipii'amawihsinooninim. Taapishkoo niniicaanihsak kiwii'ishikihkino'amawininim.
46004015	Aaniihsh mitaahcink mitaahswaahk aana tahshiwaatc ehkanawenimaawahswaaninekwaa e'wiiciiwek a'a Christ, peshik ehta kitooyoohsim. Niin hsa kikii'oniicaanihsimininim ekiihpiwiintamawinakook i'i minwaacimowin. Mii 'imaa kaapionciwiiciiwek a'a Christ Ciisahs.
46004016	Mii 'iwe kaaoncipakohseniminakook cikihkinawaapamiyek.
46004017	Mii 'iwe nintinanoonaa 'awe Timahti (Timothy) ciantawaapaminek. Mii 'awe ninkosihs kaasaaki'ak, kaakwayahkwentaakositc ehpiminisha'waatc ini kaaTipencikenitc. Mii 'awe kemihkawaasominek aaniin kaaishipiminisha'ikeyaan e'aniwiiciiwak Christ Ciisahs. Kaye kikashiwiintamaakowaa aaniin keniin kaashikihkino'amaakeyaan aanti hsa ko kaaishimaawaci'itiwaatc otanami'aak.
46004018	Aaninta tahsh kiinawaa aasha kitepakenintisom. Kikii'inenimim ekaa miinawaa wiihkaa cipimawatihsihsinoonakook.
46004019	Inentank itahsh kaaTipenciketc, piciinak kikapiantawaapamininim. Mii ahpii ketashikihkentamawakwaa oko kaakihtenimowaatc, aaniin i'i tepwe eshimashkawisiiwaatc, kaawiin ehta otihkitowiniwaa.
46004020	Kaawiin aaniihsh imaa kakitowinink ehta tawaapancikaatehsinini entashikimaawitc Kishemanitoo, imaahsh wiin omashkawisiiwin entashianohkiimakaninik takihkencikaateni.
46004021	Aaniin tahsh keshiminwentamek cipi-ishiotihsinakook? Pahshanshe'ikan ina ninkapikikis, komaa kaye saaki'iwewinink cipi-ishiminokanooninakook?
46005001	Aayiintiwin ihsa tahsh pi-inaatote e'ayaamakahk kaashiayaayek, awiya hsa ko e'ishipihshikwaatisitc i'i tino maawac kaamacinaakwahk, ampooshke ikiweniwak kaa-anami'aahsikwaa keishihcikehsikwaapan: mii 'iwe e'ihkitonk awiya 'a peshik e'wiiciiwaatc oteten wiiwini.
46005002	Aaniihshwiin kaaoncikihtenimoyek! Nawac iitok kitaakii'maanentaam! Nawac taaonishihshin ci-inaahkonikeyekipan ciwiiciiwihsinowekipan a'a kaatootank.
46005003	Aanawiin itahsh waahsa ontentiyaan, kiwiiciiwininim nintinentamowinink, kaye taapishkoo e'wiiciiwinakook, aasha kiTipencikeminaan Ciisahs owiinsowinink ninkii'onahshowaanaa 'awe inini o'o e'maaninaakwaninik kaahtootank.
46005004	Ahpiihsh e'maawaci'itiyek kikawiiciiwininim nintinentamowinink, kaye kikawiiciiwikomin omashkawisiiwin a'a kiTipencikeminaan Ciisahs.
46005005	Miihsh 'i ahpii kikashipakitinamawaawaa a'a Setan (Satan) citootawaatc ono ininiwan cioncinihshiwanaataninik wiiyawini. Mii 'owe citootawek a'a inini cipimaatisitc otahcaahkonk paanimaa piokiishikaamitc kaaTipenciketc.
46005006	Kaawiin onishihshinsinoon cimamiihkwaanitisoyekipan. Kikihkentaam o'owe e'nihtaaihkitonk: "Pankii ahcikaatek i'i ompisikanenhs, misiwe kihcipahkweshikan ishiompishkaa ehkiishisotc."
46005007	Taapishkoo ompisikanenhsink inentaakwan i'i maci-ishiwepisiwin, mii 'i onciwepinamok i'i kaakiihpiaapacihtooyek ompisikanenhs, misiwe cipehkaatisiyek, taapishkoo oshkipahkweshikanink ci-inentaakosiyek ekaa e'ayaahsinok i'i ompisikanenhs. Aaniihsh mii 'iwe aasha entinowiyek. Aasha kiihkiishihcikaate kiinawint keshiwiihkwantiyank, aasha Christ ekiihpakitinaahswaaniwitc, kimaanahcaanihshenhsiminaan e'inentaakositc tino kaanihsintc ehPimaaci'ikoowi​Wiihkwantinaaniwank.
46005008	Miitahsh o'o keishinaakosiyank taapishkoo e'ishiwiihkwantiyank ompisikanenhs e'ayaahsinok. Kaawiin miinawaa maci-inentamowin, macihcikewin kika-aapacihtoohsiimin, otaanaank kaakiihpi-inaatisiyank. Kwayahkoinentamowin, kwayahkohcikewin kika-aapacihtoomin, taapishkoo e'amontc a'a pahkweshikan e'ompisikaniwihsik.
46005009	Pahkaan i'i ahpii ekii'oshipii'amawinakook: "Keko wiici'aahkekwaanik awiyak kaapihshikwaatisiwaatc," kikii'inininim.
46005010	Kaawiin wiin i'i nintihkitohsii iki kaa-anami'aahsikwaa cimanaawiiciiwekwaa, kiishpin pihshikwaatisiwaatc kaye e'ayoonsaamisiwaatc kaye ehkimootishkiwaatc kaye e'manitoohkewaatc. Kaawiin kitaa pooniwaapamaahsiwaawaak iki tino 'omaa ahkiink ayaayek.
46005011	I'iwehsh kaaishipii'amaan, awiya kaaitisotc ciowiicishaanimintc anami'aawinink, pihshikwaatisitc itahsh kemaa ayoonsaamisitc kemaa kaye manitoohketc, tashimiwetc, nihtaakiiwashkwepiitc, mahkantwetc: keko 'awe wiici'aahkek. Ampooshke kaawiin kitaa wiiciwiihsiniimaahsiwaawaa a'a tino.
46005012	-
46005013	Inashke kaawiin niin nintoopapaamisiwinihsii cionahshowaanakwaa kaawiici​tipentaakosiimihsinoowankwaa. Wiin ohsha okaonahshowaanaa' 'awe Kishemanitoo. Kiinawaa tahsh wiin kitaa onahshowaanaawaak iki kaawiici​tipentaakosiimekwaa. Mii 'iwe kaaoshipii'ikaatek: "A'awe kaanihtaa macihciketc, inkoci ishinisha'ohk!"
46006001	Kiishpin awiya ontenintiwaatc e'ayaayek, kaawiin ina taashaakwenimohsii awiya ciahsaatc owiiciotepwehtamoon i'imaa tipaahkonitiwinink kaashionaahkoniwenitc awiya' ekaa kaa-anami'aahsinik? Kaawiin ina taakii'nana'ahtamaasohsiiwak e'wiici'ikowaatc Kishemanitoo okwayahkwaatisiima'?
46006002	Kaawiin ina kikihkentansiim Kishemanitoo okwayahkwaatisiima' cionahshowaanaanitc kahkina ahkiink kaa-ayaanitc? Kiishpin tepwe awiyak keonahshowaanekwaa kahkina ahkiink kaa-ayaawaatc, kaawiin ina kiteahpiihtentaakosihsiim kekoon kaa-akaahsentaakwahk cinana'ihsitooyek?
46006003	Kaawiin ina kikihkentansiim kiinawint inkotink cionahshowaanankwaa encalak? Mii 'i awahshime keshikashkihtooyek onoweniwan noonkom pimaatisiwinink citeonahshowaatamank!
46006004	Kiishpin kiinipasikwiimakahk o'o tino, kitaainahsaawaak ina iki ekaa kanake kaainentaakosihsikwaa eshimaawaci'itiyek, wiinawaa cikakwe nana'ihsitoowaatc?
46006005	'Owe kitishikanoonininim cimenihshentamek. Kehcinaac peshik taakii'ayaa kaatahshiyek e'ishiayaankwaamisitc cinana'ihsitamawaatc wiiciotanami'aa' kekoonan eshiontenitinitc.
46006006	Aanciko pahkaan kitishihcikem, peshik i'imaa tipaahkonitiwinink e'ahsaatc wiiciotepwehtamoon, ekaa kaatepwehtansinik e'anoonaatc cinana'ihsitoonitc.
46006007	I'imaa ohsha oncikihkentaakwan aasha ekii'wanihcikeyek, ahpii e'ontenintiyek, e'onaahkonitiyek. Kaawiin ina awahshime taakii'onishihshinsinoon aana maashitootawintc awiya cinanaahkwiihsik? Kaawiin ina taakii'onishihshinsinoon aana wayeshimikotc awiyan ekaa cimaanaahkonaahsik?
46006008	Aanciko meshkwac kitootaam e'maashitootaakeyek, e'wayeshinkeyek, ampooshke kiwiiciotepwehtamoomiwaak ehtootawekwaa.
46006009	Kehcinaac kitaa kihkentaam: iki kaamaci-ishiwepisiwaatc kaawiin ta-ayaahsiiwak i'imaa entashitipencikenitc Kishemanitoon. Keko kekoon kikawanihshimikohsiim: kaawiin oko tamiinaahsiiwak Kishemanitoon oTipencikewinini: iki kaapihshikwaatisiwaatc, kaye kaamanitoohkewaatc, kaye awiya kaakiimoociwiiciiwaatc pahkaan awiyan owiitikemaakanini, kaye ininiwak kaaihkwehshihtoowaatc, kaye kaawiicipihshikwaacihkotaatiwaatc iki ininiwak,
46006010	shikwa kaakimootishkiwaatc, kaaonsaamisiwaatc, kaanihtaa minihkwewaatc, kaatashimiwewaatc, kaawanihcike'iwewaatc kaye. Kahkina oko tino kaawiin tamiinaahsiiwak Kishemanitoon otipencikewinini.
46006011	Aanint hsa kiinawaa o'o kikiihtinowim. Aasha tahsh kikii'anta pehkaapaawanikoom, aasha kikii'onahsikoom Kishemanitoo citipeniminek, aasha kikii'ishihcike'ikoom cikwayahkwakiminek Kishemanitoo. KaaTipenciketc Ciisahs Christ owiinsowinink kaa'ishihcike'inek kaye iniwe otAhcaahkwan kiKishemanitoominaan.
46006012	O'owe maawiin awiya taihkito: "Kahkina kekoon nintawinamaakoo citootamaan." Eha', kaawiin itahsh kahkina kikaminoshkaakohsiin ehtootaman. Kaye niin nintaakii'ihkit kahkina kekoon ehtawinamaakooyaan citootamaan. Kaawiin itahsh kekoon nintaa pakitinamawaatansiin citipenimikoyaampaan.
46006013	Kaye ihkitom: "Mii 'i wencikwayaantahtek i'i miicim cimiicinaakaatek, mii 'i enwaatek omihsataamaa cionciwiihsinink." Eha', nintihkit, ninkotink itahsh Kishemanitoo mincikahkina okakipihtinaanan miicim kaye omihsataamaa. Kaawiin ohsha 'iwe kii'onci inahcikaatehsinoon i'i wiiyawimaa cipihshikwaatisiwiniwank, i'ihsh wiin kaaTipenciketc cianohkaakotc. Kaye kaaTipenciketc wiin otoonciihtamawaataan i'i wiiyawimaa.
46006014	Kaye Kishemanitoo okiihkiiwepimaatisi'aan ini kaaTipencikenitc kaakii'niponitc. Kaye kiinawint tipinawe omashkawisiiwinink kikaonci kiiwepimaatisii'ikonaan.
46006015	Kaawiin ina kikihkentansiim kiwiiyawiwaan e'opahkewisiwinitc Christ? Nintaaotaahpinamawaan ina Christ opahkewisiwin ciaantahtamawak opihshikwaatisiihkwen ciopahkewisiwininitc? Kaawiin 'iwe ci-ishinaakwahkipan!
46006016	Kaawiin ina kikihkentansiim? Awenen hsa ko kaawiiciiwaatc opihshikwaatisiihkwen, inentaakwan cipeshikowiiyaahsewaatc. Aaniihsh Kishemanitoo kii'ihkito kihcioshipii'ikewinink: "Iki kaaniishiwaatc cipeshiko​wiiyawiwaatc."
46006017	Awiya tahsh kaawiiciiwaatc kaaTipencikenitc, peshikwentaakosiwak i'imaa ahcaahkonk.
46006018	Mooshak maaciipa'iwaatamohk pihshikwaatisiwin. Kahkina hsa ko 'iwe macitootamowin kaatootank awiya, mii hsa 'iwe saakici nahke wiiyawink kaainentaakwahk. A'awehsh pihshikwaatisiwin kaatootank owanitootaan tipinawe owiiyaw.
46006019	Kaawiin ina kikihkentansiim kiwiiyawiwaan e'otanami'ewikamikominitc Kishemanitoo otAhcaahkwan kaakikishkawinek, Kishemanitoo kaa'miininek? Kaawiin kiinawaa tipinawe kitipenintisohsiim.
46006020	Aaniihsh kikiihtipa'okowaa Kishemanitoo, wiin ekii'ahtootc tipa'ikewin. Mii 'iwe inaapacihtaawaahk kiwiiyawiwaan cionci kihci-inentaako'ek Kishemanitoo.
46007001	Shikwa ninkanahkwehtaanan ini kekoonan kaakiihpioshipii'amawiyek. Onishihshin a'a inini pisaaniko wiihkaa e'otaahpinaahsik ihkwewan.
46007002	Paahtiinatin itahsh pihshikwaatisiwin e'ayaak, maano kahkina 'awe inini okatipenimaan tipinawe wiiwan. Miinawaa a'awe ihkwe citipinawewisitc onaapeman.
46007003	A'awe inini mii 'i citipitootank i'i kaainentaakositc e'wiiwitc cinana'entami'aatc, kayehsh awe ihkwe okanana'entami'aan onaapeman.
46007004	A'awe ihkwe kaawiin wiinehta otipentansiin owiiyaw, wiin tahsh kaye onaapeman otipentamini. Peshikwan a'awe inini kaawiin wiinehta otipentansiin owiiyaw. Inihsh kaye wiiwan otipentamini.
46007005	Keko wiin waniihkenotawaahken kiwiitikemaakan, paanimaa ehta kiikanoonitiyek nahkontiyek, cikakwe teishihsek eshipehpeshikoyek cikanoonek Kishemanitoo. Miihsh i'i miinawaa ciwiiciintiyek. Mii 'i ekaa cioncikashki'ihsinowek a'a Setan (Satan) kiniinamisiwiniwaank.
46007006	Kaawiin wiin ci-inaahkonikeyaan kahkina awiya ciwiitikehpan. Kimihciwiintamawininim itahsh ketootamekipan.
46007007	Ampehsh kahkina awiya ishiayaawaahpan niin kaashiayaayaan e'wiitikehsiwaan. Entahshitc itahsh awiya mayaa otayaan omiinikoowisiwin, entahsopehpeshik otishimiinikoon Kishemanitoon otishi'ikoowin.
46007008	O'o hsa tahsh nintinaak iki kaamihcipehpeshikowaatc kaye okiiwaatisiik: taaonishihshin ahpane hsa ko ci-ishipehpeshikoyekipan taapishkoo keniin kaaishiayaayaan.
46007009	Kiishpin wiin kashkihtoohsiwek cikanawenintisoyek, mii 'i pisaan ciniwiitikeyek. Nawac onishihshin awiya ciwiitikehpan, ahpiihc wiin cikakwaataki'ikohpan i'i omihsawentamowin.
46007010	Kiinawaa tahsh kaawiitikentiyek kitishiwiintamawininim o'o inaahkonikewin – kaawiin niin o'owe nintihkitowin, a'awehsh kaaTipenciketc: kaawiin okanakanaahsiin a'a ihkwe onaapeman, kitikoom.
46007011	Kiishpin tahsh nakanaatc, mii 'iwe cipapeshikotc, kemaa miinawaa cikiiwenotawaatc onaapeman. Awiya kaye wiiwitc kaawiin okawepinaahsiin.
46007012	Miinawaa iki pehkaanisiwaatc niin o'owe nintinaak – kaawiin wiin kaaTipenciketc mayaa okii'wiintansiin: a'a otepwehtamo ayaawaatc ehtepwehtansinik wiiwan, kiishpin inentaminitc pisaaniko ciwiiciiwikotc, kaawiin okawepinaahsiin ini wiiwan.
46007013	Kaye a'a ihkwe kaaishionaapemitc ekaa ehtepwehtansinik, kiishpin inentaminitc ciwiiciiwikotc, kaawiin otaawepinaahsiin.
46007014	Inashke aaniihsh a'awe onaapemimaa kaatepwehtansik, kaye wiin inentaakosi ehtipenimikotc Kishemanitoon e'wiiwitc ihkwewan e'otepwehtamowininitc. Shikwa kaye ihkwe kaaotepwehtamowinihsik, onaapemitc itahsh otepwehtamoon, kaye wiin inentaakosi ehtipenimikotc Kishemanitoon. Inashke kiishpin o'owe ishihsehsinokipan, iki oniicaanihsimaak taapishkoo taainentaakosiwak ehtipenimikohsikwaa Kishemanitoon. Ishihse hsa ko, mii 'i wenci-inentaakosiwaatc kewiinawaa ehtipenimikowaatc Kishemanitoon.
46007015	Kiishpin itahsh kaatepwehtansik wiinakanaatc ini wiitikemaakanan kaatepwehtaminitc, pisaaniko tamaacaa. Kiishpin o'owe ishihsek, a'awe kaanakanintc ishipakitinaa aaniiniko ci-ishihciketc, aaniiniko a'awe kemaa inini, kemaa ihkwe. Aaniihsh Kishemanitoo kikii'ishiantomikonaan misiwe ko cikakwe minowiiciintiyank.
46007016	Kiin otepwehtamoohkwe, aanti keoncikihkentamampan cipimaaci'atc kinaapem? Kaye kiin onaapemimaa, aanti keoncikihkentamampan cipimaaci'atc kiwiiw?
46007017	O'owe tahsh wiin kitikoom: entahshitc awiya tani-ishipimaatisi kaaishimiinikotc kaaTipencikenitc, kaye kaakii'ishiayaahpan ahpii kii'antomikotc ini Kishemanitoon. Mii 'owe niin kaaishionakintamaan misiwe entashianami'aank.
46007018	Awiya inini aasha kaakiih kihkinawaatashakeshontc kiiantomikotc Kishemanitoon, kaawiin otaakakwe aancihtoohsiin okihkinawaacishokoowin. Awehsh kaye inini ekaa mahshi ehkihkinawaatashakeshwaahsiwintc ahpii e'antomintc, kaawiin memwehc taakihkinawaatashakeshwaahsii.
46007019	Kaawiin inkotano inentaakwahsinoon kemaa ehkihkinawaatashakeshontc inini kemaa cikihkinawaatashakeshwaahsiwintc. Mii 'iwe kaakihci-inentaakwahk: awiya cina'ihtankipan Kishemanitoon otinaahkonikewinini.
46007020	Kahkina awiya peshikwan taishiayaa otishi'ikoowinink kaakii'ishiayaatc ahpii kaa'antomintc.
46007021	Kiin ina kikii'anohkii'aakaniw ahpii kii'antomikooyan? Keko wiin i'i papaapisiskentanken. Kiishpin itahsh ishihsek cipakitinikooyan, mii 'i otaahpinan.
46007022	Awiya hsa ko anohkii'aakan ehtinowitc ahpii kiiantomikotc kaaTipencikenitc, kaaTipenciketc otaapa'waakanan inentaakosi. Peshikwan itahsh awiya kaa-awahkaaniwihsik ahpii kiiantomikotc Christan, noonkom itahsh otootanohkii'akanimikoon ini Christan.
46007023	Kishemanitoo kikiihtipa'okowaa citipeniminek. Kaawiin kikatipenimikohsiiwaak ininiwak.
46007024	Niiciotepwehtamook! Kahkina awiya peshikwan otaa-ani-ishiwiiciiwaan ini Kishemanitoon taapishkoo kaakii'ishiayaatc ahpii kaa'antomikotc.
46007025	Shikwa kaa'ishikakwecimiyek aaniin keishihcikewaatc oshki-ihkwewak mahshi kaapapaamenimaahsiwintwaa. Kaawiin nintayaawaahsiin amanc kaainaahkonikekopanen kaaTipenciketc. Kiwiintamawininim itahsh niin enentamaan. KaaTipenciketc oshawencikewinink nintoonci-inentaakos citepweyenimikooyaan.
46007026	Mekwaa hsa ko noonkom mikoshkaaci'iwewin e'ayaamakahk, nintinentam e'onishihshink awiya peshikwan​iko ci-ishiayaahpan.
46007027	Kiwiiw ina? Kaawiin kitaakakwe pahkewinaahsii. Keyaapi na kipapeshik? kaawiin kitaa-antone'waahsii kewiiwiyan.
46007028	Kiishpin itahsh maano aniwiiwiyan, kaawiin i'imaa kitishiwanitootansii. Kiishpin kaye oshki-ihkwe wiitiketc, kaawiin kewiin wanitootansii. Nawac itahsh nintaaminwentam cikihciwininakook cianimekwaashkansiwek i'iwe sanakisiwin kaaniotihtamowaatc owiitikek.
46007029	Mii 'owe etamaan, niiciotepwehtamook! Kaawiin keyaapi kinwesh tatawaahsinoon. Mii 'omaa ahkonaak ikiweniwak kaawiiwiwaatc taishipimaatisiwak taapishkoo e'ontami'ikohsikwaa wiiwiwaa'.
46007030	Ikihsh kaye kaamawiwaatc ekaa cinaa'ikohsikwaa kashkentamowin. Ikiwehsh kaye kaaciihkentamowaatc ekaa ciontami'ikohsikwaa 'iwe kaaonciminwentamowaatc. Iki tahsh kaye kaa-ataawewaatc kekoonan kaawiin otaaonsaamentansiinaawaa, taapishkoo ehtipentansikwaa kekoon taainentamook.
46007031	Ikiweniwak kaye ahkiiwi​kekoonan kaa-anohkaatamowaatc, kaawiin otaaonsaamiihkansiinaawaa. O'owe aaniihsh kaaishinaakwahk o'o ahki, kaawiin kinwesh taniayaamakahsinoon.
46007032	Kinantawenimininim ekaa mikoshkaatentamowin ciayaahsiwek. Mahshi awiya e'wiitikehsik otayaankwaamentaan kaainentaminitc ini kaaTipencikenitc, aaniin keishina'entami'aatc.
46007033	A'awe hsa kaawiitiketc kaye opimentaan ahkiiwi​anohkiiwin, ewiihkakwe nana'entami'aatc ini wiiwan,
46007034	mii 'iwe kaa-aayaashawentank. Shikwa kaye 'awe kaaonaapemihsik kemaa kaye kihcioshkiniikihkwe nawac otayaankwaamentamawaan kaaTipencikenitc otishianohkiiwinini, misiwe ewiihpakitinitisohkantawaatc wiiyawink kaye otahcaahkonk. A'a tahsh wiin kaaonaapemitc otayaankwaamentaan ahkiiwi​anohkiiwin ewii'nana'entami'aatc onaapeman.
46007035	Kiwiihkakwe wiici'ininim 'iwe kaaonci-ihkitoyaan. Kaawiin kiwii'mihci​onci'ihsinooninim, i'iwehsh kaakwayahkonaakwahk citootamek kaye misiwe cianohkawek kaaTipenciketc, ekaa pahkaan kekoon ciontamentami'ikohsiwek.
46007036	Shikwa awiya otaanihsitc e'oshkiniikihkwewinitc, kiishpin enentank ehkwayahkonaakwahsininik kaatootawaatc e'wiitike'aahsik aasha ehtetahsopipoonwenitc cikii'wiitikenihpan, kiishpin ishiantawentaakwahk, pisaaniko okatootawaan eshiantawentank: okawiitike'aan. Kaawiin wani-ishihcikehsii e'wiitike'aatc.
46007037	Awiya tahsh e'aayiitentank ekaa ciwiitike'aahsik ini oshkiniikihkwen, wiin iko e'ayinentank, ekaa awiya e'ishi'ikohsik, kaye wiin ehkashkihtootc eshiantawentank, mii 'i cionishihshininik e'wiitike'aahsik.
46007038	Mii hsa ko minotootam a'awe kaawiitike'aatc ini oshkiniikihkwen. A'awe tahsh kawiitike'aahsik nawac taminotootam.
46007039	Shikwa 'awe ihkwe kaaonaapemitc inentaakosi 'imaa ciayayaatc ini onaapeman keahkopimaatisinitc. Kiishpin niponitc onaapeman, mii 'i ehpakitinintc piko awiyan miinawaa cionaapemitc eshiantawenimaatc. Mii ehta otepwehtamoon ciwiitikemaatc.
46007040	Nawac itahsh taminwentam peshikwan​iko ci-ishiayaahpan. Mii 'iwe niin enentamaan. Nintinentam itahsh keniin wencikiikitoyaan ehkikishkawimak Kishemanitoo otAhcaahkwan.
46008001	Shikwa 'iwe kaakii'ishipii'amawiyek, aaniin enentaakwahk i'i miicim ehpakitinamawintwaa manitoohkaanak: tepwemakan o'owe ihkitowinenhs: "Kahkina kitayaamin kihkentamowin." 'Owe tahsh ishikihkentamowin okihtenimo'ikon awiya e'ayaatc. A'awe tahsh saaki'itiwin kaa-aapacihtootc, okakwe mashkawiki'aan owiiciotepwehtamoon.
46008002	Awiya "ninkihkentaan kekoon" kaainentank, kaawiin hsa tepwe kekoon otekihkentansiin i'i kaaishiantawentaakositc.
46008003	Awiya tahsh kaasaaki'aatc Kishemanitoon, okihkenimikoon.
46008004	I'iwehsh miinawaa enentaakwahk e'miicinaakaatek kekoon kaakiihpakitinamawintwaa manitoohkaanak: kikihkentaamin i'iwe eshiaapatisitc manitoohkaan. Kaawiin tepwe ayaahsii awiya. Kikihkenimaanaan peshik ehta e'ayaatc Kishemanitoo.
46008005	Aanawiin e'ayaawaatc manitook kaainintwaa kiishikonk kemaa ahkiink ehtanentaakosiwaatc, kaye aana paahtiinowaatc manitook kaye otipencikek kaainintwaa,
46008006	kiinawint itahsh peshik ehta ayaa Kishemanitoo, mii 'awe Kaaoyoohsimintc, kahkina kekoon kaakii'oshihtootc. Kaye wiin kitooncipimaatisimin cianohkiihtawank. Shikwa kaye peshik ehta ayaa kaaTipenciketc, mii 'awe Ciisahs Christ. Mii ohsha 'awe kahkina kekoon kaakii'onciimakahk kaakii'oshihcikaatek, shikwa wiin a'awe kipimaatisiwininaan kaaonciimakahk.
46008007	Kaawiin tahsh kahkina awiya otayaahsiin o'o kihkentamowin. Aaniihsh aaninta awiyak onanamaayaapantaanaawaa manitoohkewin, piinihsh​iko noonkom awiya e'miicitc kekoon, mii 'i eshinank tepwe ehtipentaminitc ini manitoohkaanan. Miitahsh ehkwayahkwenintisohsik kaaoncimaanenintisotc i'i ekii'miicitc.
46008008	I'iwe tahsh miicim eshiaapacihtooyank, kaawiin o'owe kitishi'ikohsiimin awahshime ciminowiiciiwank Kishemanitoo. Kiishpin manaamiiciyank kaawiin i'imaa awahshime kikatapahsentaakosihsiimin. Shikwa miiciyank kaawiin awahshime kikaminoishiwepisihsiimin.
46008009	Kiinawaa tahsh aanawiin ehpakitinikooyek aaniiniko eshiantawentamek, ayaankwaamisiyohk! Maakishaa kekoon ehtootamek taakii'onci pisokehshin awiya tino kaamashkawitepwehtansik.
46008010	Kiin kitayaan i'iwe kihkentamowin, pahkaan itahsh awiya kaakwayahkwentansik i'i otishihcikewin, kiishpin e'waapamihk i'imaa manitoohkewikamikonk ehtashiwiihsiniyan, kaye wiin maawiin tainentam pisaan iko 'imaa ciontancikehpan i'iwe kaakiihpakitinamawimintc manitoohkaana'?
46008011	Miitahsh i'i cioncinihshiwanaaci'ikotc a'a kiwiiciotepwehtamo e'niinamisitc, onsaam iko ekii'naakohtooyan kikihkentamowin. Mii ohsha 'awe peshik kaakii'nipoohtamaakotc Christan.
46008012	O'owe tahsh ishihcikeyekipan, kitaawanitootawaawaa Christ, aaniihsh kitishiwanitootawaawaak kiwiiciotepwehtamoomiwaak, e'wahke-maanenintisowaatc ehkwayahkwentansikwaa otishihcikewiniwaa, e'ishimaanihse'ekwaa.
46008013	Mii 'owe niin enentamaan: kiishpin awiya macitootamo'ikotc i'iwe kaamiicinaatek, nintaainentam wiihkaa miinawaa wiiyaahs cimiicihsiwaampaan, ekaa cipankihshimaahsiwakipan a'a niiciotepwehtamo.
46009001	Kaawiin ina nintipenintisohsii? Kaawiin ina nintishinisha'waakanimikoohsii? Kaawiin ina niin ninkii'waapamaahsii 'awe Ciisahs Christ kaaTipeniminank? Kaawiin ina kiinawaa kaaoncitepwehtamek e'anohkiihtawak kaaTipenciketc?
46009002	Aanawiin pahkaan awiya ishiotaahpinihsikwaa ci-ishinisha'waakaniwiyaan, kiinawaa eniwehk kitinenimim, aaniihsh kiinawaa kaaTipenciketc e'wiiciiwek oncikihkencikaate e'ishinisha'waakaniwiyaan.
46009003	Ahpii hko ehkakwe naanaakaci'iwaatc awiyak, amii 'owe eshinahkwehtamaan:
46009004	Kaawiin ina nintinakinsohsii o'o kaashianohkiihtamaakeyaan cionciahshamikooyaampaan?
46009005	Kaawiin ina niin nintinakinsohsii cinaapihcikeyaan kaatootamowaatc iki kotak ishinisha'waakanak kaye kaaTipenciketc wiicihkiweya', kaye wiin Piitar (Peter) kaatootank? Kaawiin ina kaye niin peshikwan nintaapapaami wiiciiwaahsiipan otepwehtamoohkwe wiiwiyaampaan kewiin ciahshamintipan?
46009006	Komaa niinawint ehta Paarnapahs (Barnabas) intawaa e'anohkiihtamaasoyaank ciahshantisoyaank?
46009007	Awenen tipinawe keontaaci'itisohpan ehshimaakanihshiiwitc? Awenen a'a kihtikewinini keamoominehsikipan tipinawe oshoominikihtikewinink? Awenen a'awe okanawimaanahcaanihshiwe keaapacihtoohsikipan i'i coocoohshaapooni wiin i'imaa e'ontinank omaanahcaanihshimink?
46009008	Kaawiin wiin memwehc ininiinaank ninkaontinansiin ihkitowin. Aaniihsh peshikwan ihkitoomakan kehteinaahkonikewin.
46009009	Mii 'iwe eshipii'ikaatenik Moosihs (Moses) otInaahkonikewin: "Keko kipitoonehpinaahken a'a pishihki ehpawishkawaatc pahkweshikanan," ihkitoomakan. Kaa maawiin mayaa pishihkiwa' ehsaaki'aatc kaaonci-ihkitotc Kishemanitoo.
46009010	Kaawiin ina tepwe kiinawint kaakii'onci-ihkitotc? Kehcinaac kiinawint kii'oncioshipii'ikaate. Inashkehsh awe kihtikewinini kaapikishkahkamikipiciketc, kaye piinihsh awe kaapawishkiketc, kahkina kekoon taishianohkiiwak ehpiihtoowaatc i'i ahpii keontancikewaatc.
46009011	Inashke niinawint i'iwe kaa-ahcaahkwentaakwahk ninkiihkihtikaataamin i'imaa kaashiayaayek. Onsaam ina kitaa​sanakentaam pimanishikeyaankipan kitahkiiwi kekoonimiwaan ciwiici'ikoyaankipan?
46009012	Pehkaanisiwaatc o'owe ishitipeniminekwaa, kaawiin ina niinawint nawac nintinentaakosihsiimin? Kaawiin itahsh niinawint i'iwe ninkii'aapacihtoohsiimin. Maano tahsh ninkii'inentaamin kahkina kekoon cipimiwitooyaank, ekaa kekoon cikipishkansiwaank iwe ominwaacimowin Christ.
46009013	Kehcinaac kikihkentaanaawaatok, awiyak Kihcianami'ewikamikonk kaatananohkiiwaatc, i'imaa ontancikewak. Iki tahsh kaye kaapaminamowaatc kaaishipakitinikenk, pahkwenamawaawak pakitinikewinink cionciwiihsiniwaatc.
46009014	Mii ko peshikwan kaaTipenciketc okii'inahtoon i'iweniwa' kaawiintamaakenitc i'i minwaacimowin i'imaa ciontaatisinihpan.
46009015	Onoweniwan itahsh kaainahtekin, kaawiin niin ninkii'aapacihtoohsiinan. Kaawiin kaye noonkom nintoonci-ishipii'ansiin ciotaahpinamaasoyaan o'o kaainahtek ciwiici'ikoyaan. Nawac nintaanip ahpiihc awiya "anihshaa ihkito" ci-ishihpan o'o kaashikihci-inentamaan.
46009016	Aanawiin i'i e'minwaacimoyaan, kaawiin nintayaahsiin keoncimamiihkwaasoyaampaan. Inashke nintahpiihci antawenimikoo mii 'iwe citootamaan i'i kaaikooyaan. Takohtaanentaakwan i'i keishihseyaampaan wiintamaakehsiwaan minwaacimowin.
46009017	Ishianohkiiyaampaan niin iko kaashionentamaan taapishkoo anohkiiwin e'otaahpinamaan, nintaainentam ciontisiyaan. O'owe tahsh kaatootamaan ninantawentaakos. Aaniihsh ninkii'opapaamisiwini'ik Kishemanitoo.
46009018	Wekonen itahsh i'i ketipa'amaakooyaan? Mii 'iwe maanikooyaan, ciwiintamaakeyaan i'i minwaacimowin, kekoon e'ontisihsiwaan, kaye hsa ko e'aapacihtoohsiwaan niwiici'ikoowin kaainahtamaakooyaan, 'iwe minwaacimowin ehpapaamisiinotamaan keoncimiinikooyaampaan.
46009019	Kaawiin awiya inini nintipenimikohsii. Nintishi'itis itahsh kahkina awiyak ciotanohkii'aakanimiwaatc, amii 'iwe awahshime niipiwa' cikashki'akwaa citepwehtamowaatc.
46009020	Mekwaa e'wiiciiwakwaa Coowak, mii 'iwe nintishipimaatis ci-ishikashki'akwaa. Aanawiin niin Moosihs (Moses) otInaahkonikewin ehtipenimikohsiwaan, kaye niin nintishipimaatis cikashki'akwaa kaatipenimikowaatc.
46009021	Shikwa peshikwan iki kaa-aapacihtoohsikwaa Coowa' otinaahkonikewinini, wiiciiwakwaa, keniin nintishipimaatis, ekaa keniin e'aapacihtoohsiwaan i'i inaahkonikewin, mii 'i nawac cikashki'akwaa. Kaawiin nintihkitohsii ehkanawentansiwaan Kishemanitoo otinaahkonikewin, aaniihsh a'a Christ nintipenimikowaan otinaahkonikewin.
46009022	Kaye awiyak kaawahkewisiwaatc otepwehtamowiniwaank wiiciiwakwaa, kaye niin nintaapacihtamawaak otishiayaawiniwaa, mii 'iwe ci-ishikashki'akwaa. Aaniin​iko ninkakwetinowi'itis kahkina awiyak kaatinowiwaatc, aaninta hsa ko cipimaaci'akwaa. Wekonen iko nintootaan keoncikashkihcikeyaan.
46009023	Kahkina kekoon nintishihcike cipapaawiintek i'i minwaacimowin, kaye niin i'imaa citako shawentaakosiyaan.
46009024	Kehcinaac kikihkentaanaawaa wiihkakwecihkanitink, niipiwa' awiya wiici'iwewak e'maaciipa'itiwaatc. Peshik itahsh ehta tapahkinaake citipa'amawintc. Mii 'iwe kiinawaa kwayahk kakwepimipahtook cipahkinaakeyek.
46009025	Shikwa kahkina kaakakwecihkashiwetc, mekwaa e'oshiihtaa'itisotc, weweni ko naakacihtamaaso; mii paanimaa kiipahkinaaketc cimiinintc opahkinaakewaanohkwaan wiipa kenihshiwanaataninik. Kiinawint itahsh kikamiinikoomin peshik wiihkaa kenihshiwanaatahsinok.
46009026	Mii 'iwe niin kaaoncikwayahkopahtooyaan weti ciniikaaniocihcihseyaan. Taapishkoo kaye nintishiayaa ehkakwetakaneyaan. Kaawiin anihshaa nimihcipapanakanehsii.
46009027	Miitahsh kaaoncipahpahkihte'amaan i'i niwiiyaw cikashkihtooyaan misiwe ci-ishitipentamaan. Kiishpin i'i ishihcikehsiwaan maakishaa "kinoontehse" nintaaikoo, aanawiin pehkaanisiwaatc ekii'antomakwaa cikakwecihkashiwewaatc.
46010001	Niiciotepwehtamook! Mooshak kitaamaamihkawim ikiweniwak kaakiihpi-inaatisiwaakopanen kikehteaya'aaminaapaniik kaakiihpiminisha'waawaatc ini Moosihsoon (Moses) shiipaa wahkwiink ekii'aniayaawaatc ekiihtapinawishkaakowaatc, kaye ekiinishaaposhkamowaatc i'i kihcikam.
46010002	I'i wahkwi ekii'aakawakootenik kaye 'iwe kihcikam ekiihshaapooshkamowaatc, mii kaainentaakwahk ekiihsiika'antaasowaatc Moosihsink cionci​tipentaakosiwaatc.
46010003	Shikwa kahkina peshikwan kaa-ahcaahkowank miicim kii'ishiwiihsiniwak.
46010004	Kaye kahkina peshikwan kii'ishiminihkwewak e'ahcaahkowaninik minihkwewin. Kii'onciminihkwewak 'imaa e'ahcaahkwentaakositc kihtaapihkonk kaapimiwiiciiwikowaatc, amii 'awe kihtaapihk Christ e'aawitc.
46010005	Aanawiin iko i'iwe kaaishiwepisiwaatc, niipiwa' kaatahshiwaatc kaawiin okii'minonawe'aahsiwaawaan Kishemanitoon. Amii 'iwe kaa'onci paapiiwehsininikin wiiyawiwaan pikwatahkamikaank.
46010006	Kahkina tahsh onoweniwan kii'ishiwepisiwak kiinawint kihkinawaacihcikan keayaankwaamaapantamank, ekaa kekiinawint cimihsawentansiwank kaaonishihshinsinok wiinawaa aanint kaa'ishihcikewaatc;
46010007	ekaa kaye oshihcikanak cimanitoohkaakehsiwank, wiinawaa aanint kaa'ishihcikewaatc. Aaniihsh mii 'owe eshipii'ikaatek: "Kii'ohkwapiwak ekiihkihciwiihsiniwaatc kaye ekii'animinihkwewaatc piinihsh ekii'aniompweishiayaawaatc ekii'aniniimiwaatc," ihkitoomakan.
46010008	Keko kiinawint kitaapihshikwaacihcikehsiimin taapishkoo wiinawaa aanint kaakiihtootamowaatc. Mii ahpii peshik ehkiishikahk niishtanahshinihsin tahso mitaahswaahk (23,000) kiihtahshiwak ekiih ketahtwaahpinewaatc ekii'nipowaatc.
46010009	Kaawiin kaye kika kakaanci'aahsiwaanaan a'awe kaaTipenciketc, aaniin minihk kepakitininank citootamowank, wiinawaa aanint kaakii'ishihcikewaatc. Kinepikoo' okii'nihsikowaa'.
46010010	Kaawiin kaye kikamintawimaahsiwaanaan, aanint wiinawaa kaakii'ishihcikewaatc. Okii'nihshiwanaaci'ikowaan itahsh ini nihshiwanaaci'iwewi encalan.
46010011	Inashke kahkina onoweniwan kii'ishiwepisiwak, pahkaan awiyak keonciayaankwaamisiwaatc. Shikwa kiinawint kii'oshipii'ikaatewan ciayaankwaamimikoyank. Noonkom iko aaniihsh eshipimaatisiyank, piciinak wii'ani-ishkwaahsewan ono kaapimihsekin o'omaa ahkiink.
46010012	Ina tahsh, a'awe "ninsoonkikaapaw" kaainenintisotc, weweni taa-ayaankwaamisi ekaa cipankihshinsik.
46010013	Kahkina koci'ikoowin aniwaapantamek, mii peshikwan kahkina awiya ciniotihtank. 'Awe tahsh Kishemanitoo kaawiin wiihkaa owii'aancihtoohsiin kaashiahshotamaaketc. Kaawiin awahshime kikapakitinamaakohsiiwaa cikakweci'ikooyek keshimashkawikaapawiyek. Ahpii tahsh ehkakweci'ikooyek, Kishemanitoo kikateahpiihcii'ikowaa citekashkihtooyek. Mii 'iwe kikaishimiinikowaa aaniin keshishaapooshkamek.
46010014	Haw itahsh kaasaaki'inakook! Keko awaac pankii wiicihtwaahkek i'i manitoohkewin.
46010015	Kitishikanoonininim ehkakiihtaawentamek. Kiinawaa ko cionentamek o'o kaaininakook.
46010016	I'iwe ohsha minihkwaakan kaanihtaa otaahpinamank ehtakomiikwehciwi'ank Kishemanitoo, ahpii onciminihkweyank, kaawiin ina kiwiitoohkamowaahsiimin Christ omiskwiim? A'awehsh kaye pahkweshikan kaanihtaa pahpahkwepinank, ahpii e'amwank, kaawiin ina kiwiitoohkamowaahsiimin Christ owiiyaw?
46010017	Peshik ehta aapatisi 'awe pahkweshikan. Miitahsh 'iwe aana paahtiinoyank, kahkina kimaamawihtoomin i'i peshik wiiyawimaa, aaniihsh peshik a'a pahkweshikan kitoontamaanaan.
46010018	Ina 'iwe kaaishihcikewaatc Isriyal (Israel) ininiwak: ikiweniwak kaaontantamowaatc i'i kaapakitinaahswaaniwaninik, owiitoohkaanaawaa 'iwe ehpakitinaahsohkantawintc Kishemanitoo.
46010019	Aaniin tahsh ehkitoyaan? A'awe oshihcikan kaamanitoohkaakaaniwitc, tepwe na pimaatisi? Kaawiin ohsha kekoon inaapatisihsii. I'iwe tahsh kaye miicim kaapakitinaahsohkantawintc oshihcikan, kekoon ina inaapatan?
46010020	Kaawiin kekoon! Inashke hsa i'iwe kaapakitinaahsowaatc omanitoohkek entashipakitinikewaatc, maciahcaahkwa' mayaa kaamiinimintc. Kaawiin tashimiinaahsii Kishemanitoo. Shikwaa kaawiin kinantawenimihsinooninim maciahcaahkwak ciwiitoohkawekwaa.
46010021	Kaawiin wiin kitaakashkihtoohsiim cionciminihkweyekipan minciniish kaaTipenciketc ominihkwaakanink kaye maciahcaahkwak ominihkwaakaniwaank. Kaawiin kitaakashkihtoohsiim minciniish kaaTipenciketc owiihsiniwinaahtikonk cionciwiihsiniyekipan kaye maciahcaahkwak owiihsiniwinaahtikowaank.
46010022	Kemaa, kitaakakaanci'aanaan kaaTipenciketc ciontentank? Nawac ina kimashkawisiimin ahpiihc wiin kaaTipenciketc kitaainentaamin?
46010023	Maakishaa awiya ihkitotc: "Kahkina kekoon nimpakitinamaakoomin citootamaank." "Tepwe," nintaainaa, "kaawiin itahsh kahkina kekoon onishihshinsinoon citootamaan." Aanawiin e'ihkitonk kahkina kekoon ehpakitinamaakooyank, kaawiin tahsh kahkina kekoon ehtootamank okawiici'ikohsiin pahkaan awiya.
46010024	Kaawiin aaniihsh kitaa-antawentansiimin ehta cipeshikominohseyank, pahkaan itahsh awiyak kaye wiinawaa ciminohsewaatc.
46010025	Piko kekoon kikamiicim kaatanataawaakenk i'imaa miicimikamikonk. Keko memwehc kakwetwehkek aanti kaaontinikaatek, mii 'i ekaa cioncimaanentansiwek.
46010026	"Aaniihsh kahkina otipentaan kaaTipenciketc o'o ahki, kahkina kaye kekoon wakitahkamik kaa-ayaanik," ishipii'ikaate.
46010027	Awiya tahsh kaatepwehtansik antominek ciwiiciwiihsiniiminek, inentamek itahsh ci-ishaayek, pisaan​iko miiciyohk i'i kaa-ahshamikooyek. Keko kakwetwehkek kaamiiciyek, maakishaa kitaaoncimaanentaam noontamek.
46010028	Maakishaahsh awiya kikaikowaa: "Mii 'owe miicim manitoohkaanink kaakii'ishi pakitinikaakaaniwank." Kiishpin o'o ininek, kaawiin kitaamiicihsiim, ekaa kekoon ci-inentansik a'awe kaawiintamawinek, kaye ekaa maanenintisowin cionciimakahsinok.
46010029	Kaawiin kaaitamaan kiinawaa i'iwe cimaanentamek kiishpin miiciyek, a'awe hsa kaakii'wiintamawinek maakishaa taoncimikoshkaatentam waapaminek. Maakishaa taihkito awiya: "Niin kekoon ehpakitinamawaatamaan, aaniihshwiin keoncikipishkawihpan pahkaan awiya e'maanaasinank cimanaamaanentami'ak?
46010030	Kiishpin miikwehc ekii'inak Kishemanitoo i'iwe kaawii'miiciyaan, aaniihshwiin awiya kekoon keonci'ihshihpan aasha ekii'oncinanaahkomoyaan i'i miicim?"
46010031	Mii 'i ehkitoyaan, wekonen hsa ko eshihcikeyek, maakishaa wiihsiniyek, maakishaa minihkweyek, kahkina ko ishihcikeyohk Kishemanitoo cikihtentaako'intc.
46010032	Mii 'iwe inaatisik, ekaa kekoon ci-inenimihsinowekwaa Coowak kaye kaaCoowiwihsikwaa, kaye Kishemanitoo omaawaci'aakana'.
46010033	Niin eshihcikeyaan, mii 'iwe tootamok. Kahkina awiya ninkakwe nana'entami'aa aaniiniko eshihcikeyaan, kaawiin ehta cikakwepeshikominohsa'itisoyaan, ikihsh wiin kahkina ciminohsa'intwaa cipimaaci'intwaa.
46011001	Kiinawaa kaye kihkinawaapamihshik kaye niin e'ishikihkinawaapamak Christ.
46011002	Kinanaahkomininim mooshak e'mihkwenimiyek kaye ehkakwe mincimentamek minihk kekoon kaakii'aanihke wiintamawinakook.
46011003	O'owe tahsh kinantawenimininim cikihkentamek: a'awe Christ e'niikaanisiihkantawaatc kahkina ininiwan. Shikwa 'awe inini wiin oniikaanisiihkantawaan ini wiiwan, shikwa wiin a'awe Kishemanitoo oniikaanisiihkantawaan ini Christan.
46011004	Mii hsa 'iwe kiishpin kikaanohkwaanetc inini e'anami'aatc kaye ehkanootamawaatc Kishemanitoon, kaawiin okihci-inentaako'aahsiin ini Christan kaaniikaanisiishkaakotc.
46011005	A'awe tahsh ihkwe kiishpin shaahshaakanihtikwaanetc e'anami'aatc kaye ehkanootamawaatc Kishemanitoon, kaye wiin kaawiin okihci-inentaako'aahsiin ini onaapeman kaaniikaanisiishkaakotc. Kaawiin pahkaan taainentaakosihsii awiya ihkwe kaamihtaskihtikwaaneshontc.
46011006	Miitahsh i'i kiishpin wiihkikaanohkwaanehsik a'a ihkwe, intawaa piko cimashashkoshankipan wiinisihsan. Onci hsa ko e'menihshentaakwahk e'mihtaskihtikwaaneshontc kemaa ehkiishkishank wiinisihsan a'a ihkwe, mii hsa ko 'i cikikaanohkwaanetc.
46011007	A'awe tahsh inini kaawiin antawentaakosihsii cikikaanohkwaanetc, aaniihsh onci-ishiayaa Kishemanitoon e'inaatisinitc kaye eshiahpiihci kihci-inentaakosinitc. A'awe tahsh ihkwe onci-ishiayaa kaashikihci-inentaakosinitc ini ininiwan.
46011008	Kaawiin ohsha ihkwenk kii'oncioshi'aahsii 'awe inini; ininiink hsa wiin kii'oncioshi'aa a'a ihkwe.
46011009	Kaawiin aaniihsh ciwiici'aahpan ini ihkwewan kii'oncioshi'aahsii 'awe inini; a'ahsh wiin ihkwe kii'oncioshi'aa ciwiici'aatc ini ininiwan.
46011010	Mii 'iwe keonciaakawa'ank ohtikwaan a'a ihkwe, e'ishinaakohtootc okihci-inentaakosiwin. Mii 'iwe memintake taishihcike a'a ihkwe, ehkanawaapamikowaatc i'i encala'.
46011011	I'imaa tahsh eshiwiiciiwinank kaaTipenciketc, kaawiin tapiniskwepimaatisihsii a'a ihkwe ininiwan iko ciwiici'ikohpan. A'awehsh kaye inini kaawiin kewiin tapiniskwepimaatisihsii ihkwewan iko ciwiici'ikohpan.
46011012	Aaniihsh peshikwan a'a ihkwe i'imaa ininiink ekii'oncioshi'aakaniwitc, mii kaye wiin peshikwan a'a inini i'imaa ihkwenk ontaatisi. Kishemanitoonaank itahsh wiin onciimakanini kahkina kekoon.
46011013	Kiinawaa hsa ko kakwekwayahkonamok: Minonaakwan ina 'awe ihkwe ehshaahshaakanihtikwaanetc ehkanoonaatc Kishemanitoon?
46011014	Inashke eshi'ikoowisiyank kitaaoncikihkentaam e'menihshentaakositc kaatankaanihkwetc a'a inini.
46011015	A'a tahsh ihkwe kaakaanwaanisihsetc, mii 'iweni okihci-inentaakosiwin. Aaniihsh ishimiinikoowisi cikaakaanwaanihkwetc ciakwana'ank ohtikwaan.
46011016	Kiishpin awiya ewii'aanwehtank o'o kihkino'amaakewin, kaawiin pahkaan nintayaahsiimin, kaawiin kaye aantiko i'imaa eshimaamaawaci'itiwaatc eshianami'ehtawaawaatc Kishemanitoon. Kaawiin kaye wiinawaa pahkaan ishihcikehsiiwak.
46011017	Ono tahsh kaawiihkihkino'amawinakook kaawiin kiwaawishenimihsinooninim. Kaawiin aahpici onishihshinsinoon eshipiintikanitiyek, nawac hsa ko maaninaakwan.
46011018	Niikaan iko kitinininim, ninkii'wiintamaakoo e'ayohkoayaanontiyek e'maawaci'itiyek. Nawac iko nintepwehtaan.
46011019	Oncita ko tani-ishihse pahkewinitiwinan ciayaamakahkin e'ayaayek, mii ehta 'imaa cipayahtenaakosiwaatc ikiweniwak kaakwayahkohcikewaatc.
46011020	Ahpii ko e'maawaci'itiyek, kaawiin wiin kaaTipenciketc otahshankewin kitishinaakohcikehsiim kiiwiihsiniyek.
46011021	Aaniihsh kahkina ko pehpeshik onoonte​otaahpinaanaawaa wiinawaa ko ewii'wiihsiniwaatc. Miihsh i'i aaninta awiyak keyaapi noonteskatewaatc, aasha aanint ehkiiwashkwepiiwaatc.
46011022	Kaawiin ina kitoowaahkaa'ikanihsiim citashiwiihsiniyek kaye citashiminihkweyek? Kemaa na nawac kiwii'maanenimimaawaa' Kishemanitoo omaawaci'aakana'? Kikamenihshi'aawaak ina tahsh iki ekaa kekoon kaa-ayaahsikwaa? Aaniin keininakook? Kiminohcikem ina kikainininim? Kaawiin awaac kanake!
46011023	Nashke aaniihsh kaaTipenciketc niin iko ninkii'wiintamaak, mii 'iwe aasha kekiinawaa kaakii'aanihke wiintamawinakook, i'iwe kaakii'ishihciketc kaaTipenciketc Ciisahs mii 'iwe ahpii ehtipihkaninik cipwaa otaahpinikaniwitc. Pahkweshikanan okii'otaahpinaan.
46011024	Ekii'nanaahkomotc itahsh okiihpahpahkwepinaan, o'owe e'ihkitotc: "Mii hsa 'owe niiyaw, onci kiinawaa. Mii 'owe anioncitootamok amwek cimaamihkawinotawiyek."
46011025	Mii 'i peshikwan kaa'ishkwaawiihsiniwaatc okii'otaahpinaan i'i minihkwaakan, kaashimooshkinepiik shoominaapo, o'owe e'inaatc: "O'o minihkwaakan kaaishinaakohtootc Kishemanitoo otooshkiahshotamaakewin, nimiskwiink keaayiicihtootc otahshotamaakewin. Ahpii piko minihkweyek o'o tootamok cimaamihkawinotawiyek."
46011026	Mii 'i enentaakwahk, tahsink iko amwek wa'a pahkweshikan kaye e'onciminihkweyek o'o minihkwaakanink, mooshak kikaishinaakohtamaakem kaakii'ishinipoohtamaaketc kaaTipenciketc, piinihsh iko citakohshink.
46011027	Mii 'iwe kiishpin awiya tepinaahk amwaatc kaaTipencikenitc opahkweshikanimini, kaye ishiminihkwetc ominihkwaakaniniink, ekaa kwayahk ehkihtenimaahsik kaaTipencikenitc, tainakimaa awiya ekiihpaahpinotamawaatc kaaTipencikenitc wiiyawini kaye omiskwiimini.
46011028	Miitahsh i'i kahkina awiya ahkawe takakwe kwayahkwenintiso aaniin eshiayaatc, miitahsh i'i ciamwaatc ini pahkweshikanan kaye cionciminihkwetc i'i minihkwaakanini.
46011029	Kiishpin itahsh kwayahk ishinansik aaniin enwaatenik kaaTipencikenitc wiiyawini ahpii e'amwaatc ini pahkweshikanan kaye onciminihkwetc i'i minihkwaakanini, taoncikashkihtamaaso citipaahkonikaniwitc mekwaa e'wiihsinitc kaye e'minihkwetc.
46011030	Mii 'owe niipiwa' kaaonciaahkosiwaatc kaye e'onciniinamisiwaatc kiinawaa i'imaa kaatahshiyek, kaye teminihk ekii'nipowaatc awiyak.
46011031	Kiishpin itahsh ahkawe kakwekwayahkonaasoyank, kaawiin memwehc kitaa​tipaahkonikoohsiimin.
46011032	KaaTipenciketc itahsh kikakwekwayahkonaakonaan kaye kikwayahkonikonaan, ekaa citakwaahkonikoohsiwank keinaahkonintwaa ikiweniwak ahkiink kaatipentaakosiwaatc.
46011033	Ina tahsh, niiciotepwehtamook! Ahpii anta​maawaciwiihsiniyek kaaTipenciketc otahshankewin, pii'itiyohk!
46011034	Awiya tahsh noonteskatetc, ahkawe wiin otaawinink tatashiwiihsini. Mii 'iwe ishimaawaci'itiyohk, ekaa inaahkonikoowin ciotihsikohsiwek. Pahkaan itahsh kekoonan ninkanana'ihsitoonan paanimaa takohshinaan.
46012001	Shikwa 'owe niwii'nahkwehtaan kaa'ishipii'amawiyek, aaniin enentaakwahk ahcaahkowi ishiayaawin. Niiciotepwehtamook, kinantawenimininim i'i cikihkentamek.
46012002	Kikihkentaanaawaa cipwaa mahshi anami'aayek, inkoci 'imaa kikii'wawanihshimikoom cipamiihtawekwaa manitoohkaanak kaapimaatisihsikwaa ehkiikitohsikwaa. Aanti hsa ko kikii'ishiwinikoom.
46012003	Mii 'iwe kaaoncinihsitohtamooninakook o'owe: awiya Kishemanitoo otAhcaahkonk e'ontinank ihkitowin, kaawiin "Tanihshiwanaatisi" okainaahsiin Ciisahsoon. Awiya tahsh "Mii 'awe Ciisahs kaaTipenciketc" ihkitotc, mii ehta Kishemanitoo otAhcaahkonk kaaoncikiikitotc.
46012004	Inashke pepahkaan tinowanoon ahcaahkowi miinikoowinan, miitahsh ehta Kishemanitoo otAhcaahkwan eshipeshikonitc kaaona'ooshiwenitc.
46012005	Pepahkaan kaye tinowanoon eshipamiihtaakewaatc awiyak, miihsh ehta kaaTipenciketc eshipeshikotc kaa-anohkiihtawintc.
46012006	Shikwa pepahkaan tinowanoon eshikashkihtoowaatc awiyak otanohkiiwiniwaan, miitahsh ehta 'awe Kishemanitoo eshipeshikotc eshianohkiitc entahsopeshikonitc opimaatisiwininiink kahkina kekoon cikashkihtoonitc.
46012007	Entahsopeshikotc awiya ishimiinaa kekoon Kishemanitoo otAhcaahkwan e'naakohtoonitc otishiayaawinini. Miitahsh kahkina awiya cionciminohsewaatc.
46012008	A'a peshik omiinikoon Kishemanitoon otAhcaahkoni minokihkencikewinink ci-ishikiishwetc. Miinawaa peshik payahtenihsitohtamowin omiinikoon ini peshikwan Ahcaahkwan ci-ishikiishwetc.
46012009	Miinawaa peshik awiya kihcitepwehtamowin omiinikoon ono peshikwan Ahcaahkwan, shikwa pahkaan awiya minoayaa'iwewinan omiinikoon ono peshikwan Ahcaahkwan.
46012010	Miinawaa tahsh peshik cikashkihtootc maamahkaacihcikewinan ishimiinaa, miinawaa peshik Kishemanitoon cikanootamawaatc ishimiinaa. Miinawaa tahsh peshik cinihsitaaweyentank ehtinowaninikin ini miinikoowinan, kiishpin tepwe Kishemanitoon otAhcaahkoni e'onciimakaninikwen kemaa kaawiin. Shikwa miinawaa peshik pepahkaan ishikiishwewinan ishimiinaa, peshik itahsh kaye ishimiinaa ciaanihkanoohtank ini ishikiishwewinan.
46012011	Miitahsh i'i kahkina ono enanohkiitc 'awe kaapeshikotc Ahcaahk maamiinaatc kahkina awiya', wiin iko enentank.
46012012	Inashke mii 'owe enentaakositc a'a Christ taapishkoo awiya wiiyawink. Aana peshikwahk o'o wiiyaw, paahtiinatinoon itahsh pepahkaan eshinaakwahkin kaaishiaapatahkin. Kahkina tahsh wiin onoweniwan aanawiin aanapaahtiinatinkin, miihsh ehta eshipeshikwahk o'owe wiiyaw.
46012013	Mii hsa ko peshikwan kekiinawint minihk eshipepahkaanwewaanakisiyank, kemaa Coowak kemaa kaye kaaCoowiwihsikwaa, kaye tipenimaakanak kaye kaatatipenintisowaatc, kahkina kikii'ishisiika'antaakonaan ini peshikwan Kishemanitoo otAhcaahkwan i'imaa peshik wiiyawimaank cioncitipentaakosiyank. Shikwa peshikwan kikii'ishimina'ikoomin a'a peshikwan Ahcaahk ciminihkwaanank.
46012014	Inashke aaniihsh 'owe wiiyawimaa eshinaakwahk kaawiin mihcipeshikonaakwahsinoon, paahtiinatinoon ohsha 'omaa kaatahsoishinaakosink.
46012015	A'a tahsh ositimaa ihkitotc: "Niin e'oninciimaawihsiwaan, kaawiin i'imaa nintooncitipentaakosihsii wiiyawink," o'o aanaihkitohpan, mashkawaac iko oncitipentaakwan i'imaa wiiyawink i'i ositimaa.
46012016	Kemaa kaye ohtawakaamaa aanaihkitohpan: "Niin aaniihsh e'oshkiinshikowihsiwaan, kaawiin niin i'imaa nintooncitipentaakosihsii wiiyawink," o'owe aanaihkitotc, mashkawaac iko oncitipentaakwan i'imaa wiiyawink i'i ohtawakaamaa.
46012017	Inashke kiishpin misiwe oshkiinshikowankipan i'i wiiyawimaa, aaniinti keoncinoontamoomakahkipan? Misiwehsh kaye ohtawakaawankipan, aanti kekii'onci​minaancikemakahkipan?
46012018	Wiin itahsh wiin a'a Kishemanitoo entahsopeshik okii'maamawihtoonan ini kaapepahkaanatininikin kaatahsoishinaakosink cipeshikwaninik i'i wiiyaw, wiin iko e'ishionentank.
46012019	Kiishpin ehta peshikoayaak 'iwe pahkesiwin kaawiin wiiyawimaa taishinaakwahsinoon.
46012020	Paahtiinatinoon itahsh wiin ini ishinaakosiwinan, ehpeshikwahk itahsh i'i wiiyawimaa.
46012021	Miitahsh i'i oshkiinshikomaa kaawiin okakii'inaahsiin ini oninciimaan: "Kaawiin kekoon kitinaapaci'ihsinoon!" A'awehsh kaye ohtikwaanimaa kaawiin otaaninaahsii' osita': "Kaawiin kiinawaa kekoon kitinaapaci'ihsinooninim."
46012022	Kaawiin i'i tainentaakwahsinoon. Nawac itahsh wiin kihtaapatanoon ini kekoonan wiiyawimaank kaawahkewinaakwahkin.
46012023	Iniweniwan itahsh pankii kaa-ahpiihtentamank, nawac iko ciminoahpiihtentaakwahkin kitishihtoomin. Iniwehsh kaye ekaa kaaminonaakwahsinokin, keyaapi weweni kitishikikishkikemin kwayahk ci-ishinaakwahkin.
46012024	Inihsh wiin kaaminonaakwahkin kaawiin memwehc ci-ishi'oomakahsinokin. Wiin tahsh Kishemanitoo okii'ishimaamawihtoon i'i wiiyawimaa, onoweniwan inkotano kaainentaakwahsinokin, nawac ekii'ishihtootc cikihci-inentaakwaninikin.
46012025	Mii 'iwe enentaakwahk ekaa pahkewinitiwin ciayaamakahsinok wiiyawimaank, kahkina tahsh kaapepahkaanatinkin ishinaakosiwinan peshikwan iko ci-ishinaakaci'itiimakahkin.
46012026	Ahpii ko e'macihsek peshik pahkesiwin, mii peshikwan iko kahkina pahkesiwinan wiici-inamanci'ontiimakanoon. Peshik itahsh kaye kihci-inencikaatek pahkesiwin, mii peshikwan iko kahkina eshimaamawi ciihkentamoomakahkin.
46012027	Kiinawaa kaatahshiyek mii 'iweni owiiyaw Christ. Entahsopeshikoyek kitooncitipentaakosim mii 'imaa Christ owiiyawink kaatahsoishinaakosiyek.
46012028	I'imaa tahsh eshimaawaci'itiwaatc otepwehtamook kahkina awiya' Kishemanitoo okii'inahsaa' keoncitipentaakosinitc. Nihtam okii'inahsaa' ishinisha'waakana' ciniikaanentaakosinitc. Miinawaa tahsh otipaacimoo' kaakanoocikehtamaakotc okii'inahsaa' ciaanihke​niikaanentaakosinitc. Miitahsh miinawaa okihkino'amaake' okii'inahsaa' cianiaanihke niikaanentaakosinitc. Miitahsh 'imaa eniaanihkawishkaakewaatc kaamaamahkaacihcikewaatc, miinawaa tahsh iki kaashimiinikoowisiwaatc ciminoyayaa'iwewaatc kaye kaawiici'iwewaatc, miinawaa tahsh aaninta kaaniikaanisiihkantaakewaatc inahsaawak, kaye pepahkaan ishikiishwewinan kaamiinintwaa.
46012029	Kaawiin kahkina awiya ishinisha'waakan tinowihsiiwak. Kaawiin kahkina ishimiinaahsiiwak cikanootamawaawaatc Kishemanitoon. Kaawiin kaye kahkina okihkino'amaakewihsiiwak, kaawiin kahkina maamahkaacihcikehsiiwak.
46012030	Kaawiin kahkina miinikoowisihsiiwak ciminoyayaa'iwewaatc. Kaawiin kaye kahkina ishikiikitohsiiwak pepahkaan ayishikiishwewinan. Kaawiin kahkina awiya aanihkanoohtamaakehsiiwak.
46012031	Ini tahsh maawac kaaonishihshinkin miinikoowisiwinan, miiwan​ini kakwe antawentamok. Peshik itahsh ishiayaawin kiwii'aniwaapanta'ininim maawac e'niikaanionishihshink.
46013001	Aanawiin kashkihtooyaan pepahkaan kaaishikiishwewaatc ininiwak kaye encalak, kiishpin itahsh ekaa saaki'iwehsiwaan, mii anihshaa cimihci​naanoontaakosiyaan. Taapishkoo kaamihci​paahpaawaapihka'ikaatek kaye e'mihci​pahpahsweweyaapihkihsek e'wanishkwewehtaakwahkin taainentaakwan ninkakitowin.
46013002	Maakishaa kaye ayaayaan miinikoowisiwin cikanootamawak Kishemanitoo, maakishaa kaye kahkina kekoon kihkentamowin ayaayaan, kaye kahkina kekoonan cioncinihsitohtamaan ekaa mahshi kaakihkentaakwahsinokin, kaye ehtepihseyaan tepweyentamowin cikanootamaan waciwan ciaantahtekin; kahkina ini aanakashkihtooyaan, kiishpin tahsh ekaa saaki'iwehsiwaan, kaawiin iinsan kekoon nintaainaapatisihsii.
46013003	Kaye kahkina aana maamaata'oohkiiyaan nintipinawewisiwin, pooshke niwiiyaw pakitinamaan cicaakisikaatek, kiishpin tahsh saaki'iwehsiwaan kaawiin kekoon i'imaa ninkaontinansiin.
46013004	Saaki'iwetc awiya tashashiipentam, takishewaatisi. Kaawiin okaontenimaahsiin awiyan. Kaawiin mamiihkwaanitisohsii, kaawiin kaye ishpenintisohsii.
46013005	Saaki'iwetc awiya tamanaa​maashiwaapanta'iwe. Kaawiin niikaanenintisohsii, kaawiin wiipa nishkaatisihsii. Kaawiin opapaamentansiin kekoon e'ishihcike'intc.
46013006	A'a siyaaki'iwetc kaawiin onciminwentansii awiyan e'macihcikenitc. Nawac itahsh onciminwentam i'i tepwewin ehtoocikaatenik.
46013007	Kaawiin taoncipakiciihsii. Kapeaya'ii tepweyentam, mashkawiahpenimo, pishihshik iko mashkawentam.
46013008	Kaawiin wiihkaa taishkwaahsehsinoon i'i saaki'iwewin. Aaninta anaishimiinintwaa keishikanoocikehtamawaawaatc Kishemanitoon, paanimaa tahsh tapooniayaa 'iwe ishikiikitowin. Aaninta kaye pahkaanikiishwewin e'miinintwaa, paanimaa ahpii tapoonikiishwem. Aaninta kihkentamowin aana-ayaawaatc, paanimaa tanakacikaate 'iwe noonkom kaakihkentaakwahk.
46013009	O'owe aaniihsh noonkom kaakihkentamank, pankii ehta 'iwe kikihkentaamin. Shikwa aanawiin ishimiinikooyank Kishemanitoo ehkanoocikehtamawank, pankii ehta kiwiintaamin otinencikewin.
46013010	Ahpii tahsh piocihcihsek i'i kaa-ahpiihci​misiweayaak, kaawiin keyaapi tanaakwahsinoon i'iwe pankii kaa-ayaak.
46013011	Ahpii kiiapinoonciishiwiyaampaan, apinoonciishink ninkii'ishikakit, ninkii'ishinam, ninkii'inentam. Paanimaa tahsh ekiihkihci-ininiiwiyaan, aasha ninkii'nakataan nintapinoonciishiwi aayintiwin.
46013012	I'iwe noonkom kaawaapantamank taapishkoo waapamonink e'mihcipawinaakwahk kitishinaamin. Piciinak itahsh ocihcihsek, kwayahk iko pehsho kikawaapamaanaan. Mekwaa piko o'o ahpii pankii ehta nintishikihkentam. Paanimaa tahsh ahpii ninkamisiwe kihkentam taapishkoo Kishemanitoo kaaishishaapokihkikenimihshitc.
46013013	Mekwaa tahsh ayaawan ono nihsin ekaa keishkwaahsehsinokin: tepweyentamowin, ahpenimowin, saaki'iwewin. I'iwe tahsh saaki'iwewin maawac kihci-inentaakwan.
46014001	Mii 'iwe saaki'iwewin piminisha'amok. Antawentamok itahsh kaye ahcaahkowi miinikoowinan. Mii 'iwe nawac ishiantawentamok cikanootamawek Kishemanitoo.
46014002	A'awe aaniihsh e'ishikakitotc pepahkaan ayishikiishwewinan, kaawiin mayaa otishikanoonaahsii' ini pemaatisinitc, Kishemanitoon ehta ko. Kaawiin pahkaan awiyan onihsitohtaakohsiin. Eshimiinikotc itahsh ini Kishemanitoon otAhcaahkwan, mii 'iwe eshiwiintank ini kekoonan kaakaacikaatenikin.
46014003	Awiya tahsh kaakanootamawaatc Kishemanitoon otishikanoonaa' 'i pemaatisinitc cikakwe​mashkawiki'aatc. Okakwemiinaa' mashkawentamowin, okakwenana'entami'aa'.
46014004	Awiya kaapahkaanikiishwetc wiin iko ehta mashkawiki'itiso. Awiya tahsh kaakanoocikehtamawaatc Kishemanitoon, kahkina awiya' omashkawiki'aa' otepwehtamoo' kaatashimaawaci'itinitc.
46014005	Nintaaminwentam kahkina awiya pepahkaanikiishwewinan aapacihtooyek. Nawac itahsh nintaaminwentam kanootamawek Kishemanitoo. Nawac aaniihsh kihtakimaa 'awe kaakanootamawaatc Kishemanitoon ahpiihc wiin a'a kaapepahkaanikiishwetc. Mii ehta keshikihtaapatisitc, i'imaa ayaatc awiya keanihkanoohtamaaketc, kahkina 'imaa kaatashimaawaci'itiwaatc otepwehtamook cioncimashkawi'ikowaatc i'iwe ihkitowin.
46014006	Aaniin, niiciotepwehtamook! Ahpii otihsinakook aaniin keinaapatisiyaampaan pahkaani-ishikiishwewinan ehta ishikiikitoyaan? Kiishpin ehta ishikanooninakook Kishemanitoo kaaishikihkentamooshiwetc, kaye kihkencikewin miininakook, kaye kekoon Kishemanitoo ishikanootamawak kemaa kaye kekoon kihkino'amawinakook, mii ehta 'imaa keishiminohse'inakook.
46014007	Inashke aaniihsh kitohcikanak ehpimaatisihsikwaa, maakishaa pootaacikan kaye matweyaapiikipicikan – okanihsitaawihtaan ina awiya 'i nikamon noowaahc iko inwewemohcikenaaniwaninik? Kaawiin iitok.
46014008	Ampe kaye e'antamiikaasonaaniwank, a'awe kaanoontaakohtamawaatc shimaakanihsha', kiishpin noowaahc ishinoontaakohtootc i'i pootaacikan, awenenan itahsh kekihkentaminihpan ciwaweniinitc?
46014009	Mii peshikwan kekiinawaa. Kiishpin ishikiishwehsiwek cipakahkihtaakwahk, aanti keoncikihkencikaatekipan i'iwe kaaihkitoyek? Anihshaa kikamihcikakitom.
46014010	Paahtiinatinotokenan ishikiishwewinan o'omaa ahkiink. Kaawiin awaac peshik ishikiishwewin anihshaa inwemakahsinoon.
46014011	Kiishpin itahsh kihkentansiwaan ishikiishwewin, ninkamayakihtawaa 'awe kaaishikiishwetc, shikwa kewiin ninkamayakihtaak.
46014012	Kiinawaa tahsh e'aahko​antawentamek ahcaahkowi​miinikoowinan, miiwanini maawac kakwenakacihtook ini miinikoowisiwinan awahshime keonciminohse'ikowaatc kahkina otepwehtamook i'imaa kaamaawacianami'aawaatc.
46014013	Miitahsh i'i awenen nehtaa-aapacihtootc pahkaan ishikiishwewin okakakwecimaan Kishemanitoon cimiinikotc ciaanihkanoohtamaasotc.
46014014	Kiishpin aaniihsh ishianami'aayaan pahkaan ishikiishwewinink, nintahcaahkonk iinsan nintoncianami'aa. Kaawiin i'imaa kaashinaakatawentamaan ishiwiici'iwemakahsinoon.
46014015	O'o tahsh ishihsek, aaniin keishihcikeyaan? Nintahcaahkonk ninkaoncianami'aa, kaye hsa ko kaashinaakatawentamaan ninkaoncianami'aa. Nintahcaahkonk ninkaoncinikam, 'imaahsh kaye kaashinaakatawentamaan ninkaoncinikam.
46014016	Kiishpin itahsh kitahcaahkonk ehta oncinanaahkomatc a'a Kishemanitoo, piintiketc itahsh awiya kaawiici-inentaakosiimihsinowek, aaniin keshinahkotank "emen" ci-ihkitotc? Kaawiin aaniihsh okihkentansiin i'i kaaihkitowintc.
46014017	Aanawiin ehteonishihshink kinanaahkomiwewin, kaawiin kanake ominose'ikohsiin a'awe kaakihkentansik.
46014018	Niin iko ninanaahkomaa Kishemanitoo, awenen iko kaatahshiyek pepahkaani-ishikiishwewinan eshiaapacihtootc, nawac niin niipiwa' nintishikiishwe.
46014019	Ahpiihsh e'maawaci'itinaaniwank, nawac nintaainentam naanan ciaapacihtooyaan ihkitowinan keishinihsitohtaakwahkin, pahkaan awiya cikihkino'amawakwaa, ahpiihc wiin mitaahcink mitaahswaahk tahsinkin nintihkitowinan e'mayakikiishweyaan.
46014020	Niiciotepwehtamook, keko 'iwe apinoonciiwi inentamowin ishiaapacihtoohkek. Mii 'owe tahsh ehta cikakweishiayaayek oshkapinoonciishink, cimanaakihkentamek kaamaashinaakwahkin. Kinaakatawencikaniwaank itahsh taapishkoo kaakiishaapewitc ishiayaayohk.
46014021	Kehtekihcioshipii'ikewinink ishipii'ikaate o'owe: "KaaTipenciketc ihkito: 'Kaamayakikiishwewaatc ninka-anoonaak cikanoonaawaatc nimpimaatisiima'. Mihsawaa piiwitek otooniwaank ninkaishikanoonaak oko nimpimaatisiimak, keyaapi tahsh kaawiin ninkapisintaakohsiik,' ihkito."
46014022	Miitahsh o'owe ishimiinikoowisiwin pepahkaanikiishwewinan e'aapatahkin e'noontaakwahkin, taoncikihkenintisowak iki kaaotepwehtamowinihsikwaa ehtinowiwaatc. Kaawiin wiin inaapatahsinoon otepwehtamook cikihkenintisowaatc. I'iwe tahsh ishimiinikoowisiwin Kishemanitoo ehkanootamawaatc awiya, mii 'imaa taoncikihkenintisowak otepwehtamook, ishikanoonintwaa. Kaawiin wiin i'imaa kaaotepwehtamowinihsikwaa taoncikihkenintisohsiiwak.
46014023	Miitahsh kiishpin kahkina e'maawantoopiintikewaatc otepwehtamook, kahkina tahsh tashipepahkaanikiishwewaatc, kiishpin itahsh oncipiintikewaatc aaninta ikiweniwak ekaa mahshi e'wiici-inentaakosiimihsinowekwaa kemaa kaye kaaotepwehtamowinihsikwaa, kaawiin ina kiiwashkweyaatisiwak kitaaikosiiwaak?
46014024	Kiishpin itahsh kahkina oncikanootamawaawaatc Kishemanitoon otihkitowininiink, miihsh ahpii ehpiintiketc awiya ekaa mahshi kaawiici-inentaakosiimiwehsik kemaa kaye kaaotepwehtamowinihsik, okamamiihkwa'okon i'iwe kaanoontank, i'iweni tahsh kahkina kaaihkitonitc kwayahk okawaapanta'ikon aaniin kaainaatisitc.
46014025	I'iweni kaakiihkaatoohpan otinentamowin mohsheaya'ii taishihsicikaateni. Ta-animihkohtaa, okakihci-inenimaan itahsh Kishemanitoon, kaye kikainaacimikowaa tepwe e'wiiciiwinek Kishemanitoo.
46014026	Aaniin itahsh, niiciotepwehtamook? Ahpii waa'maawaci'itiyek peshik otayaan nikamowin, shikwa peshik otayaan kihkino'amaakewin, shikwa kaye peshik okihkentamo'ikoon Kishemanitoon ciwiintamaaketc. Shikwa peshik pahkaan ishikiishwewin ishimiinaa, miinawaahsh a'a peshik otaanihkanoohtamawaan ini pahkaan kaaishikiishwenitc. Mii ko 'i kahkina tatoocikaatewan cimaamawi mashkawiki'itiyek.
46014027	Kiishpin awiyak wiipahkaanikiishwewaatc, maakishaa niishin maakishaa kaye nihsin ehta takakitowak, kaawiin awahshime. Pahkaan itahsh iko awiya oka-aanihkanoohtaan 'iwe kaaihkitowintc.
46014028	Ayaahsik itahsh awiya keaanihkanoohtank, maano tamihcinamatapi 'awe pahkaanikiishwewin kaa-ayaatc. Wiinehta takanoonitiso kaye Kishemanitoon okakanoonaan.
46014029	Ikiweniwak itahsh kaanihtaa​kanootamawaawaatc Kishemanitoon taniishiwak kemaa tanihsiwak kekakitowaatc. Kotak itahsh awiyak okakakwesihtaanaawaa.
46014030	Awiya tahsh iko e'mekwenamatapitc, kiishpin oncikihkentamo'ikotc Kishemanitoon kekoon ciwiintamaaketc, niikaan a'a kaakakitotc takipihcikakito.
46014031	Kahkina pehpeshik kaatahshiyek kikapakitinamaakoom cikanootamawek Kishemanitoo, miitahsh 'iwe kahkina awiya ci-ishikihkino'amaakoowisitc kaye kahkina cioncimashkawentamowaatc.
46014032	Awiya tahsh ishimiinikoowisitc cikanoocikehtamawaatc Kishemanitoon, okakashkihtoon citipentank i'i otishimiinikoowisiwin kwayahk ci-inaapacihtootc.
46014033	Inashke kaawiin 'iwe nihshiwanaatahkamikisiwin otooshihtoohsiin Kishemanitoo, i'iwe hsa cisakahkamikisink. Miinawaa tahsh 'owe eshihcikewaatc Kishemanitoo opimaatisiima' aanti piko kaaishimaawaci'itinitc, peshikwan kekiinawaa ci-ishihcikeyek:
46014034	Taka takoskwaawaatapiwak iki ihkwewak. Kaawiin tapakitinamawaahsiiwak cikakitowaatc. Inaawak hsa otaanaank ci-inentaakosi'itisowaatc. Mii 'iwe eshihsink Kishemanitoo otInaahkonikewin.
46014035	Kiishpin itahsh kekoon wii'antakihkentamowaatc ekiihtenihsitohtansikwaa, okatashikakwecimaawaan onaapemiwaan paanimaa kiikiiwewaatc owaahkaa'ikaniwaank. Akaciwentaakwan ihsa 'awe ihkwe ehkakitotc 'imaa entashimaawaci'itink.
46014036	Komaa kiinawaa ehta kii'onciimakanotok i'i Kishemanitoo otihkitowin? Kiinehtawaa na kikiihpiotihsikom?
46014037	Kiishpin awiya niin kaakanootamawak Kishemanitoo e'inentank, komaa niin nintahcaahkowaatis inentank, otaanihsitaawinaanan ini niin weshipii'amawinakook kaaTipenciketc otinaahkonikewin e'aawaninikin.
46014038	Kiishpin itahsh awiya wii'noontansik ono ihkitowinan, kaawiin kewiin tapisintawaakaniwihsii.
46014039	Kiinawaa tahsh niiciotepwehtamook, maawac mihsawentamohk cikanootamawek Kishemanitoo. Kaawiin kaye kikaonci'aahsiwaawaak awiyak cipepahkaanikiishwehsikwaa.
46014040	Maano hsa kahkina kekoon kwayahk ciminonaakwahk, ahpane hsa ko ciminotoocikaatek kahkina kekoon.
46015001	Niiciotepwehtamook, kiwii'waapanta'ininim aaniin eshinaakwahk i'i minwaacimowin, mii 'iwe nihtam kaakiih kakiihkiminakookipan kaye kaakii'otaahpinamek, amii 'imaa entashimashkawikaapawiyek.
46015002	Mii hsa 'o minwaacimowin kaapimionciimakahk cipimaaci'ikooyek kiishpin nehpic iko kihciwinamek. Kiishpin itahsh kekoon inaapatahsinok kaakiihpitepwehtamek kaawiin kikapimaaci'ikoohsiim.
46015003	I'iwe hsa tahsh kaamaawaci niikaanentaakwahk kaakii'miinikooyaan, kekiinawaa kikii'aniwiintamawininim. Mii 'owe e'ihkitoomakahk: a'a Christ ekii'ishinipotc onci kimacitootamowininaanin, mii 'iwe niiyaak kaakii'ishipii'ikaatek Kehtemasina'ikan.
46015004	Shikwa i'i ekii'na'inintc, ekiinihsokiishikwakaanik itahsh ekiihkiiwepimaatisi'intc mayaa ekii'ani-ishihsek i'i niiyaak kaakii'ishipii'ikaatek kehtemasina'ikan.
46015005	Shikwa ekii'waapamikotc ini Piitaroon (Peter), miitahsh kaye kotak i'iweniwa' mitaahshiniishin kaakii'inimintc okii'waapamikoo'.
46015006	Miihsh i'i paanimaa naake naanwaahk awahshime okii'waapamikoo' otepwehtamoo', peshikwan iko 'iyahpii okii'waapamikoo'. Kekaa kahkina noonkom keyaapi pimaatisiwak. Aaninta tahsh aasha kii'ishkwaapimaatisiwak.
46015007	Miinawaa tahsh okii'waapamikoon ini Ciimisan (James), naake mincikahkina otishinisha'waakana'.
46015008	Kaye niin itahsh ayotaanaank ninkii'waapamaa, niin aana inentaakosiyaan awiya ehkwayahko nihtaawikihsik.
46015009	Niin maawac otaanaank nintinentaakos kahkina iki enakimintwaa ishinisha'waakanak. Kaawiin ninteahpiihtentaakosihsii ishinisha'waakan ci-ikooyaampaan. Aaniihsh ninkiihkakwaataki'imaa' Kishemanitoo kaamaawacitepwehtaakotc.
46015010	Ninkiihshawenimik itahsh Kishemanitoo, e'onci-ishiayaayaan noonkom enaatisiyaan. I'iwe tahsh oshawencikewin kaamiinikooyaan kaawiin kanake kii'aanawewansinoon. Awahshime ninkiihkihcianohkii ahpiihc wiin kahkina pehkaanisiwaatc ishinisha'waakanak. Aanawiin kaawiin niin tipinawe tepwe ninkii'anohkiihsii, i'iwe hsa wiin Kishemanitoo oshawencikewin kii'anohkiimakanini e'wiitoohkaakoyaan.
46015011	Mii hsa tahsh o'owe, awenen iko wencinoontamowek minwaacimowin, kemaa niin aawiyaan, kemaa wiinawaa pahkaan ishinisha'waakanak, miiwan​ini peshikwan eshikakiihkwenotamaank. Mii 'iwe mayaa kaatepwehtamek.
46015012	Miitahsh i'i nintinaacimowininaan eshihsink, Christ ekiihkiiwepimaatisi'intc onci nipowinink. Aaniihshwiin aaninta kiinawaa wenci-ihkitoyek e'ayaamakahsinok cikiiwepimaatisink onci nipowinink, aasha ohsha ekiihkashkihtootc Christ?
46015013	Kiishpin ayaamakahsinokipan cikiiwepimaatisink onci nipowinink, mii 'i kewiin Christ cikiihkiiwepimaatisihsikipan.
46015014	Kiishpin itahsh Christ kiihkiiwepimaatisihsikipan, kaawiin kekoon taakii'inaapatahsinoon ninkakiihkwewininaan, kitepwehtamowiniwaa kaye.
46015015	Kaye hsa tahsh, okakiinawishkaacimook nintaaishinaakosimin, aaniihsh ninkii'inaanaan Kishemanitoo ekiihkiiwepimaatisi'aatc Christan. Kiishpin itahsh tepwewiniwankipan ekaa awiya cikiiwepimaatisihsik, kaawiin iinsan kewiin Kishemanitoo okiihkiiwepimaatisi'aahsiin ini Christan.
46015016	Inashke hsa kiishpin kiiwepimaatisi'aahsiwintwaa iki kaaishkwaapimaatisiwaatc, kaawiin iinsan kaye wiin Christ taakiihkiiwepimaatisi'aahsii.
46015017	Kiishpin itahsh Christ kaahkiiwepimaatisi'aahsiwintipanen, kaawiin awaac kekoon inaapatahsinoon kitepwehtamowiniwaa. Keyaapi iinsan 'imaa kitayaam kimaci-ishiwepisiwiniwaank.
46015018	Mii hsa 'iwe kaye keishinaakwahkipan, iki kaakii'ahpinipowaatc Christan aanakiihtepwehtawaawaatc, aasha ekii'nihshiwanaatisiwaatc.
46015019	Kiishpin 'omaa pimaatisiwinink ehta ishiwiici'ikowankwen e'ahpenimonotawank Christ, mii​'i kiinawint awahshime ci-ishikoohpaatentaakosiyankipan ahpiihc wiin kahkina awiya.
46015020	Tepwe tahsh kii'oncikiiwepimaatisi'aa nipowinink a'a Christ! Miitahsh i'imaa cionciaayiicikihkentaakwahk miinawaa cikiiwepimaatisiwaatc kaakii'ishkwaapimaatisiwaatc.
46015021	Inashke aaniihsh i'imaa kaa'ayishihcikekopanen a'a peshik inini, amii 'imaa kaa'onciimakaninik i'i nipowin, a'a tahsh wiin kotak inini kaakii'ishihciketc, mii 'imaa wenciimakahk cioncikiiwepimaatisi'ikooyank nipowinink.
46015022	I'imaa hsa Aatamink (Adam) e'ontahkaanesiwaatc, mii 'imaa wencinipowaatc kahkina awiyak. Mii peshikwan e'wiiciiwikowaatc Christan, mii 'imaa kahkina keoncimiinintwaa pimaatisiwin.
46015023	Kwayahk itahsh iko ta-anikiiwepimaatisiwak: a'awe Christ maawac nihtam kiihkiiwepimaatisi. Paanimaahsh miinawaa takohshink, miiwa' i'iweniwa' kenikiiwepimaatisinitc Christ kaatipenimaatc.
46015024	Miitahsh i'i ahpii ta-aniwehkwaashkaamakan kahkina kekoon. Ahkawe kahkina Christ okashaakooci'aa' iniweniwa' kaaokimaawentaakosinitc kaye kaakashki'ewisinitc kaye kaamashkawentaakosinitc. Mii ahpii otipencikewin cimiinaatc ini Kishemanitoon Weyoohsimimintc.
46015025	Wiin ihsa Christ antawentaakosi ciokimaawitc piinihsh iko kahkina Kishemanitoon kaacaakishaakoocihtamaakotc i'i kaamiikaanikotc.
46015026	I'iwe tahsh ishkwaac misiwe keshaakooci'aakaniwitc kaamiikaasotc, mii hsa 'awe nipowin.
46015027	Aaniihsh Kihcimasina'ikan ishipii'ikaate a'a Christ ehtashimintc: Kahkina kekoon ciahpisitepitc citipentank ekii'ishihtamaakotc Kishemanitoon. I'iwe tahsh kaaihkitoomakahk: "Kahkina kekoon citipentank ekii'ishihtamaakotc," mii 'imaa eshikihkentaakwahk Kishemanitoo ehtakwakincikaasohsik citipenimikohpan Christan. Wiin aaniihsh kahkina otahtamawaan ini Christan.
46015028	Paanimaa tahsh kahkina kekoon ekii'ahtamawintc Christ citipentank, mii ahpii a'awe oKosihsimaa keinahsitisotc Kishemanitoon citipenimikotc, miiwan iniweniwan kaakii'ahtamaakotc kahkina kekoon citipentank. Miitahsh i'i ahpii misiwe kemaaciitipentaminitc kahkina kekoon Kishemanitoon.
46015029	Kiishpin itahsh o'owe eshihsekwen, aaniin keinintwaa oko kaaishihcikewaatc kaaoncisiika'antaatiwaatc i'i kaakii'niponitc ehkakwewiici'aawaatc? Aaniin itahsh inaa enwaatamowaatc? O'o tahsh ishihsekipan iki kaakii'nipowaatc miinawaa cipimaatisihsikwaapan, aaniin enentamowaatc kaaoncisiika'antaatiwaatc i'i neponitc?
46015030	Kaye niinawint, aaniihsh wencitootamaank entahsotipa'ikan e'naniisaani'itisoyaank nihshiwanaatisiwinink?
46015031	Niiciotepwehtamook, entahsokiishik nimpehshwaapantaan i'i nipowin. Inashke hsa wiinke kikihci-inenimininim i'imaa e'onciimakahk e'wiiciiwinank a'a Christ Ciisahs kaaTipeniminank, mii 'iwe enamanci'oshkaakoyaan ciwiintamawinakook.
46015032	I'iwe hsa ko ekiihpimiikaanakwaa pikwaciaya'aawihshak kaainentaakosiwaatc o'omaa Ehpihsahsink (Ephesus), kiishpin ininiinaank ehta ontinamaan nintinamanci'owin ishipimaatisiyaan, kaawiin awaac kekoon nintaainaapacihtoohsiin. Kiishpin kiiwepimaatisi'aahsiwintwaa kaakii'ishkwaapimaatisiwaatc, mii​hsa intawaa ishihciketaa e'nekaami-ihkitonk: "Haw wiihsinitaa, minihkwetaa, mihsawaa ohsha kikanipomin!"
46015033	Keko wayeshintisohkek. Aana minoishiwepisiyan, maci-ishiwepisiwaatc itahsh kaawiitoohkawatwaa, kikanihshiwanaaci'ikon.
46015034	Kwayahk iko moohkentamok, poonihtook kimaci-ishiwepisiwiniwaan. Inashke ciakaciwentamek o'o kaawiintamawinakook: aaninta kaawiin kikihkenimaahsiwaawaa Kishemanitoo.
46015035	Awiya tahsh taihkito: "Aaniin itahsh kekii'ishi kiiwepimaatisi'intwaapan ikiweniwak nepowaatc? Aaniin itahsh keshiwiiyawewaatc ahpii kiishpin tepwe kiiwepimaatisiwaatc?"
46015036	Kiin kekiipaatisiyan, nintaainaa. I'i hsa wiin kehtikaataman, kaawiin tapimaatisiihkantehsinoon, paanimaa ehta kiininkwa'ikaatek e'nipoomakahk e'ishinaakwahk.
46015037	I'iwe hsa kaakihtikaataman kaawiin i'iwe ehkiishikik kaaishinaakwahk kitaa​ninkwaawanka'ansiin, kihtikaanenhs ohsha ehta kipakitinaan, maakishaa pahkweshikan ehkihtikaanenhsiwitc, maakishaa kaye pahkaan kaatinowank.
46015038	Kishemanitoo otinahtoon i'i kihtikaanenhs keshiwiiyawiimakahk aaniin​iko kaainentank. Entahsink hsa ko kihtikaanenhs ishiwiiyawiwan mayaa ehtinowank.
46015039	Shikwa kaye kaawiiyaahsiwiwaatc, kaawiin peshikwan kahkina ishiwiiyaahsiwihsiiwak. A'awe hsa ko inini wiin ehtinowitc ishiwiiyaahsiwi. Ikihsh kaye aya'aawihshak pahkaan ishiwiiyaahsiwiwak. Kaye pinehshiinshak pahkaan kewiinawaa ishiwiiyaahsiwiwak. Iki tahsh kaye kinooshek pahkaan kewiinawaa tinowiwak e'oskawiwiwaatc.
46015040	Ayaamakanoon tahsh kaye kiishikonk kaatinowankin wiiyawiwan kaatashipimaatisiwaatc kaye ahkiink kaatinowankin kaashiayaawaatc. Shikwa pahkaan ishionishihshininiwan kiishikonk kaatashiowiiyawiwaatc, kaye 'omaa ahkiink kaatashiowiiyawiwaatc eshionishihshininikin.
46015041	A'awe tahsh kaye kiisihs wiin iko tipinawe inaahsike. A'awehsh kaye tipihkikiisihs kaye wiin pahkaanatinini otinaahsikewin. Ampooshke kaye wanankohshak pepahkaan iko kewiinawaa ishiayinaahsikewak.
46015042	Mii 'owe keishinaakwahk kekiiwepimaatisi'intwaa kaa'ishkwaapimaatisiwaatc. Ahpii e'na'inikaatek i'i wiiyawimaa, tinowan ahkawe cinihshiwanaatahk. Paanimaahsh kiiwepimaatisinaaniwank mii 'iwe keishiayaakin wiiyawimaan wiihkaa cinihshiwanaatahsinokin.
46015043	Koohpaatentaakwan i'i e'na'ihcikaatek, miinawaa tahsh pimaacihcikaatek wiinke taonishihshin. Wahkewan i'i kaana'ihcikaatek, pimaacihcikaatek itahsh tasoonkentaakwan.
46015044	I'i wiiyaw kaana'inikaatek mii​'iwe kaa-ayaamakahk o'o noonkom pimaatisiwinink. Ahpiihsh i'iwe kiiwepimaacihcikaatek mii​'iwe tino wiiyaw keshiminwaapatahk ahcaahkomaank. Ayaa i'iwe wiiyaw kaa-ayaamakahk o'o onci noonkom pimaatisiwinink, kaye 'iwe tino ayaamakan wiiyaw keshiminwaapatahk ahcaahkonk onci.
46015045	O'owe aaniihsh ihkitoomakan Kehtemasina'ikan: "A'awe maawac niikaan kaa'oshi'intc inini Aatam (Adam), kii'ishi'aa pemaatisitc ehkikahcaahkwetc," ishipii'ikaate. A'awe tahsh wiin ishkwaac kaa-aawitc Aatam, mii 'awe ahcaahk kaapimaatisiishkaaketc.
46015046	Kaawiin weti nihtam onciimakahsinoon i'i kaa-ahcaahkwentaakwahk, kaawiiyaahsiwank hsa wiin nihtam kii'ayaamakan, miitahsh i'i kii'aniayaa naake kaa-ahcaahkwentaakwahk.
46015047	'Awe nihtam inini Aatam kaakii'ishiayaatc, mihtahkamikonk kii'oncioshihcikaaso o'omaa ekii'onciitc ahkiink. A'awe tahsh kotak inini kaakii'ishiayaatc kiihpioncii kihcikiishikonk.
46015048	Iki 'omaa ahkiink kaaoncitipentaakosiwaatc, mii'i enaatisiwaatc a'awe mihtahkamikonk kaakii'onci​oshihcikaasotc. Ikiweniwak itahsh kihcikiishikonk kaaoncitipentaakosiwaatc, mii'i enentaakosiwaatc enaatisitc a'a kihcikiishikonk kaakiihpionciitc.
46015049	Shikwa peshikwan iko ehpikikishkamowaatc otishinaakosiwin a'a nihtam mihtahkamikonk kaakii'oncioshi'intc, kaye kikanaapi kikishkamowaamin otishinaakosiwin a'awe inini kihcikiishikonk kaapionciitc.
46015050	Niiciotepwehtamook, mii 'owe ehkitoyaan: a'awe kaa-ayaatc wiiyaahs, miskwiini tahsh kaye ehta, kaawiin otaaishikashkihtoohsiin cimiinintc ci-ishiwiitoohkaasotc i'imaa Kishemanitoo otipencikewinink. I'i tahsh kaye kenipoomakahk kaawiin wiihkaa tamiinaakaniwansinoon i'i pishihshik cipimaatahk.
46015051	Aaniihsh, kiwiintamawininim i'i mahshi kaakiihpayahte kihkencikaatehsinok: kaawiin kahkina kikaishkwaapimaatisihsiimin. Kahkina tahsh kika-aanci'ikoomin.
46015052	Kesihkaa, peshiko pahsankaapink taishikitaahtapihse, ani-ishkwaahsek kahkina kekoon kenoontaakwaninik Kishemanitoo okihcipootaacikan. Aaniihsh tamatweinwemakan, miihsh i'i ahpii kekiiwepimaatisiwaatc iki nepowaatc ekaa miinawaa cinipohsikwaa. Miitahsh mincikahkina maamaw kika-aanci'ikoomin.
46015053	'Owe aaniihsh kaawahkenihshiwanaatahk nantawentaakwan ciaancihcikaatek wiihkaa cinihshiwanaatahsinok, i'ihsh kaye kaawahkenipoomakahk taishiaancihcikaate wiihkaa cinipoomakahsinok.
46015054	Ahpii tahsh kii'ishihsek kaawahkenihshiwanaatahk kaye kaaninipoomakahk ekii'aancihcikaatekin cinihshiwanaatahsinok kaye cinipoomakahsinok, mii ahpii tatipihse o'owe ihkitowin kaakii'ishipii'ikaatek: "Nipowin nihshiwanaacihcikaate, Kishemanitoo oshaakoocihtwaawin aasha kiihkiishihcikaate."
46015055	"Kiin nipowin, aanti tahsh keoncishaakoocihtwaayampan? Kiin nipowin, aanti keonciwiihsakiciihsoweyampan?"
46015056	I'imaa maci-ishiwepisiwinink oncikashkihtoomakan i'i nipowin ciwiihsaka'owemakahk, i'iwehsh kaye maci-ishiwepisiwin oncimashkawisiimakan i'imaa Onahshowewinink.
46015057	Miikwehc itahsh tainaa Kishemanitoo kaashimiininank kiinawint cishaakoocihtwaayank onci 'awe kaaTipeniminank Ciisahs Christ.
46015058	Haw ihsa niiciotepwehtamook kaasaaki'inakook! Soonkikaapawik, keko kekoon kikawahkawii'ikohsiim, mooshak hsa ciwenoocianohkiihtawek a'a kaaTipenciketc. Kikihkentaanaawaa ohsha ekaa anihshaa e'anohkiihtawaahsiwek kaaTipenciketc.
46016001	Shikwa 'iwe ehtashincikaatek ewii'maamawi pakitinikenk ciwiici'imintc Kishemanitoo opimaatisiima' eshinoontehsenitc Cootiiya (Judea) ahkiink kaa-ayaanitc: i'iwe hsa kaakii'ishi kihkino'amawakwaa pepahkaan kaaishimaawaci'itiwaatc otepwehtamook Kalehshiya (Galatia) ahkiink, mii'iwe kekiinawaa citootamek.
46016002	Entahso anami'ekiishikahk kaatahsopeshikoyek pahkaan ishiahsihk pankii kishooniyaamiwaa. Aaniin​iko awiya eshikashkihcikekwen cimanaaci'aatc, ekaa memwehc cimaawacihcikehsiwek ahpii takohshinaan.
46016003	Ahpii tahsh takohshinaan, awenenak iko kekwayahkwenimekwaa ninkamiinaak nintooshipii'ikewin ciwiintenik eshiopapaamisiwiniwaatc. Miihsh ninkaishinisha'waak Ceroosalamink (Jerusalem) ci-ishiwitoowaatc kikishewaatisiwi pakitinikewiniwaa.
46016004	Kiishpin tahsh keniin na'inaakwahk ci-ishaayaan ninkaniwiiciiwaak.
46016005	Piciinak itahsh kikapiotihsininim paanimaa kiishaapooshkaayaan Maahsitooniyaawahkiink (Macedonia). Mii aaniihsh weti enentamaan Maahsitooniyaawahkiink cianipimiayaayaan.
46016006	Maakishaa ishihsek kikawiiciyayaamininim, maakishaa kaye citashipipoonihshiyaan, miitahsh i'i ahpii ciwiici'iyek aanti hsa ko keishaayaan.
46016007	Kaawiin nintinentansii ehta cipimimekweyaapaminakook. Nawac nintinentaan kinweshiihsh ciwiiciyayaaminakook, kiishpin ishipakitinamawitc kaaTipenciketc.
46016008	Keyaapi ahkawe o'omaa ninka-ayayaa Ehpihsahsink (Ephesus) piinihsh iko aniocihcihsek Pentikwaastiwi kiishikan (Pentecost).
46016009	Aaniihsh inahte keyaapi 'omaa ehpaahkihsink niipiwa' cikashkihtooyaan kaakihci-inentaakwahkin. Niipiwa' itahsh awiya ayaawak ehkakwekipishkawiwaatc.
46016010	Kiishpin i'imaa pi-ishitakohshink a'a Timahti (Timothy) kaashiayaayek, kakweminowiici'ihk ekaa cisekisihsik. Aaniihsh taapishkoo kaye niin eshianohkawak kaaTipenciketc, kaye wiin tahsh otanohkawaan a'a Timahti.
46016011	Kaawiin otaa-aanwaapamikohsiin awiyan. Wiici'ihk itahsh, cinionciminomaacaatc cipiotihshitc miinawaa. Aaniihsh nimpii'aa cipiwiiciiwikotc i'i otepwehtamoo' kaawiihpiishaanitc.
46016012	A'awe tahsh kiicihkiweyinaan Apwaalahs (Apollos) kaainintc, niipiwa'aank nintaanakii'inaa ciniwaapaminek ciniwiiciiwaatc kotak wiicihkiweyimaa', kaawiin tahsh kanake mahshi inentansii noonkom ci-ishaatc. Aaniin ihsa ko ahpii ishina'ihsek, taishaa.
46016013	Ahshawaapiyohk, mashkawikaapawiyohk tepwehtamowinink, ahpane cisoonki-ininiiwiyek. Mashkawisiik!
46016014	Kahkina kekoon saaki'itiwinink ishitootamok.
46016015	Niiciotepwehtamook, kekoon kiwiihpakohsenimininim. Kikihkenimaawaa Istehpanahs (Stephanas) kaye owaahkaa'ikanink kaawiicitaamaatc. Miiwakiki niikaan kaakiihtashi kwehkaatisiwaatc i'imaa Ahkeyaawahkiink (Achaia), shikwa weweni ekii'inahsitisowaatc e'wiici'aawaatc i'i Kishemanitoo opimaatisiima'.
46016016	Kinantawenimininim ciniikaanakimekwaa cipisintawekwaa okoweniwak tino, kaye kahkina awiya' kaawiitanohkiimikowaatc e'ishipamiihtaakenitc.
46016017	Nintooncina'entam ekiihpiotihshiwaatc Istehpanahs kaye Pwaarcanetahs (Fortunatus) kaye Ahkeyihkahs (Achaicus). Kikii'naapishkaakowaak o'omaa e'ayaahsiwek.
46016018	Ninkiih kishishawisiishkaakook mii peshikwan iko kekiinawaa kaakii'ishihcike'inekwaa. Kitaakihkenimaawaak oko kaatinowiwaatc.
46016019	Kipooshoo'ikowaak otepwehtamook pepahkaan eshimaawaci'itiwaatc Eshaawahkiink (Asia). Pooshoo kaye kitikowaak Ahkwila (Aquila) kaye Parihsila (Priscilla) kaye iki 'omaa owaahkaa'ikaniwaank kaatashimaawaci'itiwaatc otepwehtamook. KaaTipencikenitc kitishiahpipooshoo'ikowaak.
46016020	Kaye kahkina o'omaa kaa-ayaawaatc owiicihkiweyimaak kewiinawaa kipooshoo'ikowaak. Otepwehtamook anami'eociimihkwak. Kiipooshoo'ekwaa, mii'i nahke ishipooshoo'itik.
46016021	Niin Pwaal (Paul) kipooshoo'ininim, niin tipinawe nininciink e'oshipii'amaan.
46016022	Awenen hsa ko siyaaki'aahsik ini kaaTipencikenitc, taicikaaso cinihshiwanaatisitc! "Marana taa!" – NinTipencikeminaan, wiihpitakohshinin!
46016023	Maano okishewaatisiwin a'a kaaTipeniminank Ciisahs Christ kikawiiciiwikowaam.
46016024	Kahkina kiinawaa nisaaki'iwewin kikawiihtashi wiiciiwikom e'ishimaamawi wiiciintiyank i'imaa Christ Ciisahsonk.
47001001	Niin Pwaal Ciisahs Christ otishinisha'waakanan Kishemanitoo kaakii'inentank, Timahti (Timothy) kiitanami'aanaan hsa niwiiciiwaa. Kitooshipii'amawininim kiinawaa otepwehtamook Kwaarintink (Corinth) kaaishimaawaci'itiyek, Kishemanitoo kaatipeniminek, kahkina kaye Kishemanitoo kaatipenimaatc pemaatisinitc misiwe kaa-ayaanitc weti Ahkeyaawahkiink (Achaia).
47001002	Taka Kishemanitoo Koohsinaan, kaaTipenciketc Ciisahs Christ kaye kikakishewaatisiihkantaakowaa; pisaanisiwinini kaye kikamiinikowaa.
47001003	Taka miikwehciwenimaataa Kishemanitoo, kaaTipenciketc Ciisahs Christ Kaaoyoohsitc, kaashawenciketc Weyoohsimintc, aaniihsh mii 'i weti kahkina wenciik naatamaakoowin.
47001004	Niwiici'ikonaan hsa kiiwawaanentamimaashihseyaank, keniinawint ciwiici'ankitwaa kotak iki wiinke kaakakwaatakimaashihsewaatc, ciaapacihtoowaatc hsa i'i wiici'ikoowin Kishemanitoonk kaakii'ontinamaank.
47001005	Taapishkoo hsa kaashi​wiici​kakwaatakihtoomankitc a'a Christ okakwaatakihtoowinink, mii hsa peshikwan i'imaa Christink Kishemanitoo ninkawiici'ikonaan.
47001006	Kiishpin kakwaatakihtooyaank, mii hsa kaaoncikakwaatakihtooyaank, kiinawaa ciwiici'ikooyek cipimaaci'ikoowisiyek kaye. Kiishpin tahsh wiici'ikooyaank, miitahsh kekiinawaa ciwiici'ikoowisiyek, e'miinikooyek mashkawisiiwin cikashkihtooyek cishashiipentamek ini kikakwaatakihtoowiniwaan, keniinawint kaashikakwaatakihtooyaank.
47001007	Kehcinaac itahsh kitepweyenimikoom ehkihkenimikooyek kekiinawaa e'ishikakwaatakihtooyek taapishkoo kaaishikakwaatakihtooyaank, kaye e'ishiwiici'ikoowisiyek taapishkoo kaashiwiici'ikooyaank.
47001008	Niitanami'aanaanik! Kiwii'wiintamaakoom aahpici ekiihkakwaatakihtooyaank weti Eshaawahkiink (Asia) kiiayaayaank, mii hsa kaa'ahpiihcimihcaakin ini kakwaatakihtoowinan, ekiihkosikwentaakwahkin kaye kaakii'miinikooyaank, mii hsa kaa'inentamaank kehcinaac mii 'i cinipoyaank.
47001009	Miitahsh kaa'ishinaakosiyaank taapishkoo ekii'inakimikooyaank cinipoyaank. Miitahsh o'o kaakii'onci-ishihseyaank, a'a hsa Kishemanitoo ciahpenimoyaank kaakiiwepimaatisi'aatc kaaniponitc, kaawiin wiin niinawint ciahpenimonotaasohsiwaank.
47001010	Aahpici tahsh ninkiihpehshwaapantaamin i'i nipowin. Kishemanitoo tahsh ninkiihshaapwii'ikonaan. Kaye ninkashaapwii'ikonaan. Wiin tahsh nintahpenimonotawaanaan miinawaa cinishaapwii'iyamintc.
47001011	Kekiinawaa hsa kiwiici'ihshinaam kiianami'ehtamawiyaank. Mii hsa kaye eshinaakwahk kaapaahtiinatinkin kaakii'ishianami'ehtamawiyaank hsa tanahkwehcikaatewan, Kishemanitoo tahsh ninkashawenimikonaan. Aahpici hsa tapaahtiinowak kenanaahkomiwewaatc niinawint onci.
47001012	O'owe tahsh wiinke ninkihci-inentaamin, ehkihkenintisoyaank kwayahk ekii'ishipimaatisiyaank o'omaa ahkiink, kwayahk kaye ekii'wiiciiwikooyek. Aahpici hsa weweni kikii'wiiciiwikoom, aaniihsh Kishemanitoo okishewaatisiwin ninkii'wiici'ikomin. Kaawiin wiin ininiiwikakiihtaawentamowin ninkii'wiici'ikohsiimin.
47001013	Keshianamihtooyek, keshinihsitohtamek ihsa ehta kitishipii'amaakoom, miitahsh eshipakohsenimikooyek cinihsitohtamek piinihsh weti ishkwaac.
47001014	Aanawiin pankii ehta e'nihsitohtawiyaank, kiinawaa ohsha cishikihci-inenimiyaank taapishkoo keshikihci-inenimikooyek ahpii Ciisahs kaaTipenciketc pitakohshink.
47001015	Nihtam hsa kehcinaac ninkii'inentaanaapan ewii'mawatihsinakook cionciminwentamek niishwaa.
47001016	Weti hsa Maahsitooniya (Macedonia) ahkiink kaawii'ishaayaampaan, ninkii'inentaanaapan ewii'waapaminakook, miinawaa pikiiweyaampaan ewii'waapaminakookipan cikii'wiici'iyekipan weti kaawii'ishaayaampaan Cootiiya (Judea) ahkiink.
47001017	O'o hsa ekii'ishihcikehsiwaan kaakii'inentamaampaan, mii na'i kaa'ishinaakosiyaan taapishkoo kekoon ehta e'mihci-inentamaan, e'ishihcikehsiwaan kaakii'inentamaan? Taapishkoo e'mihciwawaanentamaan ina nintishinaakos? Mii na'i eshinaakosiyaan "mii nanke" kii-ihkitoyaan, ehtootansiwaan tahsh i'i kaakii'ihkitoyaan?
47001018	Kehcinaac hsa Kishemanitoo kaashitepweyentaakositc, mii hsa 'iwe keniinawint eshitepweyaank kaainaacimohtaakooyek.
47001019	A'a hsa Ciisahs Christ Kishemanitoo oKosihsan kaakiihkakiihkwaanankitc Timahti (Timothy), Saailahs (Silas), keniin tahsh, kaawiin wiin Christ kaamihciwawaanentaakositc, wiin ihsa a'a Tepwewin.
47001020	Mii hsa a'a kaatepweyentamohtootc kahkina Kishemanitoon otahshotamaakewinini. Miitahsh "emen" wenci-ihkitoyaank, Christ Ciisahs ehtepweyenimankitc. Mii hsa eshinaakwahk e'naakohtaawankitc Kishemanitoo okihci-inentaakosiwin.
47001021	Wiin ohsha Kishemanitoo otishihcikewin kaaoncimashkawikaapawiyaank, kaye kiinawaa kaaoncimashkawikaapawiyek Christ e'wiiciiwinank. Kishemanitoo ohsha pahkaan kikii'ishioninikonaan ci-inanohkawank.
47001022	Wiin ohsha Kishemanitoo kikii'miinikonaan otAhcaahkwan, ekii'ishikihkinawaaci'inank, taapishkoo ekiihkihciwitipa'ank, ninkotink kehcinaac citipentamowank kaakii'ahshotamawinank.
47001023	Kishemanitoo hsa kitaawiintamaakowaa ehtepweyaan kaaihkitoyaan, okihkentaan kaye enentamowak. Ekaa cimaanentansiwek ohsha kaakii'oncipiishaahsiwaan Kwaarintink (Corinth).
47001024	Kaawiin wiin ninkakwetipentansiimin kitepwehtamowiniwaa. Ninkihkentaamin hsa e'mashkawikaapawiyek i'imaa kitepwehtamowiniwaank. Kiwiitanohkiimikoom kaye awahshime ciminwentamek.
47002001	Miitahsh kaakii'onci-inentamaan ciantawaapamihsinowinakook miinawaa, maakishaa hsa kitaaoncimaanentaam.
47002002	Aaniihsh kiishpin oncimaanentamekipan e'waapaminakook, awenen tahsh awiya keminwentami'ihpan, aaniihsh kahkina nintaamaanentamo'aak kekiiminwentami'iwaahpan.
47002003	Miitahsh kaakii'onci​oshipii'amawinakook, kaawiin ninkii'inentansii ahpii otihsinakook cimaanentami'iwaahpan iki pemaatisiwaatc kekiiminwentami'iwaahpan. Miitahsh eshikehcinaa'oyaan kiishpin kiiminwentamaan kekiinawaa e'minwentamek.
47002004	Ahpii hsa kii'oshipii'amawinakook, aahpici ninkiihkihcimikoshkaatentam, ekiihkosikote'eyaan kaye, aaniihsh kaawiin nintinentansii ewii'maanentami'inakook. I'i hsa ciwaapantamek cikihkentamek kaye aaniin ehpiihcisaaki'inakook.
47002005	Kiishpin tahsh awiya kiimaanentami'iwetc, kaawiin tahsh niin ehta ninkii'maanentansii, kekiinawaa hsa kahkina kaatahshiyek kikii'maanentaam. Miitahsh kaaonci-ihkitoyaan, kaawiin nintinentansii cisanaki'ak.
47002006	Miitahsh wa'a kaakiihtootawinek, aasha teminihk kikiihkakwaataki'aawaa i'i kaakiihtootawek.
47002007	Noonkom itahsh poonentamawihk, kanoonihk kaye weweni cipimaatisitc; maakishaa o'o tootawaahsiwek tanimaanentam piinihsh kaye wiinke tanipakicii.
47002008	Miitahsh eshipakohsenimininakook, cikihkentank wiinke ehsaaki'ek.
47002009	Kikii'oshipii'amawininim hsa o'o oshipii'ikan ekii'antakihkenimininakook kiishpin tepwe mooshak ciahshwiiyek ci-ishihcikeyek i'i kaakii'ishikihkino'amawinakook.
47002010	Ahpii hsa kiipoonentamawek awiya aaniin​iko kaakii'ishihciketc, keniin hsa nimpoonentamawaa. Ahpii hsa keniin kiipoonentamaakeyaan, kiishpin kota kiiayaak kekoon cipoonentamaan, nintishihcike hsa o'o Christ enaahsamiitc kiinawaa onci.
47002011	Aaniihsh kaawiin kinantawenimaahsiwaanaan maciaya'aa Setan cishaakooci'inank. Kikihkentamowaamin aaniihsh aaniin waa'ani-ishihciketc.
47002012	Ahpii hsa ekiihtakohshinaan weti Caroowahs (Troas) ootenaank ewiihkakiihkwaatamaan minwaacimowin ewiihtashimak Christ, ninkii'ishimihkaan hsa aasha kaaTipenciketc ekiihtawinamawitc pisaan​iko niin cianohkiiwak.
47002013	Miitahsh i'i kaa'ocaanimentamaan aaniihsh kaawiin ninkii'mihkawaahsii niitanami'aa Taitahs (Titus). Miitahsh ninkiihpooshoo'aak pemaatisiwaatc weti ekii'nakanakwaa, Maahsitooniya (Macedonia) ahkiink inahke ekii'ani-ishimaacaayaan.
47002014	Taka miikwehciwenimaataa Kishemanitoo. Wiin iitok kaakii'ishinaakosi'iyamintc ci-ishinaakosiyaank tahkonikanak kaapimiwinintwaa Christ e'niikaaniitc ekiihshaakoocihtwaatc. Wiin nintaapaci'ikonaan misiwe cioncikihkenimintc taapishkoo kekoon kaaminomaakwahk.
47002015	Christ nintaapaci'ikonaan e'minaahsamawintc Kishemanitoo. Iki tahsh kaapimaaci'intwaa iki kaye kaani​nihshiwanaatisiwaatc ominaantaanaawaa minaahsikan.
47002016	Iki aaniihsh kaaninihshiwanaatisiwaatc taapishkoo nipowinink otishimaantaanaawaa, iki tahsh kaapimaaci'intwaa, pimaatisiwinink otishimaantaanaawaa. Awenen tahsh ketepihsehpan o'owe ci-inanohkiitc?
47002017	Kaawiin itahsh wiin nintootansiimin i'i Kishemanitoo otihkitowin taapishkoo aaninta kaapaahtiinowaatc kaatootamowaatc ewii'ontinaawaatc tepinaahk shooniyaan. Kaawiin niinawint i'i nintishihcikehsiimin. Aaniihsh Kishemanitoo ninkii'ishinisha'okonaan weweni cikaakiikitoyaank enaahsamiitc, taapishkoo Christ otanohkii'aakana'.
47003001	Mii na'i enihtaakosiyaank miinawaa e'mihcikihci-inenintisoyaank? Mii na'i keniinawint eshinaakosiyaank taapishkoo kotak kaaishinaakosiwaatc memwehc oshipii'ikanan cipimiwitooyaank ciwaapantamek, komaa kaye oshipii'ikan cimiishiyaank keoncikihkenimikooyaank?
47003002	Kiinawaa hsa eshipimaatisiyek mii 'iwe oshipii'ikan wencikihkenimikooyaank, ninte'inaanink e'oshipii'ikaasoyek. Miitahsh kahkina awiyak okihkentaanaawaa, owaapantaanaawaa, taapishkoo e'anamihtoowaatc.
47003003	Aahpici payahtenaakwan Christ ekii'oshipii'ank o'o oshipii'ikan. Kaawiin wiin oshipii'ikanaapooni okii'aapacihtoohsiin, ini hsa okii'aapaci'aan otAhcaahkoni kaapimaatisinitc Kishemanitoon. Kaawiin wiin napakaapihkahsiniink kii'ishioshipii'ikehsii, pemaatisinitc ote'iniink ohsha kii'ishioshipii'ike.
47003004	Miitahsh o'o kaa'onci-ihkitoyaank, aaniihsh ninkehcinaa'aanaan Kishemanitoo e'wiiciiwankitc Christ.
47003005	Kaawiin tahsh kekoon nintayaahsiimin keonci-ihkitoyaankipan ehkashkihtooyaank citootamaank o'o anohkiiwin, Kishemanitoo hsa wiin nimiinikonaan cikashkihtooyaank.
47003006	A'a hsa kaakii'oshi'iyamintc kaaoncikashkihtooyaank cianohkaatamaank i'i oshkiahshotamaatiwin, kaawiin wiin i'i kaamihcioshipii'ikaatek Onahshowewin, i'i hsa Kishemanitoo otAhcaahkwan kaamiikiwenitc. I'i hsa kaamihcioshipii'ikaatek Onahshowewin nipowin i'imaa onciimakan. A'a tahsh wiin Ahcaahk miikiwe pimaatisiwin.
47003007	I'i hsa Onahshowewin ekii'mihcioshipii'ikaatek i'imaa napakahsiniink, Kishemanitoo hsa kaye okihci-inentaakosiwin kii'naakwanini ahpii i'i Onahshowewin kii'miikiwetc. A'a hsa kaye Moosihs (Moses) kaakii'ishiwaahsiinkwesotc aahpici wiipa kii'aniankonaakwanini. Miitahsh kaa'ahpiihci​mashkawinaakwaninik Isriyalak (Israel) kaawiin okiihkashkihtoohsiinaawaa cikanawaapamaawaatc Moosihsoon. Kiishpin tahsh i'i Onashowewin kaapiitamaakowaatc nipowin ekii'ahpiihci​kihci-inentaakwahk mekwaa e'anohkiimakahk,
47003008	nawac hsa i'imaa kaaishianohkiitc a'a Ahcaahk awahshime takihci-inentaakwan.
47003009	Kiishpin hsa i'i kaapiitamaakoyank nipowin ekiihkihci-inentaakwahk, nawac iitok i'i kaapimaaci'iwemakahk takihci-inentaakwan.
47003010	Noonkom tahsh e'ayaayank i'i nawac kaakihci-inentaakwahk, i'i hsa kaakiihkihci-inentaakwahkipan kaakii'waahseyaakipan aasha kii'ishkwaahse.
47003011	Kiishpin hsa i'i kaakiihkihci-inentaakwahk acina ehta ekii'ayaak, nawac i'i noonkom mooshak kaa-ayaak takihci-inentaakwan.
47003012	O'o tahsh e'ishiahpenimoyaank, mii hsa kaaoncisoonkite'eyaank kiikiikitoyaank.
47003013	Kaawiin wiin nintishinaakosihsiimin taapishkoo Moosihs kaakiihkipiinkwehpinitisotc kipiikinikanini ekii'aapacihtootc, mii hsa i'i kaakii'onci-ishihciketc ciwaapantansinik i'i Isriyala' (Israel) pemaatisinitc i'i kaakii'ishiwaahsiinkwesotc ekii'aniankonaakwaninik.
47003014	Mii hsa kaa'ishinaakwaninikin ini otinentamowiniwaan taapishkoo ekiihkipiikinikaatenikin. Miitahsh kaye noonkom kaakiishikaninik keyaapi i'i kipiikinikanini eshikipiikinikaatenik i'imaa otinentamowiniwaank kiianamihtoowaatc i'i masina'ikanini, kehteahshotamaakewinini kaashitashintenik. Paanimaa hsa awiya kiiwiiciiwaatc Christan, mii hsa paanimaa i'i kipiikinikanini e'otaahpinikaatenik.
47003015	Mihsawaa ko noonkom kaakiishikaninik kiinoontamowaatc e'anamihcikaatenik i'i Moosihs otOonahshowewinini, kaawiin nihsitohtansiiwak, taapishkoo keyaapi ehkipakootenik i'i kipiikinikanini i'imaa otinentamowiniwaank.
47003016	Ahpii tahsh awiya kiikwehkiihtawaatc kaaTipencikenitc, kipiikinikan otaahpinikaateni.
47003017	A'a tahsh kaaTipenciketc kaatashinsotc mii hsa a'awe Kishemanitoo otAhcaahkwan. Aanti tahsh iko a'a Ahcaahk eyaatc, mii hsa 'imaa eyaamakahk pakitinikoowin.
47003018	Kiinawint tahsh kahkina kimohsheyiinkwewaahseshkamowaamin kaaTipenciketc okihci-inentaakosiwin. Kitishi'ikonaan ci-ishinaakosiyank ciayaawank okihci-inentaakosiwin, mooshak kaanikihci-inentaakwaninik. KaaTipenciketc otAhcaahkwan ohsha kaaishi'inank.
47004001	Kishemanitoo hsa kaashawenciketc ninkii'miinikonaan o'o anami'ewianohkiiwin cianohkaatamaank. Miitahsh kaaoncipakitentansiwaank.
47004002	Kahkina hsa ninkii'wepinaamin kiimoocihcikewinan, kaa-akasinaakwahkin kaye ishihcikewinan, kaawiin wiin kaye niwayeshimiwehsiimin. Kaawiin wiin kaye pahkaan nintinwehtaawaahsiimin Kishemanitoo otihkitowin. I'imaa hsa kaaishipayahtehtaakwaninik Kishemanitoo otepwewin mii hsa 'imaa eshipimaatisiyaank, Kishemanitoo enaahsamiitc, kwayahk hsa ci-ishinaakosiyaank kahkina awiya kaaishiminwaapantank.
47004003	Kiishpin hsa minwaacimowin kaakakiihkwaatamaank kaacikaatek, mii hsa ehkaatamawintwaa iki kaawanihshinowaatc.
47004004	Aaniihsh a'a maciaya'aa kaamanitoowitc o'omaa ahkiink okii'ishi'aa' ciwaapihsinik i'imaa otinentamowininiink, mii hsa tahsh kaaoncitepwehtansinik. Kaawiin tahsh kaye onantawenimaahsii' ciwaapantaminitc i'i kaaishiwaahseyaanik i'i minwaacimowinini, i'imaa kaaishitashintenik Christ okihci-inentaakosiwin. Aaniihsh mayaa piko Kishemanitoonk ishinaakosi a'a Christ.
47004005	Kaawiin tahsh wiin niinawint ninkakiihkwaanitisohsiimin, Ciisahs Christ hsa nintihkitomin ehTipenciketc, niinawint itahsh nintihkitomin ehpamiihtaakooyek Ciisahs onci.
47004006	Kishemanitoo hsa kaakii'ihkitotc: "I'imaa hsa kaaishikashkiitipihkahk, kaawaahseyaak tasaakaahte," mii hsa a'awe peshikwan Kishemanitoo kaakii'waahseyaahtootc ninte'inaanin cikihkentamowankitc Kishemanitoo okihci-inentaakosiwin, Christ e'waahsiinkweshkaakotc.
47004007	Niinawint hsa kaa-ayaayaank o'o kaakihci-inentamaank wenootisiwin, mii hsa eshinaakosiyaank taapishkoo waapikaniwahkihkonk eshipiina'amaank, cinaakwaninik Kishemanitoo maawac e'mashkawisiitc, kaawiin niinawint.
47004008	Misiwe nintoonci​mikoshkaaciihkaakoomin, kaawiin tahsh nishaakoocishkaakoohsiimin; e'waanentamaank kaye ninkotink, kaawiin tahsh mahshi nimpakiciihsiimin.
47004009	Mooshak kaye ninkakwaataki'ikoomin, shaakooc tahsh kaawiin wiihkaa ninakanikoohsiimin; ehkawiwepinikooyaank kaye kaawiin tahsh mahshi ninihshiwanaaci'ikoohsiimin.
47004010	Miitahsh eshinaakwahk mooshak ehpimiwitaawankitc Ciisahs onipowin i'imaa niwiiyawinaanink, i'i hsa kaaonci-ishinaakwahk opimaatisiwin ciwaapancikaatenik i'imaa niwiiyawinaanink.
47004011	I'imaa hsa nimpimaatisiwininaanink, mii hsa eshinaakosiyaank taapishkoo mooshak e'naniisaanisiyaank e'ahshonipoyaank Ciisahs onci. I'i hsa opimaatisiwin ciwaapancikaatenik i'imaa niwiiyawinaanink kaawahkenipoomakahkin.
47004012	Mii hsa 'o kaaicikaatek, nipowin niinawint ninooci'ikoomin i'imaa nimpimaatisiwininaanink, kiinawaa tahsh pimaatisiwin anohkiimakan kipimaatisiwiniwaank.
47004013	Keniinawint tahsh peshikwan eshitepweyentamaank Kihcimasina'ikan eshipii'ikaatek: "Ninkiihkiikit aaniihsh ehtepwehtamaan." Miitahsh peshikwan keniinawint e'ishitepwehtamaank kaaoncikiikitoyaank.
47004014	A'a hsa Kishemanitoo kaakiihkiiwepimaatisi'aatc ini kaaTipencikenitc Ciisahsoon, ninkihkenimaanaan hsa cikiiwepimaatisi'iyamintc aaniihsh niwiiciiwaanaan Ciisahs. Kikaishiwinikonaan tahsh maamaw ci-ishiayaawank weti kaashiayaatc.
47004015	Kiinawaa o'o kahkina kaaonci-ishihsek; iki hsa kaapaahtiinowaatc pemaatisiwaatc e'anitepinikowaatc Kishemanitoon okishewaatisiwinini aahpici tahsh tapaahtiinatinoon ini anami'aawinan cinanaahkomintc Kishemanitoo kaakihci-inentaakositc.
47004016	Miitahsh o'o wiihkaa kaaoncipakitentansiwaank. Aanawiin niwiiyawinaanin e'aninipoomakahkin, shaakooc tahsh nintahcaahkonaanik nimpimaatisiwininaanink anioshkioshihcikaniwiwak entahsokiishik.
47004017	O'o hsa kaaishiaanimisiyaank ninaankentaamin, aaniihsh acina ehta ninooci'ikomin. Miitahsh keonciotihsikoyaank maawac kaakihci-inentaakwahk kihci-inentaakosiwin wiihkaa kepoonihsehsinok.
47004018	Kaawiin tahsh wiin ini kaanaakwahkin ninkanawaapantansiimin, ini hsa kaanaakwahsinokin; ini hsa kaanaakwahkin acina ehta ayaawan, ini tahsh wiin kaanaakwahsinokin pishihshik ayaawan.
47005001	Kikihkentaamin hsa o'o pakwaanekamik kaataanotamank o'omaa ahkiink, mii hsa i'i kiwiiyawinaan, piikopicikaatek, kitayaamin waahkaa'ikan Kishemanitoo wiin iko kaakii'oshihtamawinank weti kihcikiishikonk ci-ishitaawank. Kaawiin tahsh wiin oninciimaank kii'oncioshihcikaatehsinoon, mooshak​iko ahpane ta-ayaamakan.
47005002	Kaawiin tahsh kitanihsaa'ohsiimin e'moohkoneyank e'mihsawentamank ini kitaawininaanin kihcikiishikonk kaaonciikin, cipihsihkamoonikooyank.
47005003	Ahpii hsa pihsihkamank, kaawiin kikaishinaakosihsiimin kekoon ehkikishkansiwank.
47005004	O'omaa hsa e'ayaayank ahkiiwipakwaanekamikonk, kitinamanci'omin ewii'moohkoneyank onsaam ehkakwaatakihtooyank. Kaawiin tahsh wiin kitinentansiimin cikiihcikoshkamoonikooyank ono kitahkiiwiwiiyawinaanin, i'i hsa e'antawentamank ewii'ayaayank i'i kihcikiishikonk kaa-ayaak cipihsihkamoonikooyank, i'i hsa kaaninipoomakahk cini-ishiankonaakwahk i'imaa pimaatisiwinink.
47005005	Kishemanitoo hsa kaakiihkwayaanci'inank pahkaan ci-ishinaakosiyank, kikii'miinikonaan otAhcaahkwan ewiihkihkinawaacihtootc i'i kaakii'ishiahshotamawinank.
47005006	Miitahsh mooshak kaaoncimashkawentamank, kikihkentaamin kaye minihk iko ketaayank kiwiiyawinaanink, kaawiin kitayaahsiimin weti kaaTipenciketc otaawinink.
47005007	Tepwehtamowinink hsa kitishipimohsemin, kaawiin wiin kaaishiwaapantamank.
47005008	Aahpici hsa kimashkawentaamin e'ishimihsawentamank kaye ewii'nakatamank ono kiwiiyawinaanin, ewii'wiiciayaamank kaaTipenciketc weti kaashiayaatc.
47005009	Maawac tahsh eshimihsawentamank citootamank, mii hsa i'i ciminwaapaminank o'omaa kaashitaayank, komaa kaye weti.
47005010	Aaniihsh kahkina kaatahshiyank oncitako ishinaakwan cinakishkawank Christ enaahsamiitc, citipaahkoninank. Awiya hsa tashitipa'amawaa kahkina kekoonini kaakii'ishihciketc i'imaa ahkiink mekwaa owiiyawink kiipimaatisitc, komaa kaye kaaminohcikekopanen, komaa kaye kaamaashihcikekopanen.
47005011	Ninkihkentaamin hsa wekonen kaaicikaatek cikohsintc a'a kaaTipenciketc, miitahsh kaye kaaoncikakwekashkimankitwaa kotak awiyak. Mii hsa eshipakohsenimikooyek i'imaa kite'iwaank cikihkenimiyaank taapishkoo Kishemanitoo kaashikihkenimiyamintc.
47005012	Kaawiin niinawint miinawaa niwii'mihci​minotashintisohsiimin, kiwii'miinikoom kekoon keoncikihtakimihshiyaank, cikashkihtooyek hsa kwayahk cinahkwehtawekwaa iki kaakihci-inentamowaatc aaniin eshinaakosinitc ininiwan akwaciink inahke, i'imaa tahsh opimaatisiwininiink cikii'ishikanawaapamaawaahpan.
47005013	Kiishpin tahsh ishinaakosiyaank ehkiiwashkweyaatisiyaank, Kishemanitoo ohsha kaaonci-ishiayaayaank kaa-anohkiihtawankitc. Kiishpin kaye pakahkentamaank, kiinawaa ohsha ciwiici'ikooyek kaaonci-ishiayaayaank.
47005014	Christ ihsa osaaki'iwewin nintipenimikomin, ehkihkentamaank kaye peshik hsa inini ekii'nipoohtamawaatc kahkina ininiwa'. Miitahsh kahkina hsa awiyak kaakii'onciwiiciiwaawaatc i'imaa onipowininiink.
47005015	Kahkina hsa awiya' okii'nipohtamawaa', iki hsa kaapimaatisiwaatc ci-ishipimaatisiwaatc ciminwaapamikowaatc ini kaakii'nipohtamaakowaatc, kaakiihkiiwepimaatisi'imintc wiinawaa onci. Kaawiin wiin wiinawaa ehta kaaoncipimaatisiwaatc.
47005016	Kaawiin tahsh noonkom nintishikanawaapamaahsiwaanaan awiya taapishkoo inini kaaishikanawaapanciketc. Kiishpin hsa i'i aapitink kii'ishikanawaapamankitipan a'a Christ, kaawiin noonkom i'i nintishihcikehsiimin.
47005017	Kiishpin hsa awiya ayaatc i'imaa Christink, mii hsa 'i kii'oshkioshihcikaniwitc. Kahkina hsa kehteya'iin kii'ishkwaahsewan, oshkaya'iin tahsh kiihtakohshinoomakanoon.
47005018	Kishemanitoo hsa o'o kahkina otishihcikewin, i'imaa Christink kaakii'naaciwiihkopininank ciminowiiciiwankitc, kaakii'miininankitc kaye o'o anohkiiwinini cinaaciwiihkopinankitwaa pemaatisiwaatc cinaasihkawaawaatc Kishemanitoon.
47005019	Kishemanitoo hsa i'imaa Christink kii'ayaa ekii'naaciwiihkopitamaasotc pemaatisinitc cikiiwewiiciiwikotc o'omaa ahkiink kaa-ayaanitc. Kaawiin okii'akintamawaahsii' i'i kaakii'ishimacitootaminitc. Ninkiihpakitinamaakonaan hsa i'iweni ihkitowinini kaaishitashintenik ewii'minowiiciiwaatc pemaatisinitc.
47005020	Niinawint hsa kaakiikitohtamawankitc a'a Christ, Kishemanitoo hsa nintaapaci'ikonaan ehkanooninek, miitahsh eshipakohsenimikooyek aaniihsh ninkiikitoohtamawaanaan Christ: "Kiiwenaasihkawihk Kishemanitoo."
47005021	Christ tahsh wiihkaa kaakiihkihkentansik macitootamowinini, shaakooc itahsh macitootamowinink okiihtinowi'ikoon Kishemanitoon kiinawint onci, kiinawint meshkwac Kishemanitoo okwayahkwaatisiwinink citinoowiyank e'wiiciiwank Christ.
47006001	I'imaa hsa kaaishiwiitanohkiimankitc a'a Kishemanitoo, miitahsh eshipakohsenimikooyek kiinawaa aasha kaakii'miininek Kishemanitoo okishewaatisiwin, keko anihshaa otaahpinamowaahkek.
47006002	Kishemanitoo hsa ihkito: "Ahpii hsa ekii'ocihcihsek ciwaapanta'inakook niminohcikewin, kikii'noontawininim. Ahpii hsa ekii'ishikiishikahk cipimaaci'inakook, kikii'wiici'ininim." Inashke pisintamohk! Tipa'ikan ohsha aasha kii'ocihcihse citepinamowek Kishemanitoo ominohcikewin, mii hsa noonkom kaakiishikahk eshikiishikahk cipimaaci'ikooyek!
47006003	Aahpici tahsh nintayaankwaamisimin cikipishkawaahsiwankitc awiya, aaniihsh kaawiin ninantawenimaahsiwaanaan awiya cimihkank macikekoonini i'imaa nintanohkiiwininaanink.
47006004	Mii hsa eshinaakohtooyaank Kishemanitoo e'anohkiihtawankitc i'imaa kaaishishashiipentamaank ini aanimisiwinan, kaaishikakwaatakihseyaank, kaaishisanakihseyaank kaye.
47006005	Ekiihpahpahkihte'okooyaank, ekiihkipa'okooyaank, ekii'maamawiotihtinikooyaank, mooshak kaye ehkaashihpo​anohkiiyaank, ekaa e'nipaahsiwaank kaye mooshak, miicim kaye ekaa ekii'ayaahsiwaank.
47006006	Pehkaatisiwinink, kihkentamaawinink, shashiipentamowinink, minotootaatiwinink kaye, mii hsa i'imaa eshinaakohtooyaank Kishemanitoo otanohkii'aakana' ehtinoowiyaank; i'imaa kaye Kishemanitoo otAhcaahkwan e'wiitanohkiimiyamintc, tepwe kaye kaaishisaaki'iweyaank;
47006007	i'imaa kaye kaaishitipaatotamaank tepwewin, Kishemanitoo kaye omashkawisiiwinink. Mii hsa i'i kwayahkwaatisiwin kaa-aapacihtooyaank kiimiikaasoyaank, mii kaye 'iwe kaa-aapacihtooyaank kiinaatamaasoyaank.
47006008	Ninkotink tahsh ninkihtenimikoomin, ninkotink kaye kaawiin sesik nintootaakoohsiimin, ninkotink noociko nintikoomin, ninkotink kaye niminotashimikoomin. Taapishkoo hsa ehkakiinawishkiyaank nintootaakoomin aanawiin ehtashintamaank tepwewin.
47006009	Miitahsh entootaakooyaank taapishkoo ehkihkenimikoohsiwaank, shaakooc tahsh kahkina awiyak ninkihkenimikonaanik. Taapishkoo kaye e'ishinaakosiyaank e'nipoyaank, shaakooc tahsh nimpimaatisimin kaaishiwaapamiyaank. Ehkakwaataki'ikooyaank kaye, kaawiin tahsh mahshi ninihsikoohsiimin.
47006010	Aana kaye e'macentamaank shaakooc tahsh mooshak ninciihkentaamin. Ehkitimaakinaakosiyaank kaye, shaakooc tahsh nipiwa' pemaatisiwaatc niwenootisi'aanaanik. E'ishinaakosiyaank kaye kekoon e'ayaahsiwaank, shaakooc tahsh kahkina kekoon nintayaamin.
47006011	Kiinawaa hsa weti Kwaarintink (Corinth) kaa-ayaayek, waa'ikooyek hsa kikii'ikoom, kikiihpaahkinamaakoom ninte'inaanin ehsaaki'ikooyek.
47006012	Kaawiin tahsh niinawint kaakiihkipa'amaakooyek ninte'inaanin, kiinawaa ohsha kaakiihkipa'amawiyaank kite'iwaan.
47006013	Taapishkoo tahsh e'oniicaanihsiminakook kitishikanoonininim – kekiinawaa tahsh waapanta'ihshinaam ewiihsaakiwiiciiwihshiyaank, otaahpinihshinaam kite'iwaank.
47006014	Keko wiin peshikwan ishikakwewiiciiwaahkekwaanik iki kaatepwehtansikwaa, aaniihsh kaawiin taaishihsehsinoon. Taaishinaakwan ina ciniishinkipanen i'i kwayahkwaatisiwin i'i tahsh macipimaatisiwin? Tawiiciintiimakanoon ina i'i kaawaahseyaak i'i tahsh kaakashkiitipihkahk?
47006015	Peshikwan ina Christ a'a tahsh kaye maciaya'aa taainentamook? Peshikwan ina ishihcikewak a'a kaatepwehtank a'a kaye kaatepwehtansik?
47006016	Kishemanitoo na okihcianami'ewikamik ishihcikemakanini, kaaishihcikenitc i'i manitoohkaana'? Kiinawint hsa kaaPimaatisitc Kishemanitoo okihcianami'ewikamik! Kishemanitoo hsa wiin ekii'ihkitotc: "Ninkawiicikapehshiimaak hsa iki kaatipenimakwaa pemaatisiwaatc, ninkawiicitaamaak kaye mekweya'ii, Ninkaomanitoomikook tahsh, kewiinawaa tahsh ninkatipenimaak."
47006017	KaaTipenciketc hsa e'ihkitotc: "Nakanihkwak, pahkaan kiinawaa ishipimaatisik, Keko wiin papaamentankek kekoon kaawiinentaakwahk. Miitahsh keshiotaahpininakook,
47006018	KikaoTetemim itahsh, kiinawaa tahsh kikaokosihsimininim, kikaotaanihsimininim kaye, kii'ihkito kaaTipenciketc kaaMaamawi​mashkawisiitc."
47007001	Kaasaaki'inakook, o'owe tahsh ekii'ishiahshotamaakooyank, taka hsa pehkihtootaanin kipimaatisiwininaanin. Taka kaawiin kikapapaamentansiimin kekoon kewiinishkaakoyank i'imaa kiwiiyawinaanink, kitahcaahkonaanink kaye. Taka weweni pimaatisiihkantawaataa ehkihci-inenimank Kishemanitoo.
47007002	Tawinamawihshinaam ihsa i'imaa kite'iwaank, kaawiin iitok awiya ninkii'maashiwiiciiwaahsiwaanaan, kaawiin kaye awiya ninkii'nihshiwanaaci'aahsiwaanaan, kaawiin kaye awiya ninkii'wayeshimaahsiwaanaan.
47007003	I'i hsa aasha otaanaank kaakii'ikooyek, kaawiin tahsh wiin ewii'nihshiwanaasominakook kaakii'onci-ihkitoyaan. Ninte'inaanink hsa kisaaki'ikoom, ewii'wiicinipoomikooyek, ewii'wiicipimaatisiimikooyek kaye.
47007004	Aahpici hsa kikehcinaa'ininim, kikihci-inenimininim kaye, miitahsh i'imaa kaaoncimashkawentamaank. Kahkina kaaishiocaanimihseyaank aahpici hsa nimooshkineshkaakon minwentamowin.
47007005	Mihsawaa hsa ekiihtakohshinaank weti Maahsitooniyaahkaank (Macedonia) kaawiin weweni ninkii'anwepihsiimin. Misiwe hsa aanamisiwin kii'ayaa, taapishkoo ekii'miikaasoyaank ekii'ishinaakosiyaank, ekiihkohtaaciyaank kaye ninte'inaanink.
47007006	Kishemanitoo tahsh kaamashkawite'e'aatc awiya' kaapakitentaminitc, ninkiihpiicinisha'amaakonaan Taitahsan (Titus) keonciminwentamaank.
47007007	Kaawiin tahsh wiin ehta ekiihtakohshink kaakii'onciminwentamaank, i'i hsa kaye ekiihtipaaciminek aaniihsh kaa'ishiwiici'ek cimashkawentank. Ninkii'wiintamaakonaan kaye aahpici ekii'antawentamek ewii'waapamiyek, e'maanentamek kaye, e'ishinaakosiyek ihsa ewii'naatamawiyek, miitahsh awahshime kaakii'onciciihkentamaan.
47007008	Mihsawaa ko kii'oncimaanentamekipan i'i oshipii'ikan niin kaakii'oshipii'amaan, kaawiin hsa nimaanentansii ekii'oshipii'amaan. Acina ninkii'maanentam ekii'waapaminakookipan e'maanentamek. Acina tahsh ehta kikii'maanentaam.
47007009	Kaawiin tahsh wiin ekii'maanentamek kaakii'onciminwentamaan, i'imaa hsa kimaanentamowiniwaank ekii'oncipahkaanishiayaayek. Kishemanitoo tahsh kikii'miinikowaa i'i maanentamowin. Kaawiin tahsh kekoon kikii'ishimaashitootaakoohsiim.
47007010	Aaniihsh i'i Kishemanitoo kaamiikiwetc tino maanentamowin mii hsa 'imaa wenciik kwehkaatisiwin, miitahsh imaa keoncipimaaci'intc awiya. Miitahsh awiya kaawiin tawiiyakentansii pimaaci'intc. Ahkiink itahsh kaaonciik tino maanentamowin mii 'imaa nipowin wenciik.
47007011	Kiwaapantaam inahsh aaniin Kishemanitoo kaa'inaapacihtootc i'i kimaanentamowiniwaa? Miitahsh kaa'onciwewenipimaatisiyek. Mii kaye kaaonci​kakwe​pehkinaakosiyek, mii kaye kaakii'oncinishkentamek o'o kaakii'ishihsek, mii kaye kikii'oncinaniisaanentaam, mii kaye kaakiioncimihsawentamek ewii'waapamiyek, aahpici kaye kwayahk kikiihkakwekiishihtoom kekoon kiinoocihtooyek ewii'nana'ihtooyek kaamamaashiimakahk. Miitahsh i'imaa eshinaakohtooyek misiwe kwayahk ehpimaatisiyek.
47007012	Kaawiin tahsh wiin ehta kaakii'oncioshipii'amawinakook a'a kaakii'maashitootank, a'a kaye kaakii'maashitootawintc. Mii aaniihsh o'o kaakii'onci-ishihcikeyaank, kiinawaa ciwaapantisoyek enaahsamiitc Kishemanitoo aaniin ehpiihcisaaki'iyaank.
47007013	Miitahsh i'i kaakii'oncimashkawentamaank. Kaawiin wiin ehta niinawint kaakii'onciminwentamaank. Taitahs ohsha ekii'minwentank kaakii'onciciihkentamaank. Aaniihsh pisaan kii'onci-inentam kiinawaa kahkina kaakii'ishihcikeyek.
47007014	Aahpic ohsha kikiihkihci​minotashimininim ahpii kaakiihkakanoonak Taitahs. Kaawiin ninkii'onciakacihsii, aaniihsh ninkiihtepwe kaakii-ishitashiminakook. Mooshak ohsha tepwewinink kikii'ishikanoonikoom. I'i tahsh kaye kaakii-ishikihci​minotashimikooyek Taitahs ekii'noontank, aasha kiihkihkentaakwan ekiihtepweyaank.
47007015	Aahpici tahsh awahshime kitanisaaki'ikowaa e'ishimaamihkawitc aahpici ekii'na'ihtawek kekoonini ekii'ishikanooninek, weweni ekiihpiintikanek kaye taapishkoo ekiihkohtaanenimek, ekii'naninkishkaayek kaye.
47007016	Aahpici tahsh niminwentam misiwe e'ishitepweyeniminakook!
47008001	Kiinawaa tahsh niitanami'aanaanik, kinantawenimikoom cikihkentamek aaniin Kishemanitoo okishewaatisiwin eshianohkiimakaninik pepahkaan otepwehtamook kaaishimaawaci'itiwaatc i'imaa Maahsitooniya (Macedonia) ahkiink.
47008002	Aana tahsh wiin ekii'maashihsewaatc onsaam ekiihpaahtiinatinkin aanamisiwinan, shaakooc tahsh kaa'ahpiihciminwentamowaatc, aahpici hsa kii'minohcikewak ahpii e'miikiwewaatc shooniyaan aanawiin ekiihkitimaakisiwaatc.
47008003	Kiwiintamawininim tahsh, ekii'miikiwewaatc tahsh minihk iko ehkokashkihtoowaatc, awahshime kaye kii'miikiwewak, wiinawaa hsa ko ekii'inentamowaatc.
47008004	Miitahsh ninkiihpakohsenimikonaanik, ninkiihkakwecimikonaanik kaye ewii'wiici'aawaatc i'i Kishemanitoo opimaatisiima' kaakitimaakisinitc Cootiiya (Judea) ahkiink kaa-ayaanitc.
47008005	Awahshime tahsh kii-ishihcikewak kaakii'ishi​pakohsentamaankipan, pinamaa hsa okiih​pakitinamawaawaan opimaatisiwiniwaan kaaTipencikenitc, kaye niinawint ninkiih​pakitinamaakonaanik kaaishi​antawentaminitc Kishemanitoon.
47008006	Mii hsa tahsh maano kaakii'oncikanoonankitc Taitahs (Titus) ciwiici'inek cikiishihtooyek ewii'naakohtooyek kisaaki'iwewiniwaa, wiin aaniihsh okiimaacihtoon i'i kipakitinikewiniwaa.
47008007	Aahpici hsa misiwe e'ishiwenootisiyek, i'imaa kitepwehtamowiniwaank, kikiikitowiniwaank, kikihkentamaawiniwaank, i'imaa kaye weweni kaaishiwiitoohkaasoyek, kaaishisaaki'iyaank tahsh keniinawint; miitahsh kaye eshiantawenimikooyek aahpici cinaakwahk kisaaki'iwewiniwaa o'o waa'ishiminohcikeyek.
47008008	Kaawiin tahsh wiin kekoon nintoonahtoohsiin aaniin keishihcikeyekipan! Kikii'wiintamawininim aaniin kewiinawaa otepwehtamook kaakii'ishiwiicihtwaawaatc ehpakitinikewaatc, keoncikihkentamaan aaniin mayaa kekiinawaa ehpiihcisaaki'iweyek.
47008009	Kikihkenimaawaa aaniin kaa-ahpiihci​kishewaatisitc Tepenciketc Ciisahs Christ, aanawiin ekii'wenootisitc, miitahsh kaa'ishi'itisotc cikitimaakisitc kiinawaa onci, i'imaa hsa okitimaakisiwinink kiinawaa cionci​wenootisiyek.
47008010	Miitahsh niin enentamaan: aahpici taaonishihshin cikiishihtooyekipan i'i kaakii'maacihtooyek pipoononk. Kiinawaa aaniihsh nihtam kikii'maaciipakitinikem, ekii'minwentamek kaye ewii'ishihcikeyek.
47008011	Kiishiihtook tahsh i'i anohkiiwin. Taapishkoo hsa kaakii'ishimoocikentamek kiimaacihtooyek, mii hsa peshikwan ishikiishiihtook ciaapacihtooyek ini noonkom kaa-ayaayek.
47008012	Kiishpin hsa ciihkentamek e'miikiweyek, Kishemanitoo hsa okaotaahpinaanan kimiikiwewiniwaan aaniihsh i'imaa kekoonan kaa-ayaayek kitooncimiikiwem, aaniihsh kaawiin memwehc kekoon kitaamiikiwehsiim kiishpin kekoon eyaahsiwek.
47008013	Kaawiin tahsh wiin iki kaawiici'ekwaa cimihciayayaawaatc, kiinawaa ehkihcianohkiiyek e'miinekwaa kekoon. Peshikwan iitok taaishiwiici'itim.
47008014	Aaniihsh mekwaa noonkom kiinawaa wiinke kiminohsem, e'wenootisiyek kaye, miitahsh eshinaakwahk ciwiici'ekwaa iki kaanoontehsewaatc. Ninkotink maawiin taishihse kiinawaa cinoontehseyek, wiinawaa tahsh ciwenootisiwaatc. Mii​hsa tahsh wiinihtamawaa kikawiici'ikowaak. Miihsa tahsh pepeshikwan keshiwiitoohkotaatiyek.
47008015	Kihcimasina'ikan hsa e'ishipii'ikaatek: "Awiya niipiwa' kaakii'mooshakiniketc kaawiin niipiwa' awahshime kekoonini okii'ayaahsiin. A'a tahsh wiin pankii kaakii'mooshakiniketc kaawiin kii'manesihsii kekoonini."
47008016	Miikwehc hsa nintinaanaan Kishemanitoo ekii'miinaatc Taitahsan (Titus) kewiin peshikwan ci-ishimoocikentaminitc ciwiici'iminek taapishkoo niinawint kaawii'ishiwiici'ikooyek.
47008017	Shemaak tahsh kaye kii'inentam ewii'ishihciketc kaakii'inankitc, wiin hsa ko ekii'inentank ewii'wiicihtwaatc, aahpic kaye ekii'inentank ewii'antawaapaminek.
47008018	Otihsinek itahsh okapakamiwiiciiwaan ini kaakihtenimimintc kiitanami'aanaanin. Niinawint hsa ninkii'ishinisha'waanaan a'a kiitanami'aanaan, aaniihsh aahpici kihtenimaa i'imaa pepahkaan kaaishimaawaci'itiwaatc otepwehtamook otanohkiiwinink onci kaye ehkakiihkwaatank minwaacimowinini.
47008019	Kaye tahsh i'imaa otepwehtamook kaaishimaamaawaci'itiwaatc kii'otaahpinikaniwi ekii'inakimintc kaye ciwiiciiwinankitc ehpimiwitooyaank saaki'iwewinink kaaonciimakahkin pakitinikewinan, kaanaakacihtooyaank kaaTipenciketc hsa cioncikihci-inentaakositc, enaakohtooyaank itahsh kaye e'antawentamaank ewii'wiitoohkaasoyaank.
47008020	Aahpici tahsh nintayaankwaamihcikemin o'o kaaonci-ishihcikeyaank. Kaawiin aaniihsh ninantawenimaahsiwaanaan awiya ci-inentank kwayahk e'naanaakacihtoohsiwaank o'o kaawenootahk pakitinikewin.
47008021	Miitahsh maawac eshimihsawentamaank kwayahk ewii'ishihcikeyaank. Kaawiin wiin ehta kaaTipenciketc ciminwaapantank, ininiwak hsa kaye ciminwaapantamowaatc.
47008022	Miinawaa tahsh kotak peshik niitanami'aanaan nintakoishinisha'waanaan cipiwiiciiwikotc i'i kaa-antawaapamiminek. Ninkii'antakihkenimaanaan hsa mooshak, ninkihkenimaanaan kaye aahpici ewii'wiitoohkaasotc. Aasha tahsh kikehcinaa'ikowaa, miitahsh awahshime kaaoncimoocikentank ewii'wiitoohkaasotc.
47008023	Taitahs tahsh wiin, mii hsa a'a niwiiciiwaakan, e'wiitanohkiimitc o'o kaawiici'ikooyek. Iki tahsh kotak niishin kiitanami'aanaanik kaawiihpiwiiciiwaawaatc Taitahsan otishinisha'okowaa' otepwehtamoo' pepahkaan kaaishimaawaci'itinitc. Kaye opimaatisiwiniwaank Christ oncikihci-inenimaa.
47008024	Waapanta'ihkok tahsh ehsaaki'ekwaa. Kehcinaac hsa misiwe kaa-ayaawaatc otepwehtamook cikihkentamowaatc ehtepweyaank ihsa kaaishiminotashimikooyek mooshak.
47009001	Kaawiin tahsh wiin memwehc cioshipii'amawinakook ciwiintamaakooyek, iki hsa kaaishiwiici'intwaa Kishemanitoon kaatipenimikowaatc Cootiiya (Judea) ahkiink kaa-ayaawaatc.
47009002	Aaniihsh ninkihkentaan ewii'wiitoohkaasoyek. Ninkii'wiintamawaak kaye weti Maahsitooniyaawahkiink (Macedonia) kaa-ayaawaatc awiyak aaniihsh mooshak kiwii'wiitoohkaasom. O'o tahsh ekii'ihkitoyaan: "Kiitanami'aanaanik hsa Ahkeyaawahkiink (Achaia) kaa-ayaawaatc pipoononk ihsa aasha kiihkiishihtaawak ewii'wiitoohkaasowaatc." I'iweni tahsh ekii'waapantamowaatc aahpici ewii'wiitoohkaasoyek, miitahsh kewiinawaa peshikwan enentamowaatc ewii'ishihcikewaatc.
47009003	Mii hsa tahsh kaa'onci​niikaaninisha'wakwaa oko kiitanami'aanaanik, cikiiwanimohsiwak i'i mooshak kaaishiminotashimikooyek. Mii​hsa tahsh keyaapi ehkitoyaan, kikakiishihtaam iitok aasha ewii'miikiweyek.
47009004	Kiishpin tahsh pakamiwiiciiwakwaa Maahsatooniyaank kaaonciiwaatc, mihkaakooyek tahsh ekiihkiishiihtaahsiwek, aahpici nintaakihciakacimin. Kekiinawaa tahsh kitaa-akacim, aaniihsh wiinke kikihci-inenimininim!
47009005	Miitahsh kaa'onciniikaaninisha'wakwaa oko kiitanami'aanaanik ciotihsinekwaa cipwaa takohshinaan. Miitahsh cikiishioshiihtaanotamek i'i kaakii'ahshotamaakeyek ewii'miikiweyek. Ahpii weti pitakohshinaan aasha kikakiishihtaam. Miitahsh i'imaa keshinaakwahk ehsaakihtooyek e'miikiweyek, kaawiin wiin e'miikiweyek aaniihsh e'ishinaakwahk cimiikiweyek.
47009006	O'o tahsh kitinininim, awiya hsa pankii kaakihtikaatank kihtikaanenhsan, aahpici pankii okamoona'aanan kihtikaanan. A'a tahsh niipiwa' kaakihtikaatank kihtikaanenhsan aahpici niipiwa' okamoona'aanan kihtikaanan.
47009007	Awiya hsa cishimiikiwehpan minihk iko wiin enentank, kaawiin wiin cinishkentank, kaawiin wiin kaye ci-inentank mii hsa miinawaa cimiikiweyaan. Kishemanitoo hsa oshawenimaan ini kaaminwentaminitc kiimiikiwenitc.
47009008	Kishemanitoo hsa okashkihtoon cimiininek awahshime ahpiihc wiin kaaishinoontehseyek, mooshak hsa weweni citepihseyek kaaishinoontehseyek, citepihseyek kaye kotak awiyak cimiinekwaa.
47009009	Kihcimasina'ikan hsa e'ishipii'ikaatek: "A'a hsa kwayahk inini kaamanaacihcikehsik e'miinaatc kaakitimaakisinitc. I'i hsa okwayahkohcikewin kaawiin wiihkaa tapoonihsehsinini."
47009010	Kishemanitoo hsa kaamiinaatc kihtikewininiwan kihtikaanenhsini, pahkweshikanan kaye ciwiihsininitc, mii hsa keshimiininek i'i kihtikaanenhsini minihk kenoontehseyek. Miitahsh i'imaa kaashiminohcikeyek kimiikiwewiniwaank, mii hsa i'imaa keoncimaaciikihkin, aahpihci tahsh ciwenootisiyek ahpii moona'ikeyek.
47009011	Kishemanitoo hsa kikamiinikowaa mooshak awahshime keyaapi nawac cimiikiweyek. Inashke tahsh ahpii hsa miinankitwaa awiyak i'i kimiikiwewiniwaan, okakihcimiikwehciwenimaawaan Kishemanitoon.
47009012	I'i tahsh kaaishihcikeyek i'imaa kitanohkiiwiniwaank e'miikiweyek, mii hsa 'imaa wencikihcimamihcimintc Kishemanitoo.
47009013	Iki hsa kaawiici'ekwaa aahpici taminwentamook. Kaawiin ehta i'i kaashiminohcikeyek kiimiinekwaa kimiikiwewiniwaan, okamiikwehciwenimaawaan hsa Kishemanitoon e'naakohtooyek e'ishihcikeyek i'i kaaishitepwehtamek.
47009014	Aahpici hsa weweni kika-anami'ehtamaakowaak aaniihsh wiinke Kishemanitoo okishewaatisiwin anohkiimakanini kipimaatisiwiniwaank.
47009015	Taka hsa miikwehc inaataa Kishemanitoo kaamihcimiininank kihcikekoonini!
47010001	Niin ihsa piko Pwaal (Paul) e'ishiyek tahsh ehkohtaaciyaan ahpii weti kii'ayaayaan weti kaaishiayaayek, aahpici tahsh e'aahkwaatisiihkantawinakook waahsa kii'ayaayaan. Kitishikakwecimininim tahsh i'imaa Christ enoohkaatisitc eminwaatisitc kaye.
47010002	Keko kekoon ci-ishihcikehsiwek keonci​aahkwaatisiihkantawinakook ahpii otihsinakook. Ninkihkentaan kaye cikashkihtooyaampaan cinana'ahsakwaa "Ahkiink ohsha otoontinaanaawaa kaaishihcikewaatc" kaaishiyamintwaa.
47010003	Tepwe hsa kiwiiyawinaanink kitishipimaatisimin. Kaawiin tahsh wiin ahkiiwi miikaasowin kitaapacihtoohsiimin.
47010004	Kaawiin tahsh wiin ahkiiwi aapacihtaakanan nintaapacihtoohsiimin i'i e'miikaasoyaank. Kishemanitoo hsa kaamashkawisiimakaninikin omiikaasowi​aapacihtaakanan nintaapacihtaawaamin, cinihshiwanaacihtaawankitc kaamashkawentaakwaninikin owaahkaa'ikanan kaamiikaaninank.
47010005	Ninkanihshiwanaacihtoomin kaye ini macikiihkaantiwinan. Ini hsa kaye ninkapiikonaamin kaakihci-inenintisoomakahkin kekoonan kaamiitaakweshkaakemakahkin cikihkenimaahsiwintc Kishemanitoo, kahkina kaye inentamowinan ninkihciwinaamin Christ cina'ihtaakotc.
47010006	Ahpii tahsh kiihkehcinaa'ikooyek aasha ekii'na'ihtamek, aasha ohsha ninkiihkiishihtaamin ewii'nihshiwanaacihtooyaank kahkina shashiipihtamowin.
47010007	Kiinawaa tahsh wiin akwaciink ehta kitishikanawaapantaam. Awiya na weti ayaa e'inenintisotc Christink e'ishitipentaakositc? Taka miinawaa tanaanaakatawenintiso aaniihsh mii peshikwan keniinawint Christink nintishitipentaakosimin taapishkoo kewiin kaaishitipentaakositc.
47010008	Kaawiin tahsh ninshaakwenimohsii niipiwa' tashintamawinakook kaaTipenciketc kaakii'miininankitc kashki'ewisiwin. Kiinawaa hsa ciompikiyek kaakii'oncimiinikooyaank, kaawiin wiin ewii'nihshiwanaaci'ikooyek.
47010009	Kaawiin tahsh wiin ninantawentansiin ci-ishinakosiyaan taapishkoo ehkakweseki'inakook nintooshipii'ikanan e'aapacihtooyaan.
47010010	E'ihkitowaatc hsa kaye: "Aahpici hsa niipiwa' ishipii'ike i'imaa otooshipii'ikanink, aahpici kaye mashkawikiishwemakaniniwan. Kiishpin tahsh wiiyawink kiiwaapamankitc o'omaa kiiayaatc, aahpici hsa macentaakosi, i'i kaye kaaihkitotc kaawiin kekoon ahpiihtentaakwahsinini," nintikook.
47010011	Taka keko o'o awiya tainentansii! Aaniihsh kaaishimashkawipii'ikeyaank i'imaa nintooshipii'ikaninaanink, mii hsa peshikwan keshimashkawikiishweyaank ahpii waapamikooyek.
47010012	Kaawiin tahsh wiin nintaaishihcikehsiimin ci-inenintisoyaank taapishkoo hsa iki kaaishi-ishpenintisowaatc, aahpici kaye ehkakiipaatisiwaatc. Wiinawaa hsa kaye e'oshihtoowaatc aaniin waa'ishitipaapantisowaatc. Miitahsh i'imaa kaye eshitipaapantisowaatc.
47010013	Niinawint itahsh wiin kaawiin awahshime ninkatashintisohsiimin, aaniihsh Kishemanitoo kaakii'ishionahtamawiyamintc ehta ninkaihkitomin. Miitahsh kaye peshikwan eshihcikeyaank i'imaa kaaishianohkiiyaank weti kaaishiayaayek.
47010014	Kiinawaa tahsh i'imaa e'ayaayek Kishemanitoo kaakii'ishionahtamawinankitc, kaawiin hsa awahshime ninkii'ishihcikehsiimin ahpii kaakii'otihsikooyek, ekii'wiintamaakooyek i'i minwaacimowin Christ kaaishitashinsotc.
47010015	Kaawiin kaye niwiihtashintamowaahsiimin otanohkiiwiniwaan ikiweniwak kotak kaakakiihkwewaatc, Kishemanitoo kaakii'ishi​onahtamawinankitc ehta nintashintamowaamin. Awahshime hsa nimpakohsentaamin cimaaciikihkin kitepwehtamowiniwaan, awahshime cianohkiiyaank i'imaa kaaishiayaayek, cipiminisha'amawankitc Kishemanitoo kaakii'ishimiishiyamintc.
47010016	Miitahsh kaye ewiihkakiihkwaatamaank i'i minwaacimowin pepahkaan ahkiink nawac iko waahsa ewii'ishaayaank. Kaawiin tahsh kaye kotak inini otanohkiiwin kaakii'miinintc niwiihtashintamowaahsiimin.
47010017	Kihcimasina'ikan tahsh e'ishipii'ikaatek: "Awiya hsa kekoonini kaawiihtashintank taka okatashintaan aaniin kaaTipencikenitc kaakii'ishihcikenitc."
47010018	Awiya hsa kii'inentank ekii'minotootank kaawiin wiin i'imaa onciminwakimaahsii. Paanimaa hsa kaaTipencikenitc kii'inenimikotc, miitahsh i'i payesh e'minwaakimintc.
47011001	Miitahsh eshimihsaweniminakook, cishashiipenimiyek i'i ehkakiipaatenimoyaan pankii. Ninkehcinaa' itahsh ehshashiipenimiyek.
47011002	Kitoontenimininim hsa keniin taapishkoo Kishemanitoo kaaishionteniminek! Mii 'i aaniihsh eshinaakosiyek taapishkoo kaapehkisitc ihkwe ekii'ahshotamawakipan Christ wiin ehta ciwiitikeminek.
47011003	Kiinawaa tahsh e'mihcipeshiko'ek weweni kaye e'wiiciiwek Christ, kinaniisaanenimininim kekiinawaa ciwanimikooyek kitinentamowiniwaank taapishkoo Iip (Eve) kaakii-ishiwanimikotc kaakakiihtaawiinitc macikinepikoon.
47011004	Awiya hsa kii'otihsinek pahkaan Ciisahsoon kiitashimaatc, mii hsa 'awe eshitepwehtawek, kaawiin niinawint kaakiihtashimankitc mayaa Ciisahs, kitootaahpinaawaa kaye pahkaan ahcaahk, kaatinowihsinik Kishemanitoo otAhcaahkwan kaakii'otaahpinimekipan, kitootaahpinaam kaye pahkaan minwaacimowin, niinawint tahsh wiin kwayahk ekiihkakiihkimikooyek.
47011005	Kaawiin tahsh kaye nintinenintisohsii nawac niin ehtapahsentaakosiyaan ahpiihc wiin iki kaamihci-inwaanitisowaatc eniikaanentaakosiwaatc ishinisha'waakanak.
47011006	Komaa kaye kaawiin ninihtaakaakiikitohsii, kaawiin tahsh wiin kihkentamaawin ninoontehsehsii. Misiwe iitok kikii'ishiwaapanta'ikoom kaakii'ishihcikeyaank ehtepweyaank o'o kaakii'ihkitoyaank.
47011007	Kaawiin tahsh kekoon kikii'inakintamawihsinooninim ahpii ekiihkakiihkwaatamaan o'o minwaacimowin, ekiihkakiihkwaanak Kishemanitoo. Aahpici kaye ninkiihtapahsenintis kiinawaa cikihci-inentaakosiyek. Mii na tahsh ekii'mamaashiiyaan?
47011008	Ahpii hsa weti kaakiihtananohkiiyaan kaashiayaayek, kotak hsa pepahkaan otepwehtamook kaaishimaawaci'itiwaatc ninkiihtipa'amaakook. Miitahsh ekii'ishinaakosiyaan taapishkoo ekiihkimootimakwaa shooniyaan. Miitahsh i'i ewii'wiici'inakook kaakii'onci-ishihsek.
47011009	Weti tahsh ahpii kaakii'wiiciiwinakook, kaawiin hsa awiya kaatahshiyek ninkii'mikoshkaasomaahsii ciwiici'itc ahpii shooniyaa ekii'noontehseyaan. Kiitanami'aanaanik hsa Maahsitooniyaawahkiink (Macedonia) kaa'ayaawaatc ninkiihpiitamaakook kahkina kekoonini kaakii'ishinoontehseyaan. Kaawiin hsa wiihkaa kekoon kika-antotamawihsinooninim. Mii hsa 'i mooshak keishihcikeyaan.
47011010	I'i tahsh Christ otepwewin ehkikishkaakoyaan, kaawiin hsa wiihkaa ninkapakiciihsii citashintamaan o'o kaakii'ishiminohcikeyaan i'imaa misiwe Ahkeyaawahkiink (Achaia) ishaayaan.
47011011	Aaniin itahsh? Onsaam ina ehsaaki'ihsinowinakook? Kishemanitoo hsa okihkentaan ehsaaki'inakook.
47011012	Miitahsh iko keishihcikeyaan i'i mooshak kaa'ishihcikeyaan. Aaniihsh kaawiin ninantawenimaahsiik iki kaainwaanitisowaatc ishinisha'waakanak ci-ishimamiihkwaanitisowaatc, ci-ihkitowaatc kaye kewiinawaa hsa e'inanohkiiwaatc peshikwan kaainanohkiiyaank.
47011013	Kaawiin hsa kwayahk ishinisha'waakanak tinowihsiiwak. Mii hsa iki kaainwaanitisowaatc ishinisha'waakanak, kaakiiwanimowaatc ehtashintamowaatc otanohkiiwiniwaan. Taapishkoo tahsh kaye tepwe Christ otishinisha'waakana' e'ishinaakosi'itisowaatc.
47011014	Keko tahsh maamahkaatentankek, aaniihsh maciaya'aa kewiin ishi'itiso taapishkoo encal kaawaahsenaakositc.
47011015	Keko kaye kihci-inentankek kiishpin otanohkii'aakana' ishi'itisonitc taapishkoo e'ishiwiicihtwaanitc i'imaa kwayahkwaatisiwinink. Weti hsa ishkwaac tatipa'amawaawak kahkina kekoonini kaakii'ishihcikewaatc.
47011016	Miinawaa tahsh nintihkit, keko awiya tainentansii ehkakiipaatisiyaan. Kiishpin tahsh i'i inenimihshiyek, mii hsa 'i pisaan​iko ishiotaahpinihshik, keniin hsa pankii cimamiihkwaanitisoyaan.
47011017	O'o tahsh kaawii'ihkitoyaan noonkom, kaawiin iitok wiin a'a kaaTipenciketc kaaishiantawenimitc ci-ihkitoyaan. O'o tahsh kaaishimamiihkwaanitisoyaan, mii hsa eshinaakosiyaan taapishkoo ehkakiipaatisiyaan.
47011018	Aahpici tahsh ehpaahtiinowaatc awiyak kaamaamiihkwaanitisowaatc i'imaa wiiyaahsipimaatisiwinink onci, mii hsa keniin keishihcikeyaan.
47011019	Kitinentaamowaatok maawiin aahpici ehkakiihtaawentamek ehshashiipenimekwaa kekiipaatisiwaatc!
47011020	Kishashiipenimaawaa hsa kaye awiya kaa-ayaanooninek e'mikoshkaasominek kekoonini ci-ishihcikeyek, awiya kaye kaawayeshiminek, awiya kaye kaamamaancikoninek, awiya kaye kaamacinawinek komaa kaye kaapahsiinkwe'onek.
47011021	Aahpici hsa nintakac e'ihkitoyaan ekiihshaakwenimoyaank niinawint o'o citootaakooyek. Kiishpin awiya wii'maamiihkwaatank kekoonini, keniin hsa mii peshikwan keishihcikeyaan. Aahpici maawiin ninkakiipaasinaakos.
47011022	Hiiparoowiwak (Hebrews) ina? keniin hsa Hiiparoo nintinow. Isriyaliiwiwak (Israelites) ina? Keniin hsa Isriyal nintinow. Eparahaamink (Abraham) ina kii'onciiwak? Keniin hsa mii 'imaa wentahkaanesiyaan.
47011023	Christ ina i'i otanohkii'aakana'? Ninkakakiipaasihtaakos maawiin o'o kaawii'ihkitoyaan! Nawac itahsh niin kwayahk anohkii'aakan ahpiihc wiinawaa! Nawac niin ninkiihkihcianohkii! Nawac niin paahtiinwaa ninkiihkipa'okoo, nawac niin kaye paahtiinwaa ninkiihpahpahshanshe'okoo, nawac niin kaye paahtiinwaa kekaa ninkii'nip.
47011024	Coowak nihsimitanahshishaankahcink (39) hsa awiyan opahpahshanshe'waawaan aapitink ehpahshanshe'waawaatc. Naanink itahsh i'iwe ninkiihtootaakook Coowak.
47011025	Nihsink (3) kaye ninkiihpahpahkihte'okoo mihtikoon ekii'aapacihcikaatekin. Aapitink kaye ninkiihpapimwahsina'ikoo, nihswaa (3) kaye ekiihpiikwa'ank ninkihciciimaaninaan, aapitink tahsh kapetipihk, kapekiishik kaye ninkiihpapaamaa'ok kihcikamiink.
47011026	Mooshak kaye ehpapaamiayaayaan, ekii'naniisaanisiyaan cinihkipiiyaan siipiihkaank, ekii'naniisaani'iwaatc kaye kimoocishkak, ekii'naniisaani'iwaatc kaye Coowak kaye ekaa kaaCoowiwihsikwaa, ekii'naniisaanisiyaan kaye kihciootenaahkaank, ekii'naniisaanisiyaan kaye pikwatahkamikonk, ekii'naniisaanisiyaan kaye kihcikamiink, ekii'naniisaani'iwaatc kaye iki kaakii'anami'ehkaasowaatc.
47011027	Aahpici tahsh kaye ekiihkihcianohkiiyaan, ekiihkakwaatakihseyaan kaye, mooshak kaye weweni ekii'nipaahsiwaan, mooshak kaye ekiiwii'wiihsiniyaan, ekiiwii'minihkweyaan kaye, mooshak kaye miicim teminihk ekii'ayaahsiwaan, akwaciink kaye mooshak ekii'ayaayaan, ekiihkiihkaciyaan kaye mooshak.
47011028	Kaawiin tahsh wiin kahkina kekoonan niwii'wiintansiinan. Entahsokiishik kaye e'oncikosikwentamaan e'naanaakatawenimakwaa otepwehtamook kahkina ayaawinink kaaishimaawaci'itiwaatc.
47011029	Awiya hsa kiimacenimotc aahpici hsa ninkohpaatenimaa. Awiya kaye kii'ishiwinintc macitootamowinink, aahpici hsa ninkihcimaanentam.
47011030	Kiishpin tahsh wii'mamiihkwaanitisoyaan, mii hsa ini ketashintamaan ciwiintamaan aaniin eshiniinamisiyaan.
47011031	Kishemanitoon kaaTipenciketc Ciisahs Kaaoyoohsitc mooshak kaamiikwehciwenimimintc, ninkihkenimik ekaa ehkiiwanimohsiwaan.
47011032	Weti tahsh mekwaa Timaaskahsink (Damascus) kii'ayaayaan, a'a hsa aanihkeokimaa kaakiihtipenimikotc ini kihciokimaan Ariitahsan (Aretas) okii'ahsaa' shimaakanihsha' misiwe kihci-ishkwaantemihkaank ewiihkakwetahkonitc.
47011033	I'imaa tahsh kaakii'ishipakoneyaak kaashiwaahkaayaapihkinikaatek ootena mii 'imaa ninkii'onci​niihsaapiikinikoo, kihciwiikopiimahkahkonk ekii'ishikaanikooyaan. Miitahsh i'imaa kaakii'oncishaapwiihkantawak a'a kihciokimaa.
47012001	Oncita tahsh iko cimamiihkwaanitisoyaan ishinaakwan. Aanawiin kaawiin kekoon tainaapatahsinoon. Niwiihtashintaanan tahsh ini inaapantamowinan ini kaye waapanta'ikoowinan kaaTipenciketc kaakii'miishitc.
47012002	Ninkihkenimaa hsa peshik inini Christan kaawiiciiwikotc mitaahshiniiwipipoonakaani maawiin ekii'ishiwicikaniwitc weti maawac kaaishi-ishpaanik kiishikonk. –Kaawiin tahsh mayaa ninkihkentansiin kiishpin o'o kaa'ishihsekopanen, komaa kaye kaa'inaapantamokopanen, Kishemanitoo hsa ehta okihkentaan.–
47012003	Ehkihkenimak tahsh wa'a inini, Kishemanitoo hsa okihkentaan komaa kaye kaa'ishihsenikwen komaa kaye kaa'inaapantaminikwen.
47012004	Ninkihkenimaa hsa ekii'ishiwicikaniwitc weti kaaishiwinintwaa kaashawentaakosiwaatc, ekii'noontank hsa kekoonan kaakashkihcikaatehsininikin mayaa citashintenikin, kaawiin kaye awiya pakitinaahsii citipaatotank ini kekoonan.
47012005	Niwii'mamiihkwaanaa tahsh a'a tino inini. Kaawiin tahsh niin niwii'mamiihkwaanitisohsii, ini hsa ehta cinaakwahkin kaaishiniinamisiyaan.
47012006	Mihsawaa ko kiishpin wii'mamiihkwaanitisoyaan, kaawiin nintaakakiipaasinaakosihsii. Aaniihsh nintepwe i'i kaawii'ihkitoyaan. Kaawiin tahsh niwii'mamiihkwaanitisohsii aaniihsh kaawiin awiya ninantawenimaahsii awahshime ci-inenimitc o'o kaaishiwaapamitc i'i kaye kaaishinoontawitc e'ihkitoyaan.
47012007	Ekii'waapantamaan tahsh kekoonan maawac iko e'minonaakwahkin, cioncikihci-inenimohsiwaan tahsh, mii hsa ninkii'miinikoo keonciwiihsakentamaan i'imaa niwiiyawink. Mii 'i maciaya'aa (Satan) kaakiihpiicinisha'amawitc mooshak ehpahpahkihte'okowak niwiiyawink, mii hsa tahsh i'i kaaoncikihci-inenimohsiwaan.
47012008	Nihswaa (3) tahsh nintaanakiihkanoonaa kaaTipenciketc ekiihkakwecimak ciotaahpinank i'i niwiihsakentamowinini.
47012009	O'o tahsh ninkii'ishinahkwehtaak: "Ninkishewaatisiwin ohsha ehta kitepihse'ikon, mii hsa i'imaa kiniinamisiwinink maawac eshinaakwahk nimashkawisiiwin." Mii hsa tahsh i'i keshiciihkentamaan cikihci-inentamaan i'i kaaishiniinamisiyaan, aaniihsh Christ omashkawisiiwin ninantawentamowaan cikikishkaakowak.
47012010	Miitahsh i'i keshina'entamaan i'imaa kaaishiniinamisiyaan, noociko kaye kaaishi-ikooyaan, kaaishikakwaatakihseyaan kaye, kaaishikakwaataki'ikooyaan kaye, mooshak kaye kaaishisanakihseyaan Christ onci. Ahpii tahsh kiiniinamisiyaan, miitahsh maawac eshimashkawisiiyaan.
47012011	Aahpici tahsh ninkakiipaasinaakos, kiinawaa aaniihsh kaakii'ishi'iyek ci-ishihcikeyaan! Kiinawaa ohsha ishinaakwan kwayahk citashimiyekipan. Kekoon tahsh wiin e'ahpiihtentaakosihsiwaan, shaakooc tahsh kaawiin awahshime nintapahsentaakosihsii i'i kaa-ahpiihtentaakosiwaatc kaakihci-inentaakosiwaatc ishinisha'waakanink kaainwaanitisowaatc.
47012012	Ini hsa kihkinawaacihcikewinan ini kaye maamahkaacihcikewinan kaye mashkawi-ishihcikewinan kaakii'ishihcikeyaan i'imaa kaashiayaayek wiihkaa ekiihpakiciihsiwaan, mii hsa i'imaa eshinaakwahk keniin hsa kwayahk ishinisha'waakan ehtinowiyaan!
47012013	Wekonen tahsh wenci-inentamek kiinawaa pahkaan ekiihtootaakooyek ahpiihc wiin iki kotak otepwehtamook kaaishipiintikewaatc? Onsaam ina ekiihkakwecimihsinowinakook ciwiitoohkawiyek kaaonci-inentamek? Taka tahsh poonentamawihshik kaakii-ishimamaashiihkantawinakook!
47012014	Miitahsh aasha nihsink (3) ekiihkiishiihtaayaan ewii'antawaapaminakookipan. Kaawiin tahsh wiin kekoon kika-antotamawihsinooninim. Kiinawaa ohsha kaa-antaweniminakook, kaawiin wiin kitayi'iimiwaan. Aaniihsh apinoonciishak kaawiin otahshamaahsiwaawaa' i'i oniiki'ikoowaa', iki hsa oniiki'ikoomaak otahshamaawaa' oniicaanihsiwaa'.
47012015	Aahpici hsa ninkaminwentaan kahkina kekoon cipakitinamaan, cipakitinitisoyaan kaye ciwiici'inakook. Aana tahsh wiinke kitaanasaaki'ininim kiinawaa tahsh pankii kisaaki'ihshim.
47012016	Siiyaaken maawiin aasha kitepwehtaam ekii'mikoshkaaci'ihsinowinakook. Awiya tahsh taihkito ekii'nakacikayenisiyaan, kaye ehkashkiminakook e'wayeshihtaakosiyaan.
47012017	Mii na 'i kaa'ishihcikeyaan ekii'wayeshiminakook, ekii'aapaci'akwaa iki kaakii'ishinisha'wakwaa weti kaaishiayaayek?
47012018	Taitahs (Titus) ohsha ninkiihkanoonaa ci-ishaatc peshik kotak otanami'aan cipiwiiciiwaatc. Mii na tahsh ehkitoyek Taitahs ekii'wayeshiminek? Pepahkaan ina nintinentaamin, pepahkaan ina nintishihcikemin?
47012019	Mii maawiin mooshak enenimiyaank ehkakwenaatamaasoyaank. Kaawiin hsa i'i nintishihcikehsiimin! Christ ohshehta kaaishiantaweniminankitc ci-ihkitowankitc nintihkitomin, Kishemanitoo enaahsamiitc. Kiinawaa tahsh ciompikiyek!
47012020	Aahpici tahsh ninaniisaanentam ahpii weti otihsinakook kihcipahkaan ci-ishiayaayek, ekaa ci-ishiayaahsiwek kaa'ishiantaweniminakook, keniin tahsh kihcipahkaan ci-ishiayaayaan ahpii waapamiyek. Miitahsh kaye eshinaniisaanentamaan cimihkamaan kiihkaantiwin, ayaahshenintiwin, wahkewikitaasowin, kakweniikaanenintisowin, anoociko itiwin, tashintiwin, kihci-inenintisowin, kekoon kaye sesik e'ishihsehsinok.
47012021	Miitahsh eshisekisiyaan miinawaa ahpii otihsinakook, Kishemanitoo ci-ishi'itc ciakaahsinaakosiwak i'imaa enaahsamiiyek, mii 'i keoncimawiyaan iki niipiwa' kaakii'macitootamowaatc otaanaank, mahshi tahsh kaye e'wepinansikwaa ini kaawiinentaakwaninikin otishihcikewiniwaan, kaye ekiihpihshikwaatisiwaatc, kaawiin kaye kiimanaaishihcikehsiiwak kekii'ishihcikehsikipan.
47013001	Miitahsh o'o nihsink (3) aasha e'ishihsek ewiihpiantawaapaminakook. Kihcimasina'ikan hsa e'ishipii'ikaatek: "Kiishpin niishiwaatc (2) komaa kaye nihsiwaatc (3) awiyak mii hsa citepwehtawintwaa tipaatotamowaatc kaakii'waapantamowaatc."
47013002	Kiwiintamawininim tahsh kiinawaa kaakii'macitootamek, iki kaye kotak kaakii'macitootamowaatc otaanaank. Mihsawaa ko weti ayaahsiwaan kaaishiayaayek, mii hsa miinawaa peshikwan eninakook kaakii'ininakookipan ishkwaac weti kii'ayaayaan. Ahpii hsa weti takohshinaan, kaawiin hsa tashaapwiihsiiwak iki kaawiihkihcinooci'akwaa.
47013003	Kahkina hsa kekoon kinantawaapantaam keoncikihkentamek Christ e'aapaci'itc kekoonini kiiwii'ihkitotc. Ahpii tahsh kanooninek kikawaapamaawaa hsa e'mashkawisiitc, aaniihsh kaawiin maciiwakiihsii.
47013004	Kehcinaac hsa taapishkoo e'maciiwakiitc kii'ishinaakosi ahpii Christ kiiakosaka'ontc i'imaa aashiteyaahtikonk. Noonkom tahsh Kishemanitoon omashkawisiiwininiink ishipimaatisi. Keniinawint hsa e'wiiciiwankitc Christ mii hsa peshikwan eshinaakosiyaank e'maciiwakiiyaank. I'imaa tahsh wiin Kishemanitoo omashkawisiiwinink ninkaishiwiicipimaatisiimaanaan Christ, ahpii wiiciiwikooyek.
47013005	Taka antakihkenintisok, kanawaapantisok kaye tepweyentamowinink ci-ishipimaatisiyek. Kikihkentaam maawiin siyaaken Ciisahs Christ ehkikishkawek. Komaa kaye aasha kaahpapwaanawihcikewekopanen.
47013006	Miitahsh eshikehcinaa'oyaan cikihkenimiyaank keniinawint ekiihpwaanawihcikehsiwaank ciminwaapamikooyaank.
47013007	Miitahsh eshianami'ehtawankitc Kishemanitoo kiinawaa ekaa noociko ci-ishihcikehsiwek. Kaawiin wiin e'antawentamaank nintanohkiiwininaan ciminonaakwahk. Kiinawaa hsa weweni cipimaatisiyek, aana maawiin ishinaakosiyaank niinawint ekiihpwaanawihcikeyaank.
47013008	Kaawiin aaniihsh kekoon nintaatootansiimin cikipihtinamaank i'i tepwewin, mii ehta ko eshihcikeyaank ewiicihtooyaank cimaaciishkaak.
47013009	Niminwentaamin kaye niinawint e'ishinaakosiyaank e'mashkawisiihsiwaank, kiinawaa tahsh e'mashkawisiiyek. Mii kaye eshianami'ehtamaakooyek misiwe kwayahk cini-ishinaakosiyek.
47013010	Miitahsh kaaoncioshipii'amawinakook mekwaa waahsa e'ayaayaan. Kaawiin hsa nintinentansii cikihcinooci'inakook cikii'aapacihtaawakipan Kishemanitoo okashki'ewisiwinini kaakii'miishitc. Mii 'i aaniihsh kaakii'oncimiinikooyaank kiinawaa ciwiici'ikooyek, ciompikiyek kaye, kaawiin wiin cipiikopinikooyek.
47013011	Pooshoo tahsh kitinininim niicitepwehtamook! Wiinke hsa kwayahk kakwekwayahkwaatisik! Pisintamok kaaihkitoyaan. Weweni kaye pisintaatik aaniin ehkitoyek. Weweni kaye wiiciintik. Kishemanitoo hsa kaasaaki'iwetc, kaamiikiwetc kaye pisaanisiwin kikawiiciiwikowaa!
47013012	Otepwehtamook anami'e​ociimihkok kaapooshoo'ekwaa, mii nahke ishipooshoo'itik. Kahkina hsa Kishemanitoo ominwaatisiima' kipooshoo'ikowaak.
47013013	KaaTipenciketc Ciisahs Christ okishewaatisiwin, Kishemanitoo kaye osaaki'iwewin, Kishemanitoo otAhcaahkwan kaye ominowiiciiwiwewinini kikawiiciiwikom kahkina kaatahshiyek.
48001001	Niin Pwaal (Paul) kaaoshipii'amawinakook. Kaawiin inini ninkiihkanoonikohsii, kaawiin kaye ininiihkaank ninkii'onci-inentaakosihsii ishinisha'waakan citinowiyaan. Kishemanitoo ohsha, ini kaye oKosihsan Ciisahs Christan kaakiihkiiwepimaatisi'aatc kaakii'niponihpan, ninkiihkanoonikook.
48001002	Kahkina hsa niiciotepwehtamook o'omaa kaa-ayaawaatc kitakopooshoo'ikowaak. Kiinawaa otepwehtamook weti kaa-ayaayek Kalehshiya (Galatia) ahkiink pepahkaan kaaishimaamaawaci'itiyek kitooshipii'amawininim.
48001003	Taka Kishemanitoo Kaaoyoohsiyank, kaaTipenciketc kaye Ciisahs Christ, kikamiinikowaa kishewaatisiwin, pisaanentamowin kaye.
48001004	Christ tahsh ekii'na'ihtawaatc kiKishemanitoominaanin Kaaoyoohsimimank kaakii'oncipakitinank opimaatisiwin kimacitootamowininaanin kiinawint onci cishaapwiiwank o'omaa kaaishimacinaakwaninik o'o noonkom kaapimi-ishiwepahk ahki.
48001005	Taka Kishemanitoo takihci-inentaakosi ahpane pishihshik. Emen!
48001006	Aahpici hsa kikoshkowishim i'i kaakii'ishihcikeyek! Aahpici wiipa e'nakanek a'a Kishemanitoo kaakiihkanooninek i'imaa Christan kaaishikishewaatisinitc, pahkaan tahsh minwaacimowin e'otaahpinamek!
48001007	Kekeht hsa, kaawiin kotak minwaacimowin ayaahsinoon! Kiwiintamawininim tahsh e'ayaawaatc pemaatisiwaatc ehkakwewanishkwe'inekwaa, ehkakweaancihtoowaatc kaye i'iweni Christan ominwaacimowinini!
48001008	Kiishpin tahsh niinawint pahkaan inwehtooyaank komaa kaye mihsawaa ko encal kihcikiishikonk pionciitc pahkaan tahsh inwehtootc i'i minwaacimowinini aasha kaakii'wiintamaakooyek, taka tanihshiwanaatisiwak ninkaikoomin.
48001009	Aasha tahsh o'o ekii'ihkitoyaan, miinawaa tahsh niwii'ihkit: kiishpin hsa awiya kakiihkiminek pahkaan tahsh inwehtootc i'i aasha kaakii'otaahpinamek minwaacimowinini, taka tainakimaa cinihshiwanaatisitc.
48001010	Mii na 'i enihtaakosiyaan taapishkoo e'antawenimak inini ciminwaapamitc? Kaawiin! Kishemanitoo ohsha ninantawenimaa ciminwaapamitc. Mii na 'i eshinaakosiyan ehkakweishihcikeyaan inini ciminwaapamitc? Kiishpin hsa 'i ishihcikeyaampaan, kaawiin iinsan Christ nintaa-anohkiihtawaahsii.
48001011	Niitanami'aak! Kiwiintamawininim tahsh, i'i hsa minwaacimowin kaakakiihkwaatamaan kaawiin ininiihkaank kii'onciihsinoon.
48001012	Kaawiin kaye ininiihkaank ninkii'ontinansiin, kaawiin kaye awiya inini ninkiihkihkino'amaakohsii. Ciisahs Christ ohsha wiin iko ninkii'waapanta'ik.
48001013	Aasha iitok kikii'noontaam aaniin kaa'ishipimaatisiyaan, aahpici weweni ekiihpiminisha'amaan i'i Coowi anami'ehcikewin. Aahpici kaye ekii'manaaci'aahsiwakwaa ekiihkakwaataki'akwaa otepwehtamook kaaishiayoohkoayaawaatc kaatipenimikowaatc Kishemanitoon, ekiihkakwenihshiwanaaci'akwaa kaye.
48001014	Iki kaye niici-Coowak kaakii'wiiciahpiihtaatisiimakwaa, nawac niin awahshime ninkii'ishihcike ekiihtootamaan i'i Coowi anami'ehcikewin. Nawac niin kaye ninkiihkihci-inentaanan ini kaakii'ishihtwaawaatc iki mewisha kaakiihpimaatisiwaatc.
48001015	Kishemanitoo tahsh okishewaatisiwinink ninkii'oncionenimik cipwaa nihtaawikiyaan, okishewaatisiwinink kaye ninkii'oncikanoonik cianohkiihtawak, ekii'inentank tahsh kaye nimpimaatisiwinink ciwaapamimintc ini oKosihsan,
48001016	ekii'inentank kaye ciwiintamawimak i'i ekaa kaaCoowiwihsinik citashintamawimak i'i minwaacimowin, citashimimak ini Kishemanitoo oKosihsan. Ahpii tahsh kaakii'waapamimak kaawiin awiya ninkii'naasihkawaahsii ciwiintamawitc aaniin keishihcikeyaan.
48001017	Kaawiin kaye Ceroosalamink (Jerusalem) ninkii'ishaahsii ciantawaapamakwaa iki ishinisha'waakanak aasha mewisha kaakiihpionci-inanohkiiwaatc. Takwac tahsh pikwatahkamik Arepiya (Arabia) ahkiink kaaishinihkaatek ninkii'ishaa. Miitahsh kaa'ishikiiweishaayaan miinawaa Timaaskahs (Damascus) ootenaank ekii'ishaayaan.
48001018	Paanimaa tahsh nihsopipoon (3) ekii'ishihsek Ceroosalamink ninkii'ishaa, ekii'antawaapamak Piitar (Peter) ewiihkihkenimak. Mitaahshinaanokiishik (15) tahsh ninkii'wiiciayaamaa.
48001019	Kaawiin tahsh kotak ishinisha'waakanak ninkii'waapamaahsiik, mii ehta ko Ciimis (James) kaaTipenciketc wiicihkiweyan kaawaapamak.
48001020	Tepwe ohsha o'o kaaishipii'amawinakook. Kishemanitoo ninkihkenimik ehkiiwanimohsiwaan.
48001021	Naanaake tahsh weti ninkii'ani-ishaa Siiriya (Syria) ahkiink shikwa Silihshiya (Cilicia) ahkiink.
48001022	Kaawiin tahsh weweni i'i ahpii ninkiihkihkenimikohsiik kaatepwehtawaawaatc Christan weti Cootiiyaahkaank (Judea) pepahkaan kaaishiayoohkwiinowaatc.
48001023	I'imaa tahsh ehta kaakii'inaacimikoowak ninkii'oncikihkenimikook. Miitahsh o'o kaakii'inaacimikooyaan: "A'a hsa inini kaakiihkakwaataki'inank, noonkom opapaatashintaan i'i tepwehtamowinini kaakiihkakwenihshiwanaacihtoohpan."
48001024	Miitahsh i'imaa kaa'ishimiikwehciwenimaawaatc Kishemanitoon i'i kaakiihtootawimitc i'imaa nimpimaatisiwinink.
48002001	Mitaahshiniiwipipoon (14) tahsh ekii'ani-ishihsek ninkiihkiiweishaa weti Ceroosalamink (Jerusalem). Paarnapahs (Barnabas) hsa ninkii'wiiciiwaa, Taitahs (Titus) kaye ninkiihtakowiiciiwaanaan.
48002002	Kishemanitoo tahsh ekii'waapanta'itc ci-ishaawak kaakii'onci-ishaawak. Ninkiihkiimoocinakishkawaak tahsh iki oniikaanisiik ekii'wiintamawakwaa aaniin mayaa kaaishikakiihkimimak i'i ekaa kaaCoowiwihsinik, ekiihtashintamawimak i'i minwaacimowinini. Aaniihsh ninkii'naniisaanentaan i'i otaanaank kaakii'inanohkiiyaan noonkom kaye kaaishihcikeyaan, ekaa kekoon cionciihsinok.
48002003	A'a tahsh Taitahs kaakii'wiiciiwak Kariihk (Greek) kiihtinowi. Kaawiin tahsh kiihkakaanci'aahsii cikihkinawaatashakeshikaniwitc.
48002004	Aaninta hsa aanakii'inentamook i'i cikii'ishi'imintipan. Iki tahsh ininiwak ekii'anami'ehkaasowaatc ninkii'wiiciiwikonaanik ekiihkiimoocipiintikanitisowaatc, ekiihkiimoocinaanaakaci'inankitwaa ekiihkakwemihkamowaatc aaniin eshitipenimikohsiwaank i'i Moosihs (Moses) otOonahshowewin, aaniihsh Christ Ciisahsoon kaa-aapa'omiyamintc niwiiciiwikonaanin. Miitahsh i'i kaakii'onci-ishihcikewaatc ekii'antawenimankitwaa miinawaa citipenimikoyaank Onahshowewinini.
48002005	Kaawiin tahsh ninkiihpakitinitisohsiimin i'i ci-ishihseyaank. Kaawiin iko peshikotipa'ikanenhs ninkiihpisintawaahsiwaanaanik. Miitahsh i'i kaakii'onci-ishihcikeyaank: i'i minwaacimowin kaaishitepwemakahk ninkii'antawentaamin keyaapi ciwiiciiwikoyek.
48002006	Iki tahsh kaainintwaa e'niikaanentaakosiwaatc – mii o'o tahsh kaaonci-ihkitoyaan, kaawiin niin kekoon nintinenimaahsiik aaniin kaahtinowiwaatc, aaniihsh Kishemanitoo kaawiin otishikanawaapamaahsiin awiyan aaniin eshinaakosinitc saakicaya'ii – Iki kaaniikaanentaakosiwaatc kaawiin awahshime kekoon ninkii'miinikohsiik kekihkino'amaakeyaan.
48002007	Shaakooc tahsh okii'waapantaanaawaa ekii'miinikoowak ciwiintamaakeyaan minwaacimowinini, cikakiihkimimak i'i ekaa kaaCoowiwihsinik, taapishkoo kewiin Piitar (Peter) kaakii'ishimiinintc ciwiintamaawaatc minwaacimowinini i'i Coowa'.
48002008	Kishemanitoo ohsha omashkawisiiwinink ishinisha'waakan kaa'oncitinowiyaan, cinaasihkawakwaa iki ekaa kaaCoowiwihsikwaa, taapishkoo kewiin Piitar ishinisha'waakan kaakii'oncitinowitc cikakiihkimaatc i'i Coowa'.
48002009	Ciimis (James), Piitar, Cwaan (John) kaainakimintwaa e'niikaaniiwaatc okii'nihsitaawinaanaawaa Kishemanitoon kaakii'ishishawenimimitc. Ninkii'onci​sakininciinikonaanik itahsh Paarnapahsan keniin, ewii'naakohtoowaatc ewii'wiitanohkiintiyaank. Miitahsh kahkina kaa'inentamaank niinawint Paarnapahs citananohkiiyaank ekaa kaaCoowiwihsinik kaaishiayaanitc, kewiinawaa tahsh Coowa' kaaishiayaanitc.
48002010	Miitahsh ehta kaa'ishipakohseniminankitwaa cimaamihkawinotawimankitc i'i kaakitimaakisinitc otepwehtamoo' kaakii'ayaanitc kaakii'ishiayaawaatc. Miitahsh i'iwe maawac iko kaakii'antawentamaan ewii'ishihcikeyaan.
48002011	Ahpii tahsh Piitar (Peter) kiipitakohshink i'imaa Entiyaahkohkaank (Antioch), ninkiihkihcinooci'aa. Kahkina tahsh awiyak kii'noontamook. Aaniihsh kii'naakwanini wiin sesik ekii'ishihcikehsik.
48002012	Miitahsh o'o Piitar kaa'ishihciketc: cipwaa takohshininitc tahsh i'i ininiwa' Ciimis (James) kaakiihpiicinisha'waatc, Piitar pisaan​iko okii'wiiciwiihsiniimaa' i'i ekaa kaaCoowiwihsinik otepwehtamoo'. Ahpii tahsh kaahpitakohshininitc, mii 'i kaawiin okii'wiiciwiihsiniimaahsii' aaniihsh kiihkohtaaci. Aaniihsh okiihkohsaa' i'i kaakiihkihci-inentaminitc kihkinawaatashakeshokoowinini.
48002013	Miitahsh kotak kaakii'anami'aawaatc Coowak kaa'ani-ishihcikewaatc Piitaroon kaakii'ishihcikenitc ekii'wepi'ikowaatc ekaa sesik e'ishihcikehsinik. Paarnapahs (Barnabas) hsa kewiin kii'ishihcike kaakii'ishihcikenitc i'i kaakohsaanitc Coowa'.
48002014	Ahpii tahsh ekii'waapamakwaa ekaa ekii'ishihcikehsikwaa aaniin kaainahtenik i'i tepwewin kaatashintek minwaacimowinink, Piitar ninkiihkanoonaa enaahsamiinitc kahkina i'imaa kaakii'ayaanitc. Miitahsh o'o kaa'inak: "Kiin iitok kiCoowiw, kaawiin tahsh i'i kitishihcikehsii. Ekaa kaaCoowiwihsikwaa hsa kaaishipimaatisiwaatc kitishihcike. Aaniin tahsh keshikashki'atwaapan iki ekaa kaaCoowiwihsikwaa ci-ishihcikewaatc Coowa' kaapimaatisiwaatc?" ninkii'inaa.
48002015	Niinawint tahsh tepwe kaaCoowiwiyaank ninkii'ishinihtaawikimin. Kaawiin wiin nintinowihsiimin taapishkoo iki ekaa kaaCoowiwihsikwaa omacitootamook kaaishinihkaanintwaa.
48002016	Ninkihkentaamin aaniihsh awiya kiitepwehtawaatc Ciisahs Christan, mii hsa 'i wenciminowiiciiwikotc ini Kishemanitoon, kaawiin wiin ehtootank i'i Onahshowewinini kaainahtenik. Keniinawint tahsh ninkiihtepwehtawaanaan Christ Ciisahs. I'imaa tahsh ehtepwehtawankitc Christ, mii 'i keonciminowiiciiwinankitc Kishemanitoo, aaniihsh kaawiin awiya otoonciminowiiciiwikohsiin Kishemanitoon e'mihcitootank kaainahtenik i'i Onahshowewinini.
48002017	Keniinawint tahsh e'antone'amaank i'i minwaapamikoowin ehtepwehtawankitc Christ, miitahsh iinsan keniinawint eshinaakosiyaank kaamacitootamowaatc. Mii na tahsh eshinaakwaninik taapishkoo Christ wiin e'animaaciikihtootc macitootamowinini? Keko i'i inentankek!
48002018	Kiishpin kiiweoshihtooyaan i'i kaakii'nihshiwanaacihtooyaan, mii 'imaa eshinaakwahk niin ehpiikonamaan Kishemanitoo otOonahshowewin.
48002019	Miitahsh taapishkoo eshinaakosiyaan aasha ekii'nipoyaan, taapishkoo Onahshowewin hsa ekii'nihsikoyaan. Miitahsh i'i kaaoncitipenimikohsiwaan Onahshowewin. Miitahsh i'i kaakii'onci-ishihsek ci-ishipimaatisiyaan kaashiantawenimitc Kishemanitoo.
48002020	Christ hsa ninkii'wiicinipoomaa ahpii ekii'nihsintc i'imaa aashiteyaahtikonk. Kaawiin tahsh niin wa'a kaapimaatisiyaan, wiin ohsha Christ kaapimaatisitc nimpimaatisiwinink. Ehtepwehtawimak Kishemanitoo oKosihsan, kaaoncipimaatisiyaan o'o noonkom pimaatisiwin kaapimaatisiyaan. Aaniihsh Christ ninkiihsaaki'ik, okiihpakitinaan kaye opimaatisiwin niin onci.
48002021	Kaawiin nintaanawentamowaahsiin Kishemanitoo okishewaatisiwin. Kiishpin kwayahkwaatisiwin onciimakahkipan i'imaa Onahshowewinink, anihshaa iinsan Christ kiinipokopan.
48003001	Etatawe hsa kikakiipaatisim kaa-Kalehshiyawininiiwiyek (Galatians)! Awenen tahsh aasha kaahshaakooteniminek? Aaniihsh taapishkoo ekii'waapamek Ciisahs Christ e'nipotc aashiteyaahtikonk inentaakwan aahpici kihciweweni kaa'wiintamaakooyek aaniin Christ kaa'ishihciketc.
48003002	Peshikwayak tahsh kekoon wiintamawihshik: aaniinti kaa'oncitepinimek Kishemanitoo otAhcaahkwan? Ehtootamek ina kaainahtek i'i Onahshowewin, komaa kaye ekii'noontamek i'i minwaacimowin, ekiihtepwehtamek tahsh?
48003003	Etatawe hsa kikakiipaatisim! Kishemanitoo otAhcaahkonk ekii'oncimaacihtaayek, mii na tahsh waa'ishihcikeyek wakicaya'ii kiwiiyawiwaank kaanihtaaishihcikeyek ewii'ishikiishikiyek anami'aawinink?
48003004	Kaawiin inahsh kekoon kitinentansiim i'i kaakiihpiayishihseyek otaanaank? Kehcinaac maawiin kekoon i'imaa kikii'ontinaam kekihtaapacihtooyek.
48003005	Kikii'miinikowaa Kishemanitoo otAhcaahkwan shikwa kii'mashkawanohkii ekii'maamahkaacihciketc kaaishiayaayek. Mii na tahsh kaaonci-ishihciketc e'ishihcikewek ehtootamek kaainahtek Coowiwi Onahshowewin, komaa kaye ehtepwehtamek tipaacimowin kaakii'noontamek?
48003006	Inashke mii peshikwan Eparahaam (Abraham) kaakii'ishihsetc, e'ishipii'ikaatek: "Eparahaam okiihtepwehtawaan Kishemanitoon, ekiihtepwehtawaatc tahsh Kishemanitoon, miitahsh kaakii'onci-inakimintc okwayahkwaatis."
48003007	Kikihkentaam iitok o'o, iki hsa kaatepwehtamowaatc pemaatisiwaatc miiwak ihsa iki mayaa Eparahaamink kaaontahkaanesiwaatc.
48003008	Kihcimasina'ikan aaniihsh niiyaak kiihtipaacimoomakan Kishemanitoo ewiihtinowaanaatc ehkwayahkwaatisinitc i'i ekaa kaaCoowiwihsinik otepwehtamowininiink onci. Aaniihsh kewiin Eparahaam niiyaak okii'minwaacimohtaakon Kihcimasina'ikan ekii'ikotc: "Kiin hsa Kishemanitoo kaawii'oncishawenimaatc kahkina pemaatisinitc."
48003009	Eparahaam okiihtepwehtawaan Kishemanitoon, miitahsh kaakii'oncishawentaakositc. Miitahsh kaye noonkom kahkina kaaotepwehtamowiniwaatc takoshawentaakosiwak taapishkoo kaakii'ishishawentaakositc.
48003010	Iki tahsh wiin kaa-ahpenimonotamowaatc ewii'na'ihtamowaatc kaainahtenik i'i Onahshowewinini, miitahsh mooshak inentaakosiwak ewii'nihshiwanaatisiwaatc, aaniihsh Kihcimasina'ikan ishipii'ikaate: "Awenen hsa mooshak ekaa kaapisintansik ehtootansik kaye kahkina kekoonini kaaishipii'ikaatenik i'i Onahshowewimasina'ikanini, inakimaa cinihshiwanaatisitc."
48003011	Aahpici hsa wiinke payahtenaakwan, kaawiin hsa awiya otooncikwayahkwakimikohsiin Kishemanitoon e'mihcitootank kaainahtenik i'i Onahshowewinini, aaniihsh Kihcimasina'ikan ishipii'ikaate: "Awiya hsa kaaoncikwayahkwakimintc otepwehtamowinink tapimaatisi."
48003012	Awiya hsa kaakanawentank Onahshowewin kaawiin memwehc otaapacihtoohsiin otepweyentamowin. O'o iitok Kihcimasina'ikan ihkitoomakan: "Awenen hsa piko kaatootank kahkina kekoonini kaainahtenik i'i Onahshowewinini, mii hsa i'imaa eshipimaatisitc."
48003013	Christ kikiihtipa'okonaan cipakitinikoowank Onahshowewin kaakii'ishinipoomikooyankipan, aaniihsh kiihtinowi'aa wiin kaananipoomintc kiinawint onci. Aaniihsh Kihcimasina'ikan ishipii'ikaate: "Awiya hsa ko mihtikonk kaa-akoonintc mii hsa 'awe kaananipoomintc."
48003014	Miitahsh o'o Christ Ciisahs kaakii'onci-ishihciketc, ekaa kaaCoowiwihsikwaa kewiinawaa cimiinintwaa i'i shawentaakosiwinini, taapishkoo Kishemanitoo kaakii'ishiahshotamawaatc ewiihshawenimaatc Eparahaaman, kekiinawint tahsh tepweyentamowinink kikaoncitepinaanaan a'a Kishemanitoo otAhcaahkwan kaakii'ahshotamawinank.
48003015	Niitanami'aak, kiwii'wiintamawininim hsa kekoon aaniin keoncinihsitohtamek o'o kaawiintamawinakook. Ahpii hsa niishin (2) ininiwak ekiihkiishentamowaatc kekoonini, ekii'oshipii'amowaatc kaye, kaawiin hsa awiya okapiikonansiin. Kaawiin kaye awiya awahshime otaanankihtoohsiin i'i aasha ahshotamaatiwinink kaakii'oshipii'ikaatenik.
48003016	Inashke tahsh Kishemanitoo okii'ahshotamawaan Eparahaaman (Abraham) ewiihshawenimaatc, ini kaye opiiwesiimini. Kaawiin tahsh Kihcimasina'ikan ishipii'ikaatehsinoon, "Kipiiwesiimak" kaapaahtiinowaatc. "Kipiiwesiim" ohsha ishipii'ikaate, mii hsa a'awe peshik awiya, Christ kaatashimintc.
48003017	Miitahsh o'o kaaitamaan, Kishemanitoo ahpii kiimiinaatc Eparahaaman i'i ahshotamaatiwinini, kii'ihkito kaye ewiihkanawentank. Niiwaahk nihsimitana (430) tahsopipoon tahsh ekii'ani-ishihsek, Onahshowewin kii'onahcikaate. Kaawiin tahsh i'imaa Onahshowewinink taonciaanawencikaatehsinini Kishemanitoo aasha kaakii'aayiici ahshotamaaketc, kaawiin kaye taoncikaahsi'ikaatehsinini kaakii'ihkitotc.
48003018	Kiishpin tahsh Kishemanitoo omiikiwaan oncianohkiimakaninikipan i'imaa ehta ehkanawencikaatenik Onahshowewin, kaawiin iinsan awahshime Kishemanitoo kaakii'ishiahshotamaaketc anohkiimakahsinini. Aasha tahsh Kishemanitoo ekii'ahshotamaaketc, kaakii'oncimihcimiinaatc Eparahaaman i'i omiikiwaan.
48003019	Aaniin tahsh kaainahtek i'i Onahshowewin? Mii 'i iitok kaakii'oncinankihtootc Onahshowewinini ewiihpeyahtenaakohtootc i'i macitootamowinini. Mii kaye kaakii'inahcikaatek, paanimaa hsa Eparahaam opiiwesiiman pitakohshininitc niiyaak kaakiiahshotamawimintc, miitahsh 'i paamaa cipoonanohkiimakahk i'i Onahshowewin. Encalak tahsh kii'aapatisiwak cionahtoowaatc i'i Onahshowewinini. Peshik itahsh inini kii'aapatisi ciaanihkemiinaatc i'i pemaatisinitc.
48003020	Kaakiikitohtamaaketc tahsh kaawiin aapatisihsii awiya kiimihcipeshikotc kekoonini kii-ishihciketc. Kishemanitoo tahsh a'a kaamihcipeshikotc. Wiin iko kiikitohtamaaso e'miikiwetc otahshotamaakewin.
48003021	Onahshowewin ina tahsh omiitaakweshkaan i'i Kishemanitoo otahshotamaakewinini? Kaawiin i'i wiihkaa taaishihsehsinoon! Aaniihsh kiishpin ayaanikipan onahshowewin awiya kekiiontinankipan pimaatisiwin miitahsh i'imaa Kishemanitoon kekiioncikwayahkwakimikohpan ehtootank kaainahtenik i'i onahshowewin.
48003022	Kihcimasina'ikanink itahsh ishipii'ikaate, kahkina hsa pemaatisiwaatc ahkiink okihciwishkaakonaawaa macitootamowin. Miitahsh i'i Kishemanitoo kaakii'ahshotamawaatc awenena'​iko ketepwehtawaanitc Ciisahs Christan, mii i'iwe tamiinaawak, aaniihsh tepwehtamook.
48003023	I'i tahsh cipwaa ishihsek tepweyentamowin cianohkiimakahk, Onahshowewin ihsa kikiihtahkonikomin. Paanimaa hsa tepweyentamowin ekii'naakwahk miitahsh i'i kaa'ishipakitinikooyank.
48003024	Christ tahsh cipwaa takohshink, Onahshowewin kikiihtipenimikomin cikihkinowinikoyank Christ ketashitipeniminank. Miitahsh i'i kaakii'onci-ishihsek, Kishemanitoo cioncikwayahkwakiminank i'imaa tepweyentamowinink.
48003025	Inashke tahsh aasha ekii'ocihcihsek tepweyentamowin ciaapatahk, kaawiin Onahshowewin awahshime kitipenimikohsiimin.
48003026	Ehtepweyenimek ohsha Christ Ciisahs, kahkina kaaonciokosihsiminek Kishemanitoo.
48003027	Kahkina hsa kaatahshiyek, kaakiihsiika'antaasoyek ciwiiciiwek Christ, miitahsh eshinaakosiyek, ehkikishkamowek wiin iko Christ opimaatisiwin.
48003028	A'a tahsh Coo, a'a kaye kaaCoowiwihsik, a'a kaye opamiihtaake, a'a kaye kaatipenintisotc, a'a inini, a'a ihkwe, kaawiin pepahkaan inentaakosihsiiwak. Kahkina hsa kiinawaa kipeshikwentaakosim i'imaa Christink.
48003029	Kiishpin tahsh Christink ishitipentaakosiyek kiinawaa iinsan Eparahaamink (Abraham) kitoontahkaanesim, kikatepinamowaam kaye Kishemanitoo kaakii'ahshotamaaketc.
48004001	O'o tahsh nintihkit, a'a hsa okosihsimaa mekwaa ehkwiiwisenhsiwitc kaawii'nakatamaakotc oteten otaya'iimini citipentank, mii hsa kewiin ehtoocikaniwitc taapishkoo opamiihtaaken kaatoocikaniwinitc, aanawiin kahkina kekoonini ehtipentank a'a okosihsimaa.
48004002	Mekwaa tahsh ehkwiiwisenhsiwitc, ayaawa' hsa ininiwa' kenawenimikotc, kenaakacihtamaakotc kaye ini oteten kaakii'nakatamaakotc. Paanimaa tahsh e'ocihcihsenik ahpii kaakii'ihkitonitc oteten cipooninaanaakaci'intc, mii hsa ahpii kepooninaanaakacihcikaniwitc.
48004003	Miitahsh peshikwan kekiinawint, kikiihtipenimikonaanik iki ahcaahkwak kaatipentamowaatc o'o misiwe ahkiini cipwaa kihkentamank i'i tepwewin.
48004004	Ahpii tahsh tipa'ikan ekii'ocihcihsenik, Kishemanitoo wiin iko oKosihsan okiihpiicinisha'waan. I'imaa tahsh ihkwenk kii'ishinihtaawiki. Miitahsh kaye ekii'ishipimaatisitc kaakii'ishikanawencikaatenik Moosihs (Moses) otOonahshowewinini.
48004005	Miitahsh ewiihtipa'waatc cipakitinikonitc i'i opimaatisii' kaakiihtipenimikonitc Onahshowewinini kaakii'oncipiishaatc, mii hsa tahsh Kishemanitoo kahkina kekiinawint tipinawe ciokosihsiminankitc.
48004006	E'okosihsiminek itahsh Kishemanitoo kikii'ishinisha'amaakonaan hsa ini oKosihsan otAhcaahkoni i'imaa kite'inaanink. Miitahsh a'a Ahcaahk kaaihkitotc: "Aapa, Kiin ninTete!"
48004007	Kaawiin tahsh keyaapi opamiihtaake kitinowihsii, Kishemanitoo hsa noonkom kitookosihsimik. E'okosihsimihk itahsh kiwii'miinik kaamiinaatc i'i okosihsa'.
48004008	Otaanaank tahsh kaawiin kikiihkihkenimaahsiwaawaa Kishemanitoo. Iki hsa kikiihtipenimikowaak ekii'anohkiihtawekwaa awiyawak ekaa tepwe kaamanitoowihsikwaa.
48004009	Aasha tahsh kikihkenimaawaa tipinawe Kishemanitoo – nawac maawiin taaonishihshin ci-ihkitoyaan kikihkenimikowaa Kishemanitoo. Wekonen tahsh wenciwiihkiiwenotawekwaa oko tino ahcaahkwak kaaniinamisiwaatc, iki kaye kaakohpaasinaakosiwaatc kaakakwetipencikewaatc? Mii na 'i eshiantawenimekwaa miinawaa citipeniminekwaa?
48004010	Aahpici hsa weweni kikanawentaam ono kaakihci-ishikiishikahkin, kiisihsook kaye, waa'ani-ishiwepahk kaye, ini kaye aaninta kaakihci-inentamek kihkinoonowinan.
48004011	Aahpici hsa kitoocaanimenimininim, koonike mii'i eshinaakwahk anihshaa ekii'oncianohkiiyaan ekiihkakwewiici'inakook.
48004012	Niitanami'aak! Miitahsh eshipakohseniminakook, kaaishipimaatisiyaan ci-ishipimaatisiyek, aaniihsh keniin kaatinowiyek nintinow. Kaawiin aapiinc​iko kikii'macitootawihsiim.
48004013	Kikihkenimihshim iitok ekii'aahkosiyaan kaakii'onci-ishihsek ciwiintamawinakook minwaacimowin, miitahsh i'i payehsh ekii'noontawiyek.
48004014	Aana tahsh ekiihsanaki'ikooyek i'i kaakii'ishiayaayaan i'imaa niwiiyawink, kaawiin tahsh shaakooc kikii'aanawenimihsiim, kaawiin kaye kikiihshiinkentansiim kaakii'inaahpineyaan. Miitahsh kaa'ishihcikeyek, ekii'otaahpiniyek taapishkoo kekii'ishiotaahpinekipan encal Kishemanitoonk kaakii'onciitc, ekii'ishiotaahpiniyek kaye taapishkoo kekii'ishiotaahpinekipan Christ Ciisahs.
48004015	Aahpici hsa ekiihciihkentamekipan! Aaniin tahsh kaa'ishihseyek? Miitahsh o'o keinaaciminakook, kiishpin kashkihtooyekipan ciotaahpinamekipan kishkiinshikowaan, kitaakii'miishim iitok.
48004016	Mii na tahsh o'o noonkom kaaonci'inenimiyek ehshiinkeniminakook, e'wiintamawinakook i'i tepwewin?
48004017	Miitahsh kaaoncikakwesaaki'inekwaa iki kotak ininiwak pahkaan kaainwehtoowaatc i'i minwaacimowin, kaawiin aaniihsh kinantawenimikohsiiwaak ciwii'wiiciiwiyek. Kinantawenimikowaak ohsha ciwii'wiiciiwekwaa. Kaawiin tahsh tepwe kwayahk kiwiihsaaki'ikohsiiwaak.
48004018	Aahpici tahsh onishihshinini awiyak kiiwiihsaakiwiiciiwinekwaa, kaawiin ehta weti kii'ayaayaan, kiishpin kota kwayahk wiiwiiciiwinekwaa.
48004019	Niniicaanihsak kaainaweniminakook! Taapishkoo ihkwe kaa-ahpiihciwiihsakentank kiiwiiwaapamaawahsotc, mii keniin peshikwan ehpiihciwiihsakentamaan kiimihkweniminakook, e'mihsawentamowak Christ otishiayaawin cinihtaawikininik i'imaa kipimaatisiwiniwaank.
48004020	Ampehsh tahsh noonkom wiiciiwinakook weti kaashiayaayek! Pahkaan iitok kitaainininim. Aahpici hsa kikwiinawitootaakoom!
48004021	Taka kiwiihkakwecimininim kekoon kiinawaa kaa-antawentamek Onahshowewin citipenimikoyek: Kaawiin ina kinoontansiim aaniin ehkitoomakahk i'i Onahshowewin?
48004022	O'o iitok ishipii'ikaate, Eparahaam (Abraham) kii'niishiwa' (2) okosihsa'. Ini tahsh ihkwewan kaakiihpamiihtaakotc, mii 'imaa peshik okosihsan kaa'ontinaatc. Ini tahsh kotak peshik okosihsan, wiiwink hsa piko okii'ontinaan.
48004023	A'a tahsh kwiiwisenhs i'imaa opamiihtaakewihkwenk kaakii'oncinihtaawikitc, kahkina awiya kaaishinihtaawikinitc ihsa kii'ishinihtaawiki. A'a tahsh kotak kwiiwisenhs i'imaa Eparahaam wiiwink kaakii'onciitc, Kishemanitoo hsa otahshotamaakewinink kii'oncii.
48004024	Tipaacimowin tahsh kimiinikoom keoncinihsitohtamek. Iki hsa niishin ihkwewak mii taapishkoo eshinaakosiwaatc ini niishin ahshotamaatiwinan Kishemanitoon kaakii'onahtoonitc. Hekaar (Hagar) tahsh kii'ishinihkaaso a'a ihkwe kaakii'nihtaawiki'aatc oniicaanihsa' cipamiihtaakenitc. Miitahsh kaye eshinaakositc taapishkoo i'i ahshotamaatiwin kaakii'onahcikaatek i'imaa kihciwaciwink Saainai (Sinai).
48004025	Hekaar tahsh kaye ishinaakosi taapishkoo i'i kihciwaciw Saainai kaakii'ishinihkaatenik weti Arepiya (Arabia) ahkiink kaa-ayaanik. Mii hsa kaye taapishkoo eshinaakositc i'i kihciootenaani Ceroosalam (Jerusalem) noonkom kaawaapantamek. Ceroosalam ihsa ishinaakwan taapishkoo opamiihtaake, iki kaye kahkina pemaatisiwaatc imaa kaaishitipentaakosiwaatc.
48004026	I'iwe tahsh wiin Ceroosalam kihcikiishikonk kaaoncitipentaakwahk piniskwe piko tipenintisoomakan. Mii hsa eshinaakosiyank e'omaamaantamank.
48004027	Aaniihsh Kihcimasina'ikan ishipii'ikaate: "Ciihkentan tahsh kiin ihkwe wiihkaa kaa'ayaawaahsiwatc apinoonciish! Shaakowen, ciihkihtaakosin, kiin wiihkaa kaamooshihtoohsiwan i'i kaaishiwiihsakentamowaatc ihkwewak kaawii'oniicaanihsiwaatc! A'a hsa ihkwe kaakii'nakacikaniwitc nawac niipiwa' oka-ayaawaa' apinoonciisha' ahpiihc wiin a'a ihkwe wiihkaa kaakii'nakanikohsik onaapeman."
48004028	Noonkom tahsh kiinawaa niitanami'aak, Kishemanitoo otahshotamaakewinink kitooncioniicaanihsimikoom, taapishkoo Aaisik (Isaac) ahshotamaakewinink kaakii'ishioniicaanihsimintc.
48004029	I'i tahsh ahpii, a'a hsa kwiiwisenhs kaakii'ishinihtaawikitc kahkina awiya kaaishinihtaawikinitc, okiihkakwaataki'aan ini kotak kwiiwisenhsan kaakii'oncinihtaawikinitc Kishemanitoon otAhcaahkoni otishihcikewininiink. Miitahsh keyaapi noonkom eshihsek.
48004030	Mii hsa o'o Kihcimasina'ikan eshipii'ikaatek: "Ninkoci hsa ishinisha'ohk a'a kaapamiihtaaketc ihkwe, ini kaye okosihsan. Aaniihsh a'a kwiiwisenhs kaakii'omaamaatc ini ihkwewan kaakiihpamiihtaakenitc, kaawiin tamiinaahsii kekoonini oteten otaya'iimini taapishkoo kaawii'ishimiinintc a'a kwiiwisenhs kaakii'omaamaatc ini ihkwewan kaapamiihtaakehsinik."
48004031	Niitanami'aak, kaawiin tahsh a'a ihkwe kaapamiihtaaketc kitooniicaanihsimikohsiinaan, a'a hsa ihkwe kaapamiihtaakehsik kitooniicaanihsimikonaan.
48005001	Christ hsa kikii'aapa'okonaan ekaa miinawaa citipenimikohsiwank Onahshowewin. Mashkawikaapawik itahsh i'imaa kaakii'ishiaapa'okooyek. Keko miinawaa pakitinitisohkek citipenimikoyek Onahshowewin.
48005002	Inashke pisintawihshik, niin Pwaal (Paul) kiwiintamawininim! Kiishpin pakitinitisoyek cikihkinawaatashakeshokooyek, kaawiin i'imaa kanake Christ kikaonciwiici'ikohsiiwaa.
48005003	Miinawaa kitayaankwaamimininim, kiishpin awiya pakitinitisotc pisaaniko cikihkinawaatashakeshontc, mii hsa eshinaakwaninik oncitako cina'ihtank kahkina i'i Onahshowewin kaainahtenik.
48005004	Kiinawaa tahsh kaakakwecihtooyek cionciminwakiminek Kishemanitoo ehpiminisha'amek i'i Onahshowewin kaainahtek, mii hsa 'i taapishkoo e'ishihcikeyek e'nakanek Christ e'wiiciiwaahsiwek. Mii hsa e'ayaayek aanti Kishemanitoo okishewaatisiwin keshiwiici'ikohsiwek.
48005005	Niinawint tahsh wiin, mii 'i eshiahpenimoyaank Kishemanitoo cioncikwayahkwakimiyamintc. OtAhcaahkwan itahsh niwiicii'ikowaamin ehtepweyentamaank kaaoncipiihtooyaank i'i kwayahkwaatisiwin.
48005006	Ahpii hsa kiiwiiciiwintc Christ Ciisahs, a'a hsa kaakihkinawaatashakeshikaniwitc a'a kaye ekaa kaakihkinawaatashakeshikaniwihsik kaawiin peshik awahshime ahpiihtentaakosihsii. Kaawiin tahsh wiin i'i kaakihci-inentaakwahk. Tepwehtamowin hsa i'i saaki'iwewinink kaaishianohkiimakahk, mii hsa 'i kaakihci-inentaakwahk.
48005007	Aahpici tahsh wiinke weweni eminopahtooyekipan ehkakwecihkashiweyek e'ishihcikeyekipan! Awenen tahsh kaakipihtininek ehpiminisha'amekipan i'i tepwewin? Aaniin tahsh kaa'ihkitotc kaakii'oncikashkiminek?
48005008	Kaawiin tahsh wiin Kishemanitoo kaa-antominek i'i kikii'ikohsiiwaa!
48005009	"Aahpici hsa pankii ompisikan e'aapatahk, mii hsa misiwe pahkweshikan eshiompishkaatc," maawiin taaihkitom.
48005010	Kitooncikehcinaa'ininim ewiiciiwek kaaTipenciketc, ciotaahpinansiwek kekoon pahkaan kaaishitepwehtansiwaan. Kishemanitoo hsa okanana'ahsaan ini ininiwan aweneniwinikwen kaamikoshkaaci'inek.
48005011	Niitanami'aak, kiishpin tahsh niin keyaapi kakiihkwaatamaampaan i'i kihkinawaatashakeshokoowin, wekonen tahsh keyaapi wencikakwaataki'ikooyaan? Kiishpin tahsh i'i tepwe ishikakiihkweyaan, kaawiin iitok awiya nintaamaanihtaakohsii kakiihkwaanimak ini Ciisahsoon kaakii'niponitc aashiteyaahtikonk.
48005012	Miitahsh eshimihsawentamaan iki hsa kaamikoshkaaci'inekwaa pisaaniko cianimanishamowaatc otininiiwiniwaan.
48005013	Kiinawaa tahsh wiin niitanami'aak, Kishemanitoo ohsha kikii'antomikowaa i'imaa aapa'okoowinink citipenintisoyek. Keko tahsh wiin i'i kitipenimitiso'ikoowiniwaa aapacihtoohkek cioncimacitootamek, keko kaye pakitinankek ini kimacimihsawentamowiniwaan citipenimikoyek. O'o tahsh ishihcikek, saaki'itiwinink ishinaanaakaci'itik.
48005014	Aaniihsh kahkina Onahshowewin taaishimooshkinetoocikaate o'o ishihcikenaaniwank: "Saaki' kiicipimaatis taapishkoo kaaishisaaki'itisoyan."
48005015	Ayaankwaamisik! Kiishpin aya'aawihshink tootaatiyek, maamaakwanitiyek, wiihsakaahpinanitiyek, mii maawiin i'i cicaakinanitiyek!
48005016	Miitahsh o'o eninakook: Pakitinihk hsa a'a Kishemanitoo otAhcaahkwan cipimiwitootc ini kipimaatisiwiniwaan. Kaawiin tahsh kikaishihcikehsiim kaaishimacimihsawentamoomakahk kikehteinaatisiwiniwaa.
48005017	Awiya hsa okehteinaatisiwin nahpaac inahke ishimihsawentamoomakanini, kaawiin wiin Kishemanitoo otAhcaahkwan kaaishimihsawentaminitc ishihcikemakahsinini. A'a tahsh kaye Kishemanitoo otAhcaahkwan kaawiin ishimihsawentansiiwan i'i kehteinaatisiwin kaawii'ishihcikemakaninik. A'a tahsh Ahcaahk omihsawentamowin i'i kaye kikehteinaatisiwiniwaa miitahsh mooshak miikaatiimakanoon. Miitahsh i'i kaaoncikashkihtoohsiwek i'i kaashiantawentamek ewii'ishihcikeyek.
48005018	Kiishpin tahsh Kishemanitoo otAhcaahkwan pimiwitoonitc kipimaatisiwiniwaan, kaawiin iinsan kitipenimikohsiim i'i Onahshowewin.
48005019	Aahpici tahsh peyahtenaakwan i'i kehteinaatisiwin eshihcikemakahk. Miitahsh o'o eshianohkiimakahk: pihshikwaatisiwin, wiinaatisiwin, nahpaacipihshikwaacihcikewin,
48005020	manitoohkewin, mamaantawihcikewin, shiinkenintiwin, kiihkaantiwin, ayaahshenintiwin, wahkewikitaasowin, kakweniikaanenintisowin, kakweshaakoosontiwin, pahkewinitiwin,
48005021	mihsawinaakewinan, kiiwashkwepiiwin, papaakakiipaatisiwin kaye taapishkoo miiwan​ono tino. Miitahsh niiyaak eshiayaankwaamiminakook, awiya kaatootank ini kaawiintamaan, kaawiin tawiicihtwaahsii Kishemanitoon otOokimaawiwininiink.
48005022	Ini tahsh Kishemanitoo otAhcaahkwan, miiwan​ono nehtaawikihtoonitc: saaki'iwewin, minwentamowin, pisaanisiwin, shiipentamowin, kishewaatisiwin, minotootaatiwin, tepweyentaakosiwin,
48005023	noohkaatisiwin, weweni kanawenintisowin. Iki tahsh o'o kaaishipimaatisiwaatc kaawiin okapapaamenimikohsiinaawaa Onahshowewinini.
48005024	Iki tahsh Christ Ciisahsonk kaaishitipentaakosiwaatc aasha aashiteyaahtikonk okii'ishinihtoonaawaan okehteinaatisiwiniwaan, ini kaye kaakii'ishitakoantawentamoomakaninikipaniin, kaye kaakii'ishimihsawencikemakaninikipaniin.
48005025	Ahcaahkonk itahsh e'oncipimaatisiyank, taka tahsh kaye Ahcaahkonk ishipimohsetaa.
48005026	Taka kaawiin kikawawishwaasohsiimin kaawiin kaye kikakakwenishki'itihsiimin, kaawiin kaye kika-ayaahshenintihsiimin.
48006001	Niitanami'aak, kiishpin tahsh awiya oncimihkawintc aaniin iko ishimaci-ishihciketc, kiinawaa hsa kaana'ihtawimek Kishemanitoo otAhcaahkwan wiici'ihk a'a kaakii'mamaashiitc miinawaa kwayahk cipimohsetc. Weweni hsa tootawihk ahpii wiici'ek. Kaatahsopeshikoyek itahsh naanaakaci'itisok kekiinawaa cikoci'ikoohsiwek.
48006002	Waawiici'itik tahsh cipimiwitamaatiyek ini kaapimiwitooyek. O'o tahsh kii'ishihcikeyek mii hsa 'i e'na'ihtamowek Onahshowewin Christ kaakii'ishikihkino'iketc.
48006003	Kiishpin tahsh inini kihcikekoonini inenintisotc, kekoonini tahsh e'ahpiihtentaakosihsik, aahpici kihciwanenintiso.
48006004	Mii hsa eshinaakwaninik awiya wiin iko cikanawaapantank aaniin eshihciketc. Kiishpin tahsh minonaakwaninik i'i otishihcikewin, otayaan hsa kekoonini cioncikihci-inentank. Kaawiin tahsh wiin memwehc pahkaan awiyan okakanawaapamaahsiin taka kwayahk ci-ishipimaatisikwen.
48006005	Mii hsa eshinaakwaninik kahkina awiya wiin iko cipimiwitamaasohpan opimiwanaan.
48006006	A'a tahsh inini kaakihkino'amawintc i'i Kishemanitoo otipaacimowinini, mii hsa eshinaakwaninik i'imaa kaaonishihshininikin kekoonan kaatipentank cionciwiici'aatc ini kaakihkino'amaakotc.
48006007	Keko tahsh wiin wanentankek o'o: Kishemanitoo hsa kaawiin tinowihsii cipaahpinotawintipan. Wekonen hsa ko inini kehtikaatank, mii hsa i'iweni kemoona'ank.
48006008	A'a hsa awiya kaaishikihtiketc okehteinaatisiwinink, nipowinini tahsh okamoona'aan i'imaa kaakii'ishikihtiketc. A'a hsa wiin awiya i'imaa kaaishikihtiketc, kaaishiwiici'iwenitc Kishemanitoon otAhcaahkoni, mooshak keayaanik pimaatisiwinini okamoona'aan i'imaa kaakii'ishikihtiketc.
48006009	Taka tahsh kiinawint kaawiin kikapakitentansiimin i'i kaaishikakweminotootamank mooshak. Aaniihsh taocihcihse ahpii kekiinawint cimoona'ikeyank, kiishpin noontepakiciihsiwank.
48006010	Taka tahsh kiishpin ishihsek awiya ciminotootawankitc, taka kwayahk tootawaataanik kahkina pemaatisiwaatc, iki hsa awahshime wiici'aataanik kaaonci-inawemankwaa tepwehtamowinink kaaishitipentaakosiwaatc.
48006011	Kiwaapantaam iitok niin aaniin ehpiihcimankipii'ikeyaan o'o ishkwaac kaaoshipii'amawinakook, niin iko nininc e'aapacihtooyaan.
48006012	Iki tahsh awiyak kaakakwekashkiminekwaa cikihkinawaatashakeshikaniwiyek, miiwak hsa iki ehta kaakakweminonaakohtoowaatc ciwaapancikaatenikin otishihcikewiniwaa wiiyawimaank inahke, ewii'oncimamiihkwaanitisowaatc itahsh. Miitahsh i'i ehta kaaonci-ishihcikewaatc, kiishpin aaniihsh tashimaawaahpan Christan kaakii'onciniponitc aashiteyaahtikonk kewiinawaa taakiihkakwaataki'aawak.
48006013	Iki hsa kaakihkinawaatashakeshowewaatc kaawiin tahsh kaye wiinawaa otootansiinaawaa i'i Onahshowewinini kaainahtenik. Mii hsa ehta tahsh kaaonciantaweniminekwaa cikihkinawaatashakeshokooyek ewii'mamiihkwaanitisowaatc ekiihkashkiminekwaa ciotaahpinamowek kaaishikihkinawaacihtoowaac wiiyawimaan.
48006014	Kaawiin itahsh niin wiihkaa nintaaishihcikehsii. Niin itahsh wiin i'i ehta ninkatashintaan Ciisahs Christ ekii'nipotc i'imaa aashiteyaahtikonk. O'omaa ahkiink kaakihci-inentaakwahk niin wiin nintinakintaan taapishkoo enipoomakahk. Mii kaye niin eshinaasoyaan ekii'nipoyaan citootansiwaan kaakihci-inentaakwahk o'omaa ahkiink.
48006015	A'a tahsh kaakiihkihkinawaatashakeshikaniwitc, kaye kaakihkinawaacihcikaniwihsik kaawiin kanake kekoon inaapatahsinini kaatootawintwaa. Awiya ohsha kaaoshkioshihcikaniwitc mii hsa o'owe kaakihci-inentaawahk.
48006016	Iki hsa kaawii'ishipimaatisiwaatc i'i kaakii'ishkwaatashintamaan pisaanentamowinini, shawentaakosiwinini kaye tamiinaawak, iki kaye kahkina Isriyal (Israel) kaainentaakosiwaatc, Kishemanitoon kaatipenimikowaatc.
48006017	Miitahsh o'o ehkitoyaan ishkwaac, taka keko awiya awahshime ninkamikoshkaaci'ikohsii, aaniihsh naakwanoon ini ninkakwaataki'ikoowinan i'imaa niwiiyawink. Miitahsh i'imaa eshikihkinawaasinaakwahk e'anohkiihtawak Ciisahs.
48006018	Taka tahsh kaaTipenciketc Ciisahs Christ okishewaatisiwin kikawiiciiwikom kitahcaahkowaank kahkina kaatahshiyek, niitanami'aak! Emen.
49001001	Niin Pwaal (Paul), Ciisahs Christ otishinisha'waakanan. Kishemanitoo hsa wiin iko ninkii'inenimik i'i ci-inanohkiiyaan. Kiinawaa hsa kitooshipii'amawininim weti kaa-ayaayek Ehpihsahsihkaank (Ephesus), Kishemanitoo kaatipeniminek kaye aahpici ehtepweyentaakosiwek ewiicipimaatisiimek a'a Christ Ciisahs.
49001002	Taka Kishemanitoo Kaaoyoohsimank, kaaTipenciketc Ciisahs Christ kaye, kikamiinikowaa okishewaatisiwin, pisaanisiwinini kaye.
49001003	Taka tamiikwehciwentaakosi Kishemanitoo Kaaoyoohsimikotc kaaTipencikenitc Ciisahs Christan. Aaniihsh e'wiiciiwimank Christan kaaoncishaweniminank, kaaoncimiininank kaye kahkina kaashishawencikenitc Kishemanitoo otAhcaahkwan kihcikiishikonk kaaonciimakaninikin.
49001004	Wiin aaniihsh kikiihkiishaacionenimikonaan ciwiiciiwimank Christan cipwaa maacihsenik o'o ahkiini, cipehkisiwank, kekoon kaye aapiinc ci-ishianaamentaakosihsiwank enaahsamiitc.
49001005	Kishemanitoo tahsh ehsaaki'iwetc kaakii'oncikiishaaci-inentank ewii'okosihsiminank. Ciisahs Christan otishihcikewininiink otooncikashkihtoon. Wiin itahsh iko kaye ekii'minwaapantank i'i kaakii'onci-ishihciketc.
49001006	Taka tahsh miikwehciwenimaataa Kishemanitoo aaniihsh kihci-inentaakwanini i'i okishewaatisiwin, kaakii'ishimihcimiininank i'imaa oKosihsink kaasaaki'aatc.
49001007	Christ itahsh omiskwiim ekii'oncikawininik mii​'imaa wenciik i'i pimaaci'iwewin, mii kaye 'imaa wencipoonentamaakooyank macitootamowin, aaniihsh Kishemanitoo wenootanini okishewaatisiwin.
49001008	Aaniihsh aahpici niipiwa' kikihcimiinikonaan i'i okishewaatisiwin. Kishemanitoo tahsh wiinke ehkakiihtaawentank, kahkina kaye kekoonini e'nihsitohtank, kii'ishihcike kaakii'inentank:
49001009	kikiihkihkentamo'ikonaan i'i kaakiihkihkencikaatehsininik otinentamowin ekiihkiishaacionentank ewiihkiishihtootc i'imaa Christink.
49001010	Amiitahsh o'owe kaakii'inentank, ewii'maawantoonank kahkina kekoonan kaakii'oshihtootc kihcikiishikonk ahkiink kaye kaa-ayaanikin, Christan ciniikaanishkaminitc. Kishemanitoo wiin iko okakiishihtoon otinentamowin ahpii na'ihsenik tipa'ikan.
49001011	I'imaa tahsh kaye Christink kikiihkiishaacionenimikonaan ewiihtipeniminank, mii aaniihsh i'i mayaa kaakii'inentank Kishemanitoo kaakashkihtootc kahkina kekoonini ci-ishihsenik aaniin kaaishiantawentank.
49001012	Wiin iitok okii'onentaan niinawint nihtam kaakii'ahpenimonotawimankitc Christan cioncimiikwehciwenimankitc, aaniihsh kihci-inentaakosi.
49001013	Kekiinawaa tahsh Kishemanitoo iitok kikii'oncimaaciitipenimikowaa ahpii kiipisintamowek i'i minwaacimowin, aaniihsh mii 'imaa kaaoncipimaaci'ikooyek. Ekiihtepwehtawek itahsh Christ, Kishemanitoo kikii'miinikowaa otAhcaahkwan kaakii'ahshotamaaketc, ewiihkihkinawaaci'inek ehtipeniminek.
49001014	A'a tahsh Ahcaahk kaakii'miinikooyank mii 'imaa eshinaakwahk ekiihkihciwitipa'ank ninkotink citepinamowank i'i kaawii'miininank, mii kaye i'imaa wencikihkentamowank Kishemanitoo wiinke ewiihpimaaci'aatc ini pemaatisinitc kaatipenimaatc. Taka tahsh miikwehciwenimaataa aaniihsh kihci-inentaakosi.
49001015	Ahpii tahsh ekii'noontamaan aaniin ehpiihcitepwehtawek kaaTipenciketc Ciisahs, aaniin kaye ehpiihcisaaki'ekwaa pemaatisiwaatc Kishemanitoon kaatipenimikowaatc,
49001016	miitahsh i'i mahshi kaaoncikipihciihsiwaan emiikwehciwenimak Kishemanitoo kiinawaa onci. Mooshak kaye kimihkoomininim kiianami'aayaan,
49001017	ehkakwecimak Kishemanitoo kaaoKishemanitoomikotc kaaTipeniminank Ciisahs Christan, kaakihci-inentaakositc Kaaoyoohsimintc, cimiininek ini Ahcaahkwan kaamiikiwenitc kakiihtaawentamowin, kewaapanta'inek Kishemanitoon awahshime cikihkenimimek.
49001018	Mii hsa tahsh eshianami'aayaan, ciwaahsenikaatekin kaaoncinihsitohtamoomakahkin kite'iwaan, cipeyahteyaapantamowek wekonen i'i kaapiihtaawek Kishemanitoo ewii'miininek kaaishiantominek, ciwaapantamowek kaye aaniin ehpiihciwenootaninik, ehpiihcikihci-inentaakwaninik kaye kaawii'miinaatc Kishemanitoo opimaatisiima';
49001019	cikihkentamowek kaye aaniin ehpiihciawahshimewentaakwanininik omashkawisiiwin kaa-anohkiimakaninik i'imaa kipimaatisiwininaanink aasha kaakiihtepwehtawank. Aaniihsh mii​'i eshiwiici'iwemakaninik i'i kaatipentank okihcimashkawisiiwin,
49001020	kaakii'aapacihtootc ahpii kiikiiwepimaatisi'aatc Christan ahpii kiiniponitc, ekii'okimaawapi'aatc kaye okihcinihkink inahke weti kihcikiishikonk.
49001021	Christ itahsh kahkina opaashicishkaanan okimaawiwinan, kashki'ewisiwinan kaye, mashkawisiiwinan kaye, tipenimiwewinan kaye, ini kaye kahkina wiinsowinan kaakihtakintenikin kemiinintc awiya. Kaawiin wiin ehta noonkom kaa-ahkiiwaninik, i'i hsa kaye piciinak kaawii'ahkiiwaninik.
49001022	Kishemanitoo okiihpakitinaanan kahkina kekoonan Christan citahtahkohkaataminitc, okii'miinaan kaye kahkina kekoonini citipentaminitc i'imaa kaashiayaanitc eshimaamawiinonitc otepwehtamoo'.
49001023	Aaniihsh miiwa' i'iweni owiiyaw, mii 'imaa wencimooshkineyentaakositc, wiin kaye misiwe kahkina kekoonini kaamooshkineshkank.
49002001	Kiinawaa tahsh kikii'nipom kimacitootamowiniwaank, kiwanihcikewiniwaank kaye.
49002002	I'i hsa ekii'ishipimohseyek kaaishihcikaaniwank o'omaa ahkiink, ekii'ishihcikeyek kaye kaaishihciketc a'a kaatipenimaatc kaatipentaminitc kashki'ewisiwin o'omaa mishahkiishikonk, a'a ahcaahk kaatipenimaatc i'i pemaatisininitc kaashashiipihtaminitc.
49002003	Kahkina tahsh kekiinawint i'i kikii'ishipimaatisimin kaaishipimaatisiwaatc, ekii'ishihcikeyank aaniin eshipihshikwaatentamoomakahkin kikehteinaatisiwininaanin, ekii'ishihcikeyank kaye eshimihsawentamoomakahkin kikehteinaatisiwininaanin, kitinentamowininaanin kaye. Ekii'ishinihtaawikiwankopanen kaye kikii'inaatisimin cipakamishkaakoyank Kishemanitoo onishkaatisiwin, taapishkoo kotak awiyak kaashipimaatisiwaatc.
49002004	Kishemanitoo tahsh aahpici e'wenootaninik okoohpaasinaakewin, aahpici kaye ekiihpaahtiinahtootc oshawencikewin kaakii'ishishaweniminank,
49002005	mekwaa tahsh kii'nipowank i'imaa kimaci-ishihcikewininaanink, wiin ihsa Kishemanitoo kikiihpimaatisi'ikonaan kaakiihpimaatisi'aatc Christan. Okishewaatisiwin aaniihsh kitooncipimaaci'ikoom.
49002006	Kikii'ishi'ikonaan kaye ciwiicikiiwepimaatisiimimank ini Christan, kikii'ishi'ikonaan kaye ciwiitapimimank weti kihcikiishikonk ci-ishiayaawank Christ Ciisahsoon kaaishiayaanitc.
49002007	Miitahsh i'i kaakii'onci-ishihciketc, i'i hsa piciinak kaawiihpiahkiiwaninik ewii'waapanta'iwetc kaakihciwenootaninik okishewaatisiwin, i'imaa tahsh Christ Ciisahsoon opimaatisiiwininiink mii 'imaa eshinaakohtootc.
49002008	Okishewaatisiwinink ohsha kikii'oncipimaaci'ikoom, aaniihsh kikiihtepweyentaam. Kaawiin wiin kiinawaa i'i kikashkihtamaasohsiim, Kishemanitoo ohsha i'i omiikiwewin.
49002009	Kaawiin wiin kaye anohkiiwinink onciihsinoon pimaaci'ikoowin, awiya hsa inini ekaa cioncikihcikaakiikitohsik.
49002010	Kiinawint itahsh Kishemanitoo otishimaaciiwin, Christ Ciisahsonk kikii'oshi'ikonaan ciminohcikewank, wiin aaniihsh kikiihkwayaanciihtamaakonaan keishipimaatisiwank.
49002011	Taka tahsh maamihkawik kiinawaa ekii'ishinihtaawikiyek ekaa Coo citinowihsiwek, "ekaa kaakihkinawaatashakeshokoohsiwek" kaye ekii'ishinihkaaninekwaa iki kaakihkinawaatashakeshontwaa, oninciimaank iitok onciini i'i kaatootawintwaa i'imaa owiiyawimaank.
49002012	I'i tahsh ahpii kaawiin kikii'wiiciiwaahsiwaawaa Christ, kaawiin kaye kikii'oncitipentaakosihsiim Isriyalak (Israel) kaaishitipentaakosiwaatc, kaawiin imaa kikiihtakonikoohsiim i'imaa kaakii'ishiahshotamaatinaaniwankipan, kaakii'ishiahshotamawaatc Kishemanitoo opimaatisiima', ekii'ayaahsiwek kaye ahpenimowin, ekii'oKishemanitoomihsiwek kaye o'omaa ahkiink.
49002013	Kikii'naawinaakosim i'iwe ahpii. Noonkom itahsh i'imaa Christ Ciisahs omiskwiimink, aasha pehsho kaakii'oncipiinikoyek.
49002014	Wiin aaniihsh Christ kaapiitamawinank pisaan ciwiiciintiyank, wiin kaakii'ishi'aatc cipeshikwentaakosinitc i'i kaakiihshiinkenintinitc, wiin kaye kaakiihpiikopitootc maashiwiiciintiwin taapishkoo pahkehcikanink kaakii'inentaakwaninik.
49002015	Wiin kaye owiiyawink okiihkaahsii'aan Onahshowewin aaniin kaakii'inaahkonikemakaninik, aaniin kaye eshihcikemakaninik. Miitahsh kaakii'inentank cipeshikwentaakosinitc pemaatisinitc ekiiwii'oncioshkioshi'aatc kaaishiniishwewaanakisinitc, ewii'ishi'aatc pisaan ciwiiciintinitc Coowa' i'i kaye ekaa kaaCoowiwihsinik.
49002016	Wiin iitok kaye Christ ahpii kiinipotc aashiteyaahtikonk okii'nihtamawaa' i'i kaakii'ishishiinkenintinitc, ekii'naacipinaatc kwayahk ciwiiciintinitc. Ekii'ishi'aatc kaye cipeshikwentaakosinitc peshikwan wiiyawimaank cioncitipentaakosinitc. Aashiteyaahtikonk kaye okii'oncinaacipinaa' kwayahk ciwiiciiwaanitc Kishemanitoon.
49002017	Kiihpitakohshin Christ ekiihtashintamawinek kaashiminwaatotenik pisaan wiiciintiwin kiinawaa ekaa kaaCoowiwihsiwek kaakii'naawentaakosiyek kaye, kewiinawaa tahsh kaaCoowiwiwaatc kii'wiintamawaawak pisaan wiiciintiwin wiinawaa kaakiihpehshwentaakosiwaatc.
49002018	Wiin itahsh onci, kaaoncikashkihtaawank kiinawint kaashiniishwewaanakisiyank mincikahkina cipinaasihkawank a'a Kaaoyoohsimintc, aaniihsh kipeshikwentaakosiwaamin e'wiiciiwiminank kaapeshikonitc otAhcaahkwan.
49002019	Nashke tahsh kiinawaa ekaa kaaCoowiwihsiwek kaawiin awahshime kipiiwitewihsiim, kaawiin kaye kimayakentaakosihsiim, noonkom itahsh wiin kekiinawaa kitooncitipentaakosim i'i Kishemanitoo opimaatisiima' kaaishiayaanitc, Kishemanitoo kaye owaahkaa'ikanink kaaoncitipentaakosinitc.
49002020	Miitahsh i'imaa kekiinawaa eshiahsikooyek ciwaahkaa'ikaniwiyek i'imaa kaakii'ishionaahkohsicikewaatc ishinisha'waakanak, i'i kaye Kishemanitoo otipaacimowininiima', Christ Ciisahs wiiniko Kaanihtamaapihkihshink Ahsin tinowi waahkaa'ikanink.
49002021	Aaniihsh mii 'imaa Christink kaaonciminwahtek i'i kahkina waahkaa'ikan, piinihsh e'animaaciikik, piinihsh itahsh Kishemanitoo okihcianami'ewikamik cianitinowaninik, kaaTipenciketc ketashianami'ehtawintc.
49002022	Christ e'wiiciiwinek kekiinawaa tahsh kaaoncimaamawionahkinikooyek e'oshihcikaatek waahkaa'ikan, mii 'imaa Kishemanitoo entaatc aaniihsh otAhcaahkwan i'imaa ayaawan.
49003001	Mii hsa o'o niin Pwaal (Paul) kaa'oncitahkonikooyaan e'anohkiihtawak Christ Ciisahs kiinawaa onci ekaa kaaCoowiwihsiwek.
49003002	Kehcinaac maawiin aasha kikii'noontaam Kishemanitoo kaakishewaatisitc ekii'miishitc o'o anohkiiwinini kiinawaa ciminohseyek.
49003003	Wiin ihsa piko Kishemanitoo ninkii'waapanta'ik cikihkentamowak i'i kaakiihkihkencikaatehsininik otinentamowin. Aasha pankii ninkiihtashintaan o'o kaakii'oshipii'amawinakook.
49003004	Kiishpin hsa anamihtooyek kikanihsitohtaam ihsa, kikakihkentaam kaye aaniin eshikihkentamowak i'i Christ otinentaakosiwin kaakiihkihkencikaatehsininik.
49003005	Weti tahsh otaanaank ininiwak kaawiin kii'waapanta'aahsiiwak cikihkentamowaatc o'o. Kishemanitoo tahsh wiin iko ekii'aapaci'aatc otAhcaahkwan okii'waapanta'aa' i'i otishinisha'waakana' otipaacimowininiima' kaye kaakihtentaakosinitc.
49003006	Miitahsh o'o kaaitamaan: Iki hsa kaye kaaCoowiwihsikwaa minwaacimowinink kewiinawaa okaoncitepinaanaawaa kaawiihtepinaminitc Coowa' Kishemanitoon kaawii'miinikonitc. Mii hsa kaye wiinawaa i'imaa eshiwiitoohkaasowaatc Christ owiiyawininiink. Kii'inentaakosiwak kaye wiinawaa cimiinintwaa Kishemanitoon kaakii'ishiahshotamaakenitc i'imaa Christ Ciisahsonk.
49003007	Niin ninkiihtinowi'ikoo cianohkaatamaan Minwaacimowin, Kishemanitoo ekii'ishishawenimitc ci-inanohkiiwak, ekii'oncimiishitc kaashianohkiimakaninik omashkawisiiwin.
49003008	Niin itahsh nawac nintapahsentaakos ahpiihc wiin iki maawac kaatapahsentaakosiwaatc Kishemanitoo opimaatisiima'. Shaakooc itahsh ninkii'ishimiinikoowis ci-ishiwitawakwaa ekaa kaaCoowiwihsikwaa minwaacimowinini, cikihkentamowaatc wiihkaa kaatetakowiintehsininik aaniin ehpiihciwenootisinitc ini Christan.
49003009	Kishemanitoo niin ninkii'aapaci'ik kahkina pemaatisinitc cipeyahteyaapantaminitc aaniin waaishianohkiihtootc kaakiihkihkencikaatehsininik otinentamowin. I'iweni tahsh otinentamowin mewisha otaanaank Kishemanitoo kahkina kekoonini kaaoshihtootc, mii 'iweni mooshak kaakiihpikaatootc cikihkencikaatehsininik.
49003010	Noonkom itahsh Kishemanitoo, otanami'aa' otaapaci'aa' e'waapanta'iwetc okakiihtaawentamowin. Miitahsh i'i kaa-ahcaahkowentaakosinitc kaaokimaahkantaakenitc kaainintwaa, kaakashki'ewisinitc kaye, kihcikiishikonk kaa-ayaanitc cipikihkentaminitc Kishemanitoo e'ayaatc kakiihtaawentamowin.
49003011	Kishemanitoo hsa kii'ishihcike mewisha otaanaank kaakiihpi-inentamokopanen i'imaa tahsh Christ Ciisahsonk kaaTipeniminank, mii​'imaa eshinaakwaninik i'i ekiihkiishihtootc kaawii'ishihcikekopanen.
49003012	Christ tahsh e'wiiciiwank, ehtepwehtawank kaye kaaoncisoonkite'eyank, kaaoncikehcinaa'oyank kaye ahpii kiipinaasihkawank Kishemanitoo weti kaaishiayaatc.
49003013	Miitahsh eshipakohsenimininakook, cipiikote'ehsiwek o'o kiinawaa kaaoncikakwaatakihtooyaan, kiinawaa hsa kikaonciminohsem o'o kaashikakwaatakihtooyaan.
49003014	Miitahsh o'o kaaonci ociciinkwanapihtaayaan enaahsamiitc Kaaoyoohsimintc,
49003015	mii​'i iitok kahkina awiyak wentinamowaatc owiinsowiniwaan kihcikiishikonk, ahkiink kaye kaa-ayaawaatc, kaatahsopepahkaanwewaanakisiwaatc kaaotetewaatc.
49003016	Nimashkawikakwecimaa Kaaoyoohsimintc cimiininek, kaaishiwenootaninik okihci-inentaakosiwin cioncimashkawisii'ikoyek i'imaa kaashimashkawisiinitc otAhcaahkwan. Cimashkawisiiyek i'imaa piincaya'ii kipimaatisiwiniwaank.
49003017	Ehtepwehtamek kaye Christ ci-ishitaatc i'imaa kite'iwaank, kiinawaa kaye taapishkoo watapiin kaakotaawikihkin, cikotaawikiyek saaki'iwewinink, kaashionahtek kaye saaki'iwewin mii 'imaa ci-ishiaayiitapiyek.
49003018	Cikashkihtooyek kaye ciwiicikihkentamoomimek i'i Kishemanitoo kahkina otanami'aama' aaniin enikohkwentaakwaninik Christ osaaki'iwewin, aaniin ehpiihcimankateyentaakwaninik, aaniin kaye ehpiihcikinwewentaakwaninik, aaniin kaye ehpiihci-ishpentaakwaninik, aaniin kaye ehpiihciwaahsawentaakwaninik anaamaya'ii inahke.
49003019	Kekeht kaye cikihkentamowek Christ osaaki'iwewin, wiihkaa ketepikihkencikaatehsininik, cimooshkineshkaakowek kaye kahkina Kishemanitoo otinaatisiwin eshimooshkinewentaakwaninik.
49003020	A'a tahsh Kishemanitoo kaa-anohkiimakaninik omashkawisiiwin i'imaa kipimaatisiwininaanink, okashkihtoon awahshime ci-ishihciketc kaaishikakwecimank, aaniin kaye enentamowank,
49003021	taka hsa wiin mooshak iko takihci-inentaakosi i'imaa otanami'aa' kaaishiayaanitc, i'imaa kaye Christ Ciisahsonk mooshak iko ahpane keniayayaanik. Emen.
49004001	Niin itahsh kaaTipenciketc e'anohkiihtawak kaaoncikipa'okooyaan, kitishipakohsenimininim, aahpici ehkihci-inentaakwahk kaashikanoonikooyek, kiiantominek Kishemanitoo, miitahsh inahke ci-ishipimaatisiyek.
49004002	Mooshak kakwetapahsenimohk, kakwenoohkaatisik, shashiipentamohk kaye, kakweshashiipenintik ciwaapanta'itiyek ehsaaki'itiyek.
49004003	Maawac hsa ko kihcianohkiik cikanawentamowek wiiciintiwin Kishemanitoo otAhcaahkwan kaamiininek, pisaanisiihkantaatiwin aapacihtook kaaoncimincimishkaak kaaishiminowiiciintiyek.
49004004	Mihcipeshikwan hsa wiiyawimaa, mihcipeshiko kaye a'a Ahcaahk, mihcipeshikwanini kaaishiantominek Kishemanitoo, miitahsh i'imaa eshiahpenimoyek.
49004005	Mihcipeshiko kaye kaaTipenciketc, mihcipeshikwan kaye tepweyentamowin, mihcipeshikwan kaye siika'antaasowin,
49004006	mihcipeshiko kaye Kishemanitoo, kahkina awiyan Kaaoyoohsimikotc, wiin kaye kahkina awiya' otipenimaa', misiwe kaye tananohkii, wiin kaye kahkina awiya' opimaatisiwininiink ayintaa.
49004007	Kahkina tahsh kaatahsopeshikoyank Christ omiikiwewinink kikii'ishishawentaakosimin, ekii'ishimaamaata'ooninank omiikiwewinan kaakii'onentank ci-inanohkiiyank.
49004008	Kihcimasina'ikan tahsh ishipii'ikaate: "Ahpii hsa weti ishpimink kii'ishaatc, kaahcitinikana' niipiwa' okii'maaciinaa', miikiwewinan tahsh okii'miinaa' ininiwa'."
49004009	Wekonen tahsh "ishpimink kii'ishaatc" kaaicikaatek? Mii hsa o'o kaaicikaatek, pinamaa hsa maawac iko tapahsahkiink kiihpiishaa.
49004010	A'a tahsh kaakiihpinaashiitc o'omaa ahkiink, mii hsa a'a peshikwan ishpimink kaakii'ishaatc, waahsa weti awahshime kihcikiishikonk ekii'ishaatc, kahkina kekoonini ewii'mooshkineshkank.
49004011	Wiin itahsh kaakii'miinaatc ininiwa' anohkiiwinan, aaninta ishinisha'waakan citinowinitc, aaninta citinowinitc kaakanoocikehtamawaanitc Kishemanitoon, aaninta cipapaawiintamaakenitc minwaacimowin, aaninta cikanawenimaanitc otanami'aa', aaninta kaye cikihkino'amaakenitc.
49004012	Miitahsh i'i kaakii'oncimiinaatc ewiihkwayaanci'aatc Kishemanitoo otanami'aama' citootaminitc owaawiici'iwewianohkiiwin, cioncikiishinaakwaninik e'ompihcikaatenik Christ owiiyaw,
49004013	paanimaa kahkina kiipeshikwentaakwahk kitepwehtamowininaan, kaaishikihkenimank kaye Kishemanitoo oKosihsan, miitahsh i'i payesh cinikiishaapewiwank, ciocihcishkaawank omooshkinewentaakosiwinink Christ mayaa kekiinawint ci-ishinaakosiyank.
49004014	Taka tahsh kaawiin apinoonciishink kikaishiayaahsiimin, cipapaamaa'okohsiwank, cipapaamiwepaahshihsiwank aanti piko wentaanimahk, aaniihsh taapishkoo nootinonk inentaakwanini okihkino'ikewiniwaan iki kaawanikihkino'ikewaatc. Aaniihsh okashki'aawaa' aaninta e'wanimaawaatc e'aapacihtoowaatc kaakakayentaakwaninikin otishihcikewiniwaan.
49004015	Kiinawint tahsh wiin saaki'iwewinink e'onciimakahk kaatashintamank tepwewin, misiwe kikaishimaaciikimin inahke Christ kaaishiayaatc, kaaniikaanishkank owiiyaw.
49004016	Wiin itahsh kahkina kekoonini e'naakacihtootc, mii 'i kaaonci maamawi minohsinkin ini pepahkaan kaainwaatekin i'imaa wiiyawimaank. Mii 'imaa kahkina wencimincimishkaak kaaishiayoonahcikaatekin ayaanihkawikanaanan. Entahso peshikwahk hsa inaapatan kekii'inanohkiimakahkipan. Miitahsh o'o saaki'itiwin enanohkiimakahk, kaaoncimaaciikihk wiiyawimaa, kaaonci mashkawi'itisoomakahk kaye.
49004017	Kitayaankwaamimininim itahsh kaaTipenciketc otishinihkaasowinink: keko awahshime ishipimaatisihkek taapishkoo iki ekaa kaaCoowiwihsikwaa kaaishihcikewaatc, aaniihsh otinentamowiniwaan kaawiin kekoon ahpiihtentaakwahsininiwan.
49004018	Kashkiitipihkaniniwan kaye onaakatawentamowiniwaan, kaawiin kaye i'imaa Kishemanitoo kaashipimaaci'iwenitc ishitipentaakosihsiiwak, aaniihsh kaawiin oncita owiihkakwekihkenimaahsiwaawaan aaniihsh kaye ehshashiipihtamowaatc.
49004019	Kaawiin kaye awaac pankii akaciwin otayaahsiinaawaa, pisaan​iko wiinke anoociko e'ishihcikewaatc aaniin wiinehtawaa ko keonciminwentamowaatc, e'ishihcikewaatc kahkina ini tino kaawiinentaakwaninikin, aahpici kaye e'onsaamentamowaatc keyaapi ewii'ishihcikewaatc.
49004020	Kaawiin tahsh wiin i'i nahke kikii'ishikihkino'amaakohsiwaa Christ.
49004021	Tepwe iitok kikii'noontawaawaa a'a Christ, kikiikihkino'amaakowaa kaye. Mii​hsa 'iwe kaanoontamek tepwewin kaamihkikaatek Ciisahsonk,
49004022	ekiihkihkino'amaakooyek ketootamek ini kikehteinaatisiwiniwaan, pahkeya'ii ci-ishiwepinamek, aaniihsh mii​'imaa kaaishikakayenisiimakahkin macimihsawentamowinan kaakii'anionci nihshiwanaacihcikaatek.
49004023	Noonkom itahsh anioshki'ikoowisik kitahcaahkowaank kaaoncinaanaakatawentamek.
49004024	Pihsihkamok kaye i'i oshkipimaatisiwin kaakii'oshihcikaatek ci-ishinaakwahk Kishemanitoo kaaishinaakositc, tepwe cikwayahkwaatisiihkantawekwaa pemaatisiwaatc, tepwe cikwayahkotootamowek Kishemanitoo kaaishiantaweniminek.
49004025	Haw itahsh poonihtook kikiiwanimowiniwaan! Kaatepweyentaakwahk tahsh waawiintamawihk kahkina kaatahsopehpeshikoyek kiicipimaatisiik, aaniihsh kahkina kaatahshiyank peshikwan kitishitipentaakosimin.
49004026	Kiishpin tahsh nishkaatisiyek, keko i'imaa kinishkaatisiwiniwaank oncimacitootankek. Poonikitaasok cipwaa pankihshimotc kiisihs.
49004027	Keko kaye tawinamawaahkek maciaya'aa kipimaatisiwiniwaank.
49004028	Taka kaye a'a kaanihtaakimootitc tapoonikimooti, nawac anohkiitc taonishihshinini oninciin ciaapacihtoohpan. Aaniihsh mii 'imaa keonciayaatc kekoonini cimiinaatc i'i kaanoontehsenitc.
49004029	Keko kaye kaanihshiwanaaci'iwemakahkin ihkitowinan aapacihtoohkek kiikiikitoyek, ini hsa kaawiici'iwemakahkin ihkitowinan aapacihtook, ciwiici'intwaa noonkom iko kaaishinoontehsewaatc, iki hsa kaapisintawinekwaa cionciminohsewaatc.
49004030	Keko kaye maanentamo'imaahkek kaapehkaatisinitc Kishemanitoo otAhcaahkwan, mii 'i aaniihsh i'imaa wencikihkinawaaci'ikooyek aanti wencitipentaakosiyek, ninkotink hsa Kiishikaninik Kishemanitoo okakiishihtoon kipimaaci'ikoowiniwaa.
49004031	Wepinamohk tahsh kahkina nishkentamowinan, aahkokitaasowin kaye, nishkaatisiwinan kaye, nishkikishiiwekiihkaantiwin kaye, macitashintiwinan kaye, ini kaye kiimoocishiinkencikewinan.
49004032	Minotootaatik, kohpaatenintik kaye weweni ciwiici'itiyek, poonentamaatik kaye taapishkoo Kishemanitoo kaakii'ishipoonentamawinek i'imaa Christink.
49005001	Kiinawaa tahsh kaashaweniminek Kishemanitoo e'oniicaanihsiminek, nanaapinawihk eshipimaatisitc.
49005002	Saaki'itiwinink kaye ishipimohsek taapishkoo Christ kaakii'ishishaweniminek, ekiihpakitinank opimaatisiwin kiinawint onci, pisaan iko cinihsintc ekiihpakitinamawaatc Kishemanitoon, okii'minaahsamawaan, mii hsa i'iweni Kishemanitoo kaaminomaantank.
49005003	Kaawiin iitok awaac ta-ayaahsinoon pihshikwaatisiwin, wiinaatisiwin kaye, aaskonisiwin kaye citakowiintek i'imaa kaashiayaayek, ehtinowiyek Kishemanitoo opimaatisiima'.
49005004	Keko kaye wiinikiishwehkek, keko kaye kakiipaacikiishwehkek, keko kaye noociko ishimiihkinsihtaakosihkek, aaniihsh kaawiin i'i onishihshinsinoon. Mooshak itahsh tashintamok keoncimiikwehciwentamek.
49005005	Kehcinaac iitok kikihkentaam awiya kaapihshikwaatisitc, kaawiinaatisitc kaye, kaamihsawentank kekoonini pahkaan awiyan otaya'iimini, mii​'i aaniihsh eshimanitoohketc, kaawiin iki kaatootamowaatc okatepinansiinaawaa i'i kaawii'miinitinaaniwaninik i'imaa otOokimaawiwininiink Christan shikwa kaye Kishemanitoon.
49005006	Keko kaye pakitinaahkek awiya ciwaniwininek kakiipaacikiishwewinan aapacihtootc, aaniihsh miiwan​ono kaaishihcikewaatc, kaashashiipihtamowaatc kaawii'oncipakamishkaakowaatc Kishemanitoon onishkaatisiwinini.
49005007	Keko tahsh wiiciiwaahkekwaanik iki o'o kaaishihcikewaatc.
49005008	Kiinawaa tahsh kashkiitipihkanonk kikii'ishipimaatisim otaanaank, noonkom itahsh kiwaahsenaakosim kaaTipenciketc onci. Miitahsh i'imaa ishipimohsek kaaishipimaatisiwaatc waahseyaank kaaishitipentaakosiwaatc.
49005009	Aaniihsh kaawaahseyaak oncinihtaawikimakanoon kahkina kaaonishihshik minotootamowin, kwayahkwaatisiwin, tepwewin kaye.
49005010	Kakwekihkentamohk itahsh kaye wekonen ini kaaTipenciketc kaaminwaapantank.
49005011	Keko kaye wiici'aahkekwaanik iki pemaatisiwaatc otishihcikewiniwaan kashkiitipihkanonk kaaoncitipentaakwaninikin, aaniihsh kaawiin kekoonini i'imaa otoontinansiinaawaa. O'o tahsh ishihcikek, mohshenamawihkwak ini otishihcikewiniwaan.
49005012	Aaniihsh tepwe wiinke akatentaakwaniniwan citashincikaatenikin okiimooci-ishihcikewiniwaan.
49005013	Kahkina tahsh kekoonan naakwanoon kiipiicikaatekin kaaishiwaahseyaak, kahkina tahsh kekoon kiinaakwahk mii​'imaa wencikihkencikaatek entinowank.
49005014	Miitahsh o'o kaaonci-ishipii'ikaatek Kihcimasina'ikan: "Koshkosin kaanipaayan! Kiiwepimaatisin onci 'imaa kaaishinipoyan, Christ itahsh kikawaahseshkaak."
49005015	Aahpici tahsh ayaankwaamisik aaniin eshipimaatisiyek, keko ishipimaatisihkek taapishkoo kaakakiipaatisiwaatc. Kaaishipimaatisiwaatc itahsh okakiihtaawentamook ishipimaatisik.
49005016	Kakweminwaapacihtook hsa minihk kaashitawinamaakooyek ciminohcikeyek, aaniihsh aahpici mooshak macikiishikan.
49005017	Keko tahsh kakiipaatisihkek. Nihsitohtamowaahk ihsa kaaTipenciketc otinentamowin.
49005018	Keko kiiwashkwepiinotankek i'i shoominaapo, kikanihshiwanaaci'itisom. O'o tahsh ishihcikek, pakitinimihk Kishemanitoo otAhcaahkwan mooshak cimooshkineshkawiminek.
49005019	Ishikakanoonitik ehkitoomakahkin Kihcimasina'ikani Nikamonan, anami'enikamonan kaye, ci-ina'amowek kaye Kishemanitoo otAhcaahkwan kaamiininek nikamonan, cinanikamoyek, cinanikamohtawek kaaTipenciketc kite'iwaank.
49005020	Mooshak kaye miikwehciwenimihk Kishemanitoo Kaaoyoohsimaawitc, wekonen​iko wetihsikoyek ishimiikwehciwenimihk otishinihkaasowininiink kaaTipencikenitc Christ Ciisahsoon.
49005021	Kaye tahsh pakitinitisohkantaatik kaatahshiyek ehkohtaanenimek Christ.
49005022	Kiinawaa wiiwimaak pakitinitisok cina'ihtawekwaa kinaapemiwaak taapishkoo ketootawekipan kaaTipenciketc.
49005023	Aaniihsh onaapemimaa oniikaanishkawaan wiiwan taapishkoo Christ kaaishiniikaanishkawaatc kaamaamawenonitc otanami'aa', wiin aaniihsh okiihpimaaci'aa' i'i otanami'aa', mii 'i aaniihsh i'i owiiyaw.
49005024	Taapishkoo otanami'aak kaaishipakitinitisohkantawaawaatc Christan, mii hsa peshikwan wiiwimaak ketootawaawaahpan onaapemiwaa' misiwe piko.
49005025	Kiinawaa kaye onaapemimaak, shawenimihkwak kiwiiwiwaak taapishkoo Christ kaakii'ishishawenimaatc kaamaamawiino'aatc otanami'aa', ekii'oncipakitinank opimaatisiwin kaye.
49005026	Mii hsa tahsh kaaoncipakitinitisotc, ewii'onahsaatc otanami'aa' Kishemanitoon citipinawewisinitc, ekii'aapacihtootc otihkitowin, ekii'ishipehkaapaawanaatc nipiink,
49005027	ewiihpiitamaasotc i'i otanami'aa' taapishkoo e'oshkihkwewetc wiin ewii'onaapemimintc, wiinke cipehkinaakosinitc i'imaa kaaishiayaatc, kanake cipaahpaahtewinaakosihsinik, ciayoosiikinaakosihsinik kaye, wiinke hsa ciminonaakosinitc. Miitahsh eshiantawenimaatc wiin ehta ko ewiihtipinawewisitc, kekoonini kaye ci-ishianaamentaakosihsinik.
49005028	Miitahsh eshinaakwaninik onaapemimaak cishawenimaawaahpan wiiwiwaa' taapishkoo kaaishisaakihtoowaatc owiiyawiwaan. A'a hsa kaashawenimaatc wiiwan, mii hsa a'awe kaasaaki'itisotc.
49005029	Aaniihsh kaawiin awiya wiihkaa oshiinkentansiin owiiyaw. Aahpici hsa weweni ahshantiso, weweni kaye onaanaakacihtoon i'i owiiyaw. Miitahsh entootawaatc Christ otanami'aa'.
49005030	Aaniihsh kahkina Christ owiiyawink kitishitipentaakosimin.
49005031	O'o tahsh ishihsin: "Miitahsh o'o inini kaaoncinakanaatc oteten, omaamaan kaye ciwiiciiwaatc ini wiiwan. I'i e'niishiwaatc miitahsh eshinaakosiwaatc ehpeshikowaatc wiiyawiwaank."
49005032	O'o tahsh kaakiihkihkencikaatehsinok otaanaank, aahpici kihci-inentaakwan. O'o tahsh kaatashintamaan, aaniin Christ eshiwiiciiwaatc otanami'aa'.
49005033	Taka tahsh kiinawaa kaatahshiyek shawenimihkwak kiwiiwiwaak taapishkoo kaaishisaaki'itisoyek, taka kaye wiiwimaak okakihtenimaawaa' onaapemiwaa'.
49006001	Kiinawaa tahsh apinoonciishak, na'ihtawihkwak kiniiki'ikowaak, aaniihsh kaaTipenciketc okii'ishionentaan, aahpici hsa kaye onishihshin i'i ci-ishihcikeyekipan.
49006002	Kihtenimihkwak kitetewaak, kimaamaawaak kaye, mii​hsa o'owe payesh inaahkonikewinink kaaishitashintek ahshotamaakewin:
49006003	"Aahpici hsa kikaminohsem, kinwesh kaye kikapimaatisim o'omaa ahkiink," e'ishihsink.
49006004	Kiinawaa otetemaak keko kakaanci'aahkekwaanik kiniicaanihsiwaak cinishkaatisiwaatc. Ishiompiki'ihkwak, ishimaamiinomihkwak, ishikihkino'amawihkwak kaye ci-ishihcikewaatc kaaTipencikenitc kaakii'ishionahcikenitc.
49006005	Kiinawaa opamiihtaakek na'ihtawihkwak iki kaaotookimaamiyek, o'omaa ahkiink kaa-ayaawaatc. Kihtenimihkwak, kohtaanenimihkwak kaye tepwe i'imaa kite'iwaank, citootawekwaa taapishkoo kaatootawek Christ.
49006006	Kaawiin wiinehta ehkanawaapaminekwaa, ci-ishihcikehsiwek ininiwak ehta ciminwaapaminekwaa. I'imaa hsa kite'iwaank ishihcikek Kishemanitoo kaaishiantawentank, aaniihsh Christ kitanohkiihtawaawaa.
49006007	Ciihkentamok itahsh i'i kaaishipamiihtaakeyek, ci-ishihcikeyek taapishkoo kaaTipenciketc e'anohkiihtawek, kaawiin wiin ininiwak.
49006008	Kihkentamok itahsh o'o, aaniin hsa ko awiya eshiminotootank, kaaTipencikenitc hsa okakiiwetootaakoon, komaa kaye enohkiihtamaakekwen ehtipenintisohsik, komaa kaye tepenintisokwen.
49006009	Kiinawaa tahsh kaaokimaawiyek, mii hsa peshikwan tootawihkwak kaa-anohkiihtamawinekwaa. Keko kaye kakwesekimaahkekwaanik, aaniihsh otOokimaamiwaan kaye kiinawaa tahsh kitOokimaamiwaa kihcikiishikonk ayaa. Kahkina hsa awiyan peshikwan otinenimaan.
49006010	Miitahsh o'o ishkwaac waa'ininakook, kaaTipenciketc okihcimashkawisiiwinink, mii​'imaa ontinamok kimashkawisiiwiniwaa.
49006011	Pihsihkamowaahk tahsh misiwe piko Kishemanitoo kaamiininek miikaasowi kikishkikan, cikashkihtooyek cioncimashkawikaapawiihtawek maciaya'aa, ini kaye okakayenisi-ishihcikewinan.
49006012	Kaawiin iitok owiiyawihsiiwak iki kaamiikaaninankwaa, aaniihsh ahcaahkowiwak kaaokimaahkantaakewaatc, kaakashki'ewisiwaatc kaye, iki kaye kaatipentamowaatc noonkom kaakashkiitipihkentaakwaninik ahkiini, iki kaye maciahcaahkwak kaamacinoocihcikewaatc pepahkaan ayaawinink kiishikonk kaaishiayayaawaatc.
49006013	Otaahpinamowaahk itahsh kahkina Kishemanitoo miikaasowi kikishkikanan kaamiininek cimisiwe aakooshkaakoyek, cikashkihtooyek cinanaahkwiiyek ahpii kiishikahk macikekoon nooci'ikoyek, kahkina kaye kekoon ci-ishihcikeyek cimashkawikaapawiyek.
49006014	Mashkawikaapawik itahsh wiinke, ehkihcihpisoyek i'i tepwewin, ehkikishkamek kaye i'i kwayahkwaatisiwin taapishkoo i'i piiwaapihk shimaakanihshak kaapihsihkamowaatc ohkaahkikaniwaank.
49006015	Mooshak ahshowisik ciwiintamaakeyek minwaacimowin kaaishitashintek keshipisaaniwiiciiwintc Kishemanitoo, mii 'i inahkisinek.
49006016	O'o tahsh maawac iko ishihcikek: otaahpinamok i'i tepweyentamowin, cionakaa'ikaniyek, cikashkihtooyek ciaahtawe'amowek kahkina kaaishkotewaninikin maciaya'aa opihkwahkoon kaapimonek.
49006017	Pimaaci'ikoowin tahsh kaye pihsihkamok ciomiikaasowaanohkwaaniyek. Taka tahsh kaye Kishemanitoo otIhkitowin opashipa'ikewihkomaanik, otAhcaahkwan kaamiiniminek.
49006018	Kishemanitoo tahsh otAhcaahkwan kaaishiwiici'iminek mooshak anami'aak ehkakwetweyek kekoon piko. O'o tahsh e'ishihcikeyek, mooshak ahshawaapik, keko kaye pakiciihkek e'anami'aayek, e'anami'ehtamawimek kahkina Kishemanitoo opimaatisiima'.
49006019	Anami'ehtamawihshik itahsh Kishemanitoo cimiishitc kwayahk ihkitowinan keaapacihtaawak ahpii kiikitowak, cisoonkite'ewak citashintamowak kaakiihpikihkencikaatehsininik tepwewin kaatashintenik i'imaa minwaacimowinink.
49006020	Mii hsa tahsh kaaoncimaamaancikwahpisoyaan, ehkiikitoohtamaakewininiiwiyaan e'anohkiihtawak kaaTipenciketc, o'o kaye kaatashintamaan minwaacimowin, cisoonkite'eyaan ci-ihkitoyaan aaniin kaaishiantawentaakosiyaan.
49006021	Tihkihkahs (Tychicus) kaasaaki'ankitc niitanami'aanaan, aahpici kaye kaatepweyentaakositc kaa-anohkiihtawaatc kaye kaaTipencikenitc, kikawiintamaakowaa kahkina kekoonini cikihkenimiyek aaniin eshiwepisiyaan, aaniin kaye eshiayaayaan.
49006022	Mii hsa tahsh i'i kaakii'onci-ishinisha'wak weti kaaishiayaayek, ciwiintamawinek aaniin kahkina eshiayaawankitc kaye kiinawaa cimashkawentamek.
49006023	Kahkina kaawiicitepwehtamoomintwaa, taka Kishemanitoon Kaaoyoohsimimintc, kaaTipencikenitc Ciisahs Christan kaye okamiinikowaan pisaanentamowinini, saaki'iwewinini kaatakohsininik tepweyentamowinini.
49006024	Taka Kishemanitoon okishewaatisiwinini okawiiciiwikonaawaa kahkina kaasaaki'aawaatc kaaTipencikenitc Ciisahs Christan, wiihkaa osaaki'iwewiniwaa kaanipoomakahsininik.
50001001	Niinawint Pwaal (Paul) kaye Timahti (Timothy) otanohkii'aakana' Christ Ciisahs. Kiinawaa kitooshipii'amaakoom i'imaa Pilipaai (Philippi) ootenaank kaa-ayaayek, kiinawaa Kishemanitoo opimaatisiima' kaawiiciiwek Christ Ciisahs, tako kaye ikiweniwak oniikaanisiik kaye owiici'iwek nintooshipii'amawaanaanik.
50001002	Shawentaakosiwin kaye pisaanentamowin kikaonciihtamaakowaa Kishemanitoo 'awe Koohsinaan kaye kaaTipenciketc Ciisahs Christ.
50001003	Tahsink iko e'mihkweniminakook nimiikwehciwi'aa Kishemanitoo.
50001004	Tahsink iko mooshak e'anami'aayaan ninciihkentam ehkanoocikehtamawinakook
50001005	onci 'iwe kaapi-ishiwiici'iweyek ehpimiwiincikaatek minwaacimowin, nihtam iko ekii'maaciiotaahpinamek piinihsh iko noonkom.
50001006	Mii 'owe ehkehcinaa'entamaan, i'iwe ominoanohkiiwin Kishemanitoo kaakii'maatanohkaatank ekiihkikishkamo'inek, keyaapi cini-ishianohkaatank piinihsh iko ahpii kiishikaninik Christ Ciisahs kaawiihtipentank, amii 'i ahpii cikiishihcikaatek.
50001007	Kwayahkwan ihsa 'owe ci-ineniminakook, mooshak ehtaneniminakook ninte'ink. Aaniihsh kahkina kaatahshiyek kikiihpi-ishiwiici'iwem nimiinikoowisiwinink kaaishipakitinamawitc Kishemanitoo, aaniihsh noonkom ehkipa'okooyaan kaye otaanaank mekwaa ekiihpiniskwesiyaan ekiihkanoocikehtamawaatamaan i'i minwaacimowin ekiihpimiaayiitahtooyaan, mooshak kikiihpiwiitoohkawim.
50001008	Kishemanitoo nintaatipaacimik aahpici ko ewii'waapaminakook. I'imaa wiin Christ Ciisahs osaaki'iwewinink onciimakanini o'o kaaineniminakook.
50001009	O'o tahsh nintishianami'aa, keyaapi awahshime cianiwenoociayaamakahk kisaaki'iwewiniwaa, tako kaye ciokihkentamaawiniyek kaye wiinke cinihsitawinamek,
50001010	mii 'iwe ci-ishikashkihtooyek maawac kaaonishihshinkin ciotaahpinamek. Miitahsh 'iwe misiwe keshitepweyentaakosiyek kaye ekaa kekoon ci-ishianaamentaakosihsiwek ahpii okiishikaamitc Christ.
50001011	Kikaishimooshkineshkaakoom kekoonan kwayahkopimaatisiwin wiin Christ Ciisahs kaanihtaawikihtootc, mii 'iwe keoncikihtakimintc Kishemanitoo kaye keoncinanaahkomintc.
50001012	Niiciotepwehtamook, kinantawenimininim cikihkentamek 'owe kaapi-ishihseyaan, mii 'imaa keyaapi wencinikihkentaakwahk i'i minwaacimowin.
50001013	I'iwe onci kahkina shimaakanihshak kaakanawentamowaatc okimaawikamik ninkihkenimikook Christan e'otanohkii'aakaniminitc e'oncikipa'okooyaan, kaye kahkina pehkaanisiwaatc ninkihkenimikook.
50001014	Shikwa niipiwa' iki owiicihkiweyimaak kaaTipencikenitc ehtepweyenimaawaatc, e'waapamiwaatc eshikipa'okooyaan, onciteinenimowak, awahshime e'animashkawenimowaatc ciwaawiintamowaatc Kishemanitoo otipaacimowin, ekaa ehkohtaacihsikwaa.
50001015	Tepwe miinawaa aaninta otishikakiihkwenotawaawaan Christan aayaahshentamowinink kaye kakwepahkinaatiwinink. Aanint itahsh kwayahk wiiminowiici'iwewak, e'oncikakiihkwewaatc.
50001016	Okoweniwak saaki'iwewinink ishihcikewak. Okihkentaanaawaa Kishemanitoo ekii'inanohkii'itc cikanoocikehtamawaatamaan i'i minwaacimowin.
50001017	Iki tahsh pehkaanisiwaatc kaawiin tepwewinink otishikakiihkwenotawaahsiwaawaan Christan. Wiinawaa tahsh iko ehta wii'niikaanentaakosiwak. Inentamook aaniihsh keyaapi sanakisiwin ewiihkakwe kashkihtamawiwaatc o'omaa eshikipa'okooyaan.
50001018	Kaawiin inkotano nintinentansiin. Niminwentam kiishpin ehta kakiihkwenotawintc a'a Christ, aaniin​iko keishihsenik, maakishaa nahpaac inentamowinink, maakishaa kaye kwayahk inentamowinink oncikakiihkwenotawintc. Shikwa keyaapi ninkani-ishiminwentam.
50001019	Ninkihkentaan aaniihsh e'anami'ehtamawiyek kaye ehpiwiici'imitc Ciisahs Christ otAhcaahkwan, ninkaoncipakitinikoo.
50001020	Mii 'owe ehkihcimihsawentamaan ehpakohsenimoyaan, ekaa wiihkaa kekoon cioncimenihshentansiwaan, mooshak itahsh cimashkawenimoyaan, memintake ko kaye noonkom, enikiniyaan iko cikihtentaako'ak a'a Christ, kemaa pimaatisiyaan kemaa nipoyaan.
50001021	Wekonen aaniihsh niin waa'oncipimaatisiyaan? Christ ehta 'awe kaaoncipimaatisiyaan. Miitahsh i'i nipoyaan nawac nintaaminohsa'ikon.
50001022	Kiishpin tahsh keyaapi kashkihtooyaan minoanohkiiwin keyaapi niwiiyawink pimaatisiyaan, miihsh i'i eshiwawaanentamaan aaniin mayaa keishihcikeyaan.
50001023	Niishwayak nintoonciwiihkopinikoo. Maawac nimihsawentaan cimaacaayaan ciawiwiiciiwak 'awe Christ, mii 'iwe maawac keonishihshink.
50001024	Kiinawaa tahsh nawac taa-antawentaakwan keyaapi niwiiyawink cipimaatisiyaan.
50001025	Mii 'iwe ehkwayahkwentamaan, e'ishikihkentamaan keyaapi ciniayaayaan. Keyaapi kikaniwiicipimaatisiimininim kahkina, kikaishiwiici'ininim cinimaaciishkaayek kaye cini-ishimoocikentamek kitepwehtamowiniwaank.
50001026	Ahpiihsh miinawaa wiiciayaaminakook nawac keyaapi kekoon kika-ayaanaawaa cionci-ishpenimek Christ Ciisahs e'aniwiiciiwek.
50001027	O'owe ehta kitinininim: ishipimaatisiyok cipeshikonaakwahk eshiayaanik ominwaacimowin a'a Christ. Miihsh kiishpin ishaayaan ciwaapaminakook, kiishpin kaye waapamihsinowinakook, ninkanoontaan eshiayaayek, keyaapi ehsoonkikaapawiyek peshikwan iko maamaw e'inentamek, peshikwan ehta kinantawentamowiniwaank enikohk cimaamawiwiici'itiyek, ehkakwemaacaahtooyek i'i tepwewin kaaishitepwehtamank 'iwe kaaishinoontamank minwaacimowinink.
50001028	Keko kohsaahkekwaanik ikiweniwak kenakaashkawinekwaa. Taoncikihkentamook wiinawaa ewii'nihshiwanaatisiwaatc, kiinawaa tahsh cipimaaci'ikoowisiyek. Kishemanitoo aaniihsh a'awe kaawiici'inek.
50001029	Kikii'miinikoowisim cipamiihtawek 'awe Christ. Kaawiin ehta ehtepwehtawek, i'iwehsh kaye cioncikakwaatakihtooyek.
50001030	Kaye kiinawaa ciwiici'iweyek i'imaa miikaatiwinink, i'iwe niin otaanaank kaakii'ishiwaapamiyek kaye hsa ko noonkom eshinoontamek ehtashimiikaasoyaan.
50002001	Kiishpin tepwe oncimashkawisiiwekwen e'wiiciiwinek a'a Christ, kiishpin kaye oncisoonkite'eyek onci 'iweni osaaki'iwewinink, kiishpin kaye menowiiciiwaawekwen ini Kishemanitoo otAhcaahkwan, kiishpin kaye oncishawenintiyek kaye tahsh cioncikitimaakenintiyek,
50002002	kiishpin onoweniwan tepwe eshiayaawekwen, mii 'owe kitishikanoonininim wiinke cikakwemoocikentami'iyek, mayaa peshikwan ci-inentamek kaye peshikwan ciahpiihcisaaki'itiyek kaye wiinke cipeshikwewaanakentamek, wiinke ciwiici-inentamoontiyek.
50002003	Keko kaye kekoon ishihcikehkek cikakweniikaanentaako'itisoyek, nawac 'iwe kakwetapahsenimohtaatik, mooshak itahsh "Kiin nawac kikihtakins" ishinaatik.
50002004	Kaawiin awiya wiin iko tipinawe ehta taakakweminohsa'itisohsii, kahkinahsh iko cikakwenaanaakatawenintiyek.
50002005	Christ Ciisahs kaakii'inaatisitc kitaakakweinaatisim kekiinawaa:
50002006	Aanawiin Kishemanitoonk ekiihpi-inaatisitc, kaawiin itahsh kii'inentansii cimashkawikanawentank 'iwe kaaishiKishemanitoowentaakositc.
50002007	Wiin itahsh iko meshkwac kii'inenintiso kahkina cipakitinank, kaye okii'otaahpinaan anohkii'aakanink ci-ishipimaatisitc. Ininiink itahsh iko kii'ishinihtaawiki kaye ininiink kii'ishinaako'aakaniwi.
50002008	Kiihtapahsentaako'itiso, kiihkapenana'ihtam, piinihsh iko cinipotc, ekiihtashinetc aashiteyaahtikonk.
50002009	Mii​hsa tahsh okii'oncikihtentaako'ikoon ini Kishemanitoon, maawac ishpimink ciniikaanakinsotc. Kaye okii'miinikoon maawac ehkihtakintenik minowiinsowin kaatahsinkin wiinsowinan.
50002010	Mii​hsa tahsh 'awe Ciisahs owiinsowin wiincikaatenik, kahkina awiya taociciinkwaniihtaawak kihcikiishikonk kaa-ayaawaatc, kaye tahsh ahkiink kaye anaamahkamik kaa-ayaawaatc,
50002011	kaye kahkina entahsopeshikotc okatipaacimaawaan Ciisahs Christan ehTipencikenitc, mii 'iwe Kishemanitoo Weyoohsimintc cioncikihtenimintc.
50002012	Mii​hsa 'iwe siyaaki'inakook, i'iwe ekii'ishipisintawiyek kiiwiiciyayaaminakook, awahshime noonkom e'wiiciayaamihsinowinakook antawentaakwan citootamek i'i kaaininakook. Kohtaanentamowinink, nininkishkaawinink ishikapeanohkaatamaasok kipimaaci'ikoowiniwaa piinihsh​iko cikiishinaakwahk.
50002013	Aaniihsh Kishemanitoo 'awe kaainanohkiitc i'imaa kipimaatisiwiniwaank. Kikikishkamo'ikowaa ci-inentamek kaye citootamek otishiantawentamowin.
50002014	Kahkina kekoon kakwetootamok ekaa wiihkaa kekoon citashintansiwek, kaye wiihkaa ciaayaanoontihsiwek.
50002015	Mii 'i Kishemanitoo oniicaanihsa' citinowiyek, ekaa kekoon ci-ishiayaahsiwek kaye cipehkinaakosiyek, kaye ekaa kekoon citashimikoohsiwek. I'imaa mekweaya'ii kitayintaam e'ayaawaatc iki kaakwayahkohcikehsikwaa kaye anooc kaainaatisiwaatc. Kikatashisaakaahtesim taapishkoo wanankohshak e'ishiwaahsaanshewaatc kiishikonk,
50002016	kaye e'niiminamawekwaa i'i tipaacimowin keoncipimaatisiwaatc. Kiishpin tepwe o'owe ishihcikeyek kikaonciwaawishenimininim ahpii okiishikaamitc Christ. Taishikihkentaakwan 'i ahpii ekaa anihshaa ekiihpimanohkiihsiwaan kaye anihshaa ekii'oncicaakii'itisohsiwaan.
50002017	Maakishaa ninkaishinip taapishkoo ehpakitinaahswaaniwiyaan, nimpimaatisiwin cisiikinikaatek wakic i'imaa kiinawaa eshipakitinikeyek, aaniihsh kitepwehtamowiniwaa kaamiinek Kishemanitoo e'anami'ehtawek. Kiishpin i'iwe ishihsek ninkaminwentam, kaye kiinawaa kahkina ciwiici'iweyek ninciihkentamowinink,
50002018	mii 'i peshikwan kaye kiinawaa kitaaciihkentaam, kaye niin ciwiicimoocikentamawinakook.
50002019	Nimpakohsenim kiishpin inentank kaaTipenciketc ci-ishinisha'wak a'awe Timahti (Timothy) ciawiotihsinek, miitahsh cioncimashkawentamaan noontamaan eshipimaatisiyek.
50002020	Aaniihsh mii ehta 'awe Timahti kewiici-inamanci'oomak. Mii ehta 'awe tepwe kaanaakatawentamawinek kiinawaa eshiwepisiyek.
50002021	Kahkina aaniihsh pehkaanisiwaatc wiinehtawaa kanawaapantamaasowak otishiwepisiwiniwaa. Kaawiin wiin opimentamawaahsiwaawaan Ciisahs Christan otaayintiwinini.
50002022	Kiinawaa tahsh kikihkenimaawaa otishihcikewin a'a Timahti, ekii'naakohtootc ominwakinsowin. Taapishkoo okosihsimaa e'wiici'aatc oteten, kaye wiin ninkii'wiitanohkiimik cimaaciishkaamakahk i'i minwaacimowin.
50002023	Miihsh i'i piciinak iko kihkentamaan keishiwepisiyaan, ninkainentam wiipa cikakweishinisha'wak.
50002024	Nintahpenimonotawaa tahsh kaaTipenciketc kaye niin wiipa ci-ishihseyaan ciotihsinakook.
50002025	Ninkiihteishinaan itahsh e'antawentaakwahk i'imaa ci-ishinisha'wak a'awe kiiciotepwehtamoominaan Ipaahparataitahs (Epaphroditus) ciantawaapaminek. Mii aaniihsh a'awe kaakiihpiwiitanohkiimitc kaye niwiicimiikaasowininiim e'inenimak. Kaye kiinawaa kikiihpianoonaawaa ehpi-ishiwitootc kiwiitoohkaakewiniwaa e'miishiyek.
50002026	Aahpici onantawentaan ciwaapaminek. Kaye kii'mikoshkaatentam ehkihkentank ekii'noontamek e'aahkosihpan.
50002027	Tepwe hsa ko kii'aahkosi, kekaa piko ekii'oncinipotc. Okiihkitimaakinaakoon itahsh Kishemanitoon. Kaawiin tahsh wiinehta, kaye niin itahsh ninkiihkitimaakinaakoo, ekaa ciayaakwiihtawaahsinokin nimpiikwentamowinan.
50002028	Mii​hsa 'owe nawac iko ninkiihpapaashentaan ci-ishinisha'wak, kekiinawaa ciminwentamek miinawaa kiiwaapamek. Shikwa keniin cioncimaacaamakahk nimikoshkaatentamowin.
50002029	Miitahsh a'awe otaahpinihk kikiciihkentamowinink, mincikahkina kaaTipenciketc eshiwiiciiwinek. Kaye kihtakimihk kahkina awiya 'awe kaatinowitc.
50002030	Wiin aaniihsh maano ko intawaac okiihpakitinaan opimaatisiwin, piinihsh ekii'oncipehshwaaci'ikotc nipowin, nawac wiin Christan ewii'anohkiihtawaatc. Mii 'owe kaa'ishihciketc ekii'naapitootank kiinawaa ko kekii'ishiwiici'iyekipan ekiihkashkihtoohsiwek.
50003001	'Owe tahsh ishkwaac kitishiwiintamawininim, niiciotepwehtamook: onciciihkentamok 'iwe eshiwiiciiwek kaaTipenciketc. Kaawiin inkotano nintinentansiin miinawaa peshikwan ciwiintamaan i'iwe otaanaank kaakii'ishipii'amawinakook, nawac i'imaa ci-ishikanawentaakosiyek.
50003002	Na'aasiihkantawihkok iki kaatootamowaatc ekaa kaakwayahkwahsininik, iki animohshink kaainentaakosiwaatc. Na'aasiihkantawihkok iki kaawiihpehshishamowaatc wiiyawiwaan.
50003003	Kiinawint ohsha kitaawimin kaamiinikoowisiyank kwayahk kihkinawaatashakeshokoowinink kaainentaakwahk. Aaniihsh kiinawint kitishianami'ehtawaanaan Kishemanitoo e'ishikashkihtoo'iminank otAhcaahkwan. Shikwa kitooncimoocikentaamin 'iwe e'wiiciiwinank Christ Ciisahs. Kaawiin kanake kitahpenimonotansiimin kekoon wakicinaw ehta ehtoocikaatek.
50003004	Keniin hsa ko nintaakashkihtoonaapan i'imaa ciahpenimoyaan ishihtwaawinink wakicinaw kaatoocikaatek. Kiishpin awiya inentank ehkashkihtootc ci-ishiahpenimonotank i'i wakicinaw kaatoocikaatek, nawac niin iko nintaateinakins.
50003005	Kaye niin ninkiihkihkinawaatashakeshokoo kiinihshwaahsokiishikahk (8) ahpane ekii'nihtaawikiyaan. Kaye niin i'imaa Isriyal (Israel) ininiinaank ninkii'oncii, kaye i'imaa tahswewaanakisiwinink Penciman (Benjamin) e'ontahkaanesiyaan. Nimisiwes Hiiparoo (Hebrew) ehtinowiyaan. Kaye tahsh ninkiihPerahsiiwininiiw (Pharisee) kaakii'ishikanawentamaan Coowak otInaahkonikewiniwaa.
50003006	Wiinke ninkii'ishionsaamentaan nintanami'aawin ekii'oncikakwaataki'imak Christ otanami'aakana'. Shikwa minihk eshikashkihtootc awiya ehkanawentank i'i Inaahkonikewin, wawiinke 'imaa ninkiihkwayahkotootam.
50003007	Ono tahsh kahkina ontisiwin kekii'inakintamaampaan, noonkom nintishinaanan ekii'wanihcikeyaan, nawac Christ ewiihkihkenimak.
50003008	Kaawiin iniweniwan ehta nintishinansiinan, kahkina kekoon aanatootamaan nintishinaan misiwe ekii'wanihcikeyaan, nawac iko ewii'ayaayaan kekoon maawac kaaonishihshink, mii 'iwe cikihkenimak Christ Ciisahs kaaTipenimitc. Wiin ewii'ayaawak ninkii'onciwepinaan kahkina. Cimihciwepinikaatek ehta nintinakintaan kahkina, nawac ewii'ontinak a'a Christ.
50003009	Misiwe peshikwan niwii'ishitakowiiciiwaa. Kaawiin keyaapi niin nintooshihtamaasohsii ninkwayahkwaatisiwin, 'iwe tino kaaonciimakahk Inaahkonikewin ehkanawencikaatek kaawiin nintayaahsiin. Noonkom itahsh nintayaan i'i kwayahkwaatisiwin i'imaa hsa e'onciimakahk ehtepwehtawintc a'a Christ. Mii 'iwe kwayahkwaatisiwin Kishemanitoo kaamiishitc kaatepwehtamowak.
50003010	O'owe hsa ehta ninantawentaan, wiin Christ cikihkenimak kaye cipikihkentamawak 'iwe mashkawisiiwin i'imaa wenciimakahk okiiwepimaatisiwinink. Kaye niwii'wiici'iwe okwatakihtoowinink Christ, niwii'naapaatisiimaa kaainaatisitc onipowinink,
50003011	o'owe e'inentamaan aaniin​iko kaye niin ci-ishiotihtamaan cionciwanishkaanikooyaan nipowinink cikiiwepimaatisiyaan.
50003012	Kaawiin 'iwe nintaaihkitohsii aasha cikashkihtooyaan, kaawiin kaye ehkiishi'ikoowisiyaan. Enikohk itahsh nintanikakwekaahcitinamaas i'iwe kaakiiwii'miishitc kaakii'oncikaahcitinitc Christ Ciisahs.
50003013	Niiciotepwehtamowitok! Kaawiin aasha nintinentansiin ehkaahcitinamaasoyaan. Peshik itahsh kekoon nintootam: niwiihkakwenakataanan otaanaank kaa-ayaakin cimaamihkawihsiwaan, niikaanaya'ii ka-ayaamakahkin ninkakwekaahcitinaanan.
50003014	Kwayahk iko ahpane nintahpahtoo ciocihcipahtooyaan weti kaaishikihkinawaasinaakwahk pahkinaakewin, mii 'imaa citashimiinikooyaan nintipa'amaakoowin, mii 'iwe ishpimink citanaatisiyaan, mii 'iwe kaaishiantomitc Kishemanitoo Ciisahs Christink.
50003015	Tahsin iko kiinawint kaakiishianami'ewaatisiyank peshikwan o'owe kakweinentantaa. Kiishpin itahsh pahkaan inentamowin ayaawekwen aaninta, mii 'iwe kikawaapanta'ikowaa Kishemanitoo.
50003016	Maano tahsh keyaapi ciani-ishimaacaayank peshikwan i'iwe aasha kaapi-ishiotihtamank.
50003017	Niwiiciotepwehtamook! Naanaapinawihshik kaaishihcikeyaan, kanawaapamihkok ikiweniwak kaainaatisiwaatc niinawint kaakii'ishihcikeyaank, ekiihkihkinawaapanta'ikooyek.
50003018	'Iwe tahsh niipiwa'aank aasha kaakii'wiintamawinakook, noonkom miinawaa kiwiintamawininim, kaye niwiihsaka'okon e'wiintamawinakook o'owe: niipiwa' ishipimaatisiwak ewiinaahpakentansikwaa Christan otashinipowinini aashiteyaahtikonk.
50003019	Piciinak tapaahkaciayaawak nihshiwanaatisiwinink. Aaniihsh omanitoomiwak wiiyawiwaan kaaishiantawentamoomakaninikin. I'iwe kekiimenihshentamowaahpan nawac itahsh owaawishentaanaawaa, ahkiiwaya'iin ehta ehpapaamentamowaatc.
50003020	Kiinawint itahsh imaa kihcikiishikonk kitooncitipentaakosimin. Kitaahkopii'aanaan kitOopimaaci'iweminaan i'imaa cioncitakohshink, mii​'awe kaaTipenciketc Ciisahs Christ.
50003021	Wiin kika-aanciihtamaakonaan kiwiiyawinaanin kaamacentaakwaninikin. Okaoshihtoonan wiin ehkihtentaakwaninik wiiyaw ci-ishinaakwaninikin. Omashkawisiiwin oka-aapacihtoon i'iwe e'oncikashkihtootc kahkina kekoon ehtipentank.
50004001	Niwiiciotepwehtamook! Kiinawaa kaasaaki'inakook, aahpici kinantawenimininim, aahpici kiminwentami'im, aahpici kiwaawishenimininim. Siyaaki'inakook, mii 'owe ishisoonkikaapawik i'iwe kaapi-ininakook ciani-ishiwiiciiwek kaaTipenciketc.
50004002	Shikwa kiin Yo'ootiya (Euodia), kaye kiin Sintihki (Syntyche), kikakaansomikoom: kakwepeshikwentamok, mii 'i ishiwiiciiwihk kaaTipenciketc.
50004003	Kaye kiin niwiitanohkiimaakan, kaakwayahkwentaakosiyan, wiici' oko ihkwewak. Enikohk ninkii'wiitanohkiimikook cimaaciishkaanik i'i minwaacimowin. Kaye okii'wiitanohkiimaawaan ini Kalemantan (Clement) kaye ini kotak niwiitanohkiimaakana', iniweniwa' owiinsowinini kaa-ayaanikin i'imaa omasina'ikanink Kishemanitoo kaaishioshipii'waatc awenena' kaakii'miinaatc pimaatisiwin.
50004004	Mooshak ciihkentamok e'wiiciiwek kaaTipenciketc. Miinawaa nintihkit: ciihkentamok!
50004005	Misiwe noohkaatisik kahkina awiya cikihkeniminekwaa. Pehshonaakwanini citakohshink kaaTipenciketc.
50004006	Keko kekoon kitaawanaayentami'ikohsiim. Anami'aak itahsh, kakwecimihk Kishemanitoo wekonen iko kaaishinoontehseyek pehkihsh kaye cimiikwehciwentamek.
50004007	Kikaotihsikom opisaanentamo'iwewin Kishemanitoo, wawiinke kaapahkinaakemakaninik eshiayaak kikihkentamowininaan. Kikashikanawentamaakom kite'iwaank kaye kinaakatawencikaniwaank, ekaa kekoon i'imaa ci-ishihsehsiwek e'wiiciiwek Christ Ciisahs.
50004008	Miinawaa ishkwaac, niwiiciotepwehtamoomak, naanaakatawentamohk ono kaatinowiwankin, wekonen​iko kaatepwewakentaakwahk, shikwa kaakihtentaakwahk, wekonen iko kaakwayahkwahk, kaye kaapehkentaakwahk, kaye kaaminonaakwahk, kaye kaaminwaatotek. Wekonen hsa ko minoishiwepisiwin kaainentaakwahk kaye kaaminohcikewakentaakwahk, mii 'iwe ishinaakatawentamohk.
50004009	Kakwenihtaatootamohk wekonen iko kaakiihkihkino'amaakooyek kaye kaakii'miinikooyek, kemaa kaakiihpisintawiyek kemaa kaye kaakii'ishiwaapamiyek niin ehtootamaan. Kikaishiwiiciiwikowaa 'awe Kishemanitoo 'awe kaapisaanentamo'inank.
50004010	Niin itahsh e'wiiciiwak kaaTipenciketc, ninciihkentamo'ikon noonkom miinawaa ehpiminotootawiyek, aasha kinwesh ekii'nehpici-ishihsehsinok citootawiyek. Aanawiin kaawiin wiihkaa kikiihpoonimaamitonenimihsiim, kaawiinhsh nanaash kii'ishihsehsinoon nintihkit.
50004011	Kaawiin ihsa noontehsewin nintoonci-ihkitohsii, aaniihsh ninkiihkihkino'amaakoowis citepihsewakentamaan aaniin​iko eshiwepisiyaan.
50004012	Ninkii'ani-ishiwaapantaan inkotink cinoontehseyaan, kaye inkotink ciwenoocihseyaan. Kayehsh ninkii'mihkwentaan keishina'entamaan piko ahpii, aanti ko ayaayaan, maakishaa tewiihsiniyaan, maakishaa kaye noonteskateyaan; kemaa wenoocihseyaan kemaa kaye noontehseyaan, nina'entam.
50004013	Kahkina kekoon ninkashkihtoon e'ishi'itc a'a Christ kaamashkawisii'itc.
50004014	Wawiinke tahsh kikii'minohcikem ekii'minowiici'iyek mekwaa nintoocaanimisiwinink.
50004015	Kiinawaa Pilipaayink (Philippi) kaaishimaawaci'itiyek, kiminokihkentaam aaniin kaaishiwepisiyaan 'iwe ahpii ekii'oncimaacaayaan Maahsitooniyaawahkiink (Macedonia), weti nihtam ekii'maaciiwiintamaakeyaan minwaacimowin. Kiinawaa ehta kikii'wiici'im, kaawiin pahkaan awiya otanami'aak ninkii'onciwiici'ikohsiik. Kiinehtawaa nihtam kikii'ishiwiici'iwem miinikoowinink kaye onciihtamaakewinink.
50004016	Kaye ahpii kaa'ayaayaan Tehsalanaihkaank (Thessalonica), kaawiin ehta aapitink kikiihpi-ishinisha'amawihsiim kaa'noontehseyaan.
50004017	Kaawiin wiin i'i cimiinikooyaan nintinentansiin. Nawac itahsh kinantawenimininim minokekoon cinankakinsoyek.
50004018	Ninkiihtipimiinikoo, kii'awahshimehse kaamiishiyek. Ninkiihpiwenoocimiinik 'awe Ipaahparataitahs (Epaphroditus), kahkina ekii'miishitc kaakiihpi-ishinisha'amawiyek. Inentaakwanoon taapishkoo pakitinikewin e'minomaakwahk, keshiotaahpinank Kishemanitoo kaye keshiminonank.
50004019	Shikwa kahkina kiinawaa keshinoontehseyek kikaonciihtamaakowaa ninKishemanitoom, i'imaa cionciimakaninik e'onishihshininik owenootisiwin, i'imaa kaa-ayaamakaninik Christ Ciisahs e'ayaatc.
50004020	KiKishemanitoominaan kaye Koohsinaan kihtentaakosiwinink tainakimaa pishihshik iko ahpane. Emen.
50004021	Kahkina tapooshoo'aawak Kishemanitoo opimaatisiima' ikiweniwak Christ Ciisahsoon kaatipenimikowaatc. Kaye owiicitepwehtamoomaak o'omaa kaawiiciayaamiwaatc kewiinawaa kipooshoo'ikowaak.
50004022	Kaye kahkina Kishemanitoo opimaatisiima' o'omaa kaa-ayaawaatc kipooshoo'ikowaak, memintake ikiweniwak i'imaa kaatipentaakosiwaatc maawac kihciokimaa owaahkaa'ikanink.
50004023	Okishewaatisiwin kaaTipenciketc Ciisahs Christ kikawii'wiiciiwikom kitahcaahkowaank.
51001001	Niin Pwaal (Paul) Kishemanitoo wiin ninkii'onenimik Christ Ciisahs otishinisha'waakanan citinowiyaan. Timahti (Timothy) kiicitepwehtamoonaan tahsh kaye kaawiiciiwak, kipooshoo'ikowaa.
51001002	Kitooshipii'amaakoom kiinawaa Kishemanitoo kaatipeniminek weti Kalaahsiink (Colossae) kaa-ayaayek, aaniihsh kaawiitanami'aamikooyek kitepweyentaakosim e'wiiciiwek Christ. Taka Kishemanitoo Kaaoyoohsiyank kikaminotootaakowaa, pisaanisiwin kaye kikamiinikowaa.
51001003	Mooshak itahsh nimiikwehciwenimaanaan Kishemanitoo kaaTipeniminank Ciisahs Christ Kaaoyoohsitc, ahpii kii'anami'ehtamaakooyek,
51001004	aaniihsh ninkii'noontaamin ehtepwehtawek Christ Ciisahs, kaye ehsaaki'ekwaa kahkina Kishemanitoo kaatipenimaatc pemaatisinitc.
51001005	I'i tahsh tipaacimowin kaatepweyentaakwahk, i'i minwaacimowin nihtam kii'otihsikoyek, mii hsa i'imaa kaaonciahpenimoyek ekii'noontamek. Miitahsh i'imaa kitepwehtamowiniwaa, kisaaki'iwewiniwaa kaye eshiniipawiimakahkin, aaniihsh kipiihtoom kaakanawentamaakooyek ewii'miinikooyek weti kihcikiishikonk.
51001006	I'i tahsh minwaacimowin kaakii'otihsikoyek, mooshak animinotootaakemakan, misiwe kaye ani-ishimisihteshkaamakan o'omaa ahkiink, taapishkoo kaakiihtootaakoyek minwaacimowin nihtam ehkiishikahk kaakii'noontamek, ekiihkihkentamowek kaye aaniin mayaa enentaakwaninik Kishemanitoo okishewaatisiwin.
51001007	A'a tahsh kaashawenimankitc niwiitanohkiimaakaninaan Ehpahparahs (Epaphras) kikiihkihkino'amaakowaa Kishemanitoon okishewaatisiwinini. Aahpici tahsh weweni tepweyentaakosi e'anohkiihtawaatc Christan kiinawaa onci.
51001008	Ninkiihtashintamaakonaan i'i kisaaki'iwewiniwaa Kishemanitoo otAhcaahkwan kaamiiniminek.
51001009	Mii hsa tahsh mooshak kaaoncianami'ehtamaakooyek ahpii ekii'noontamaank enaacimikooyek. Ninkakwecimaanaan Kishemanitoo cimooshkinekihkentamowek aaniin eshimihsawentank, citakoayaayek kaye kakiihtaawentamowin, nihsitohtamowin kaye otAhcaahkwan kaamiikiwenitc.
51001010	Miitahsh i'i cikashkihtooyek ci-ishipimaatisiwek kekii'ishipimaatisiwaahpan kaatipenimikowaatc kaaTipencikenitc, mooshak kaye ci-ishihcikewek kaaishiminwentank. Oshkipimaatisiwinink itahsh noonkom e'ishipimaatisiyek, minohcikewinan kikatootaam, piinihsh kaye wiinke kikakihkenimaawaa Kishemanitoo.
51001011	Mii 'i kaye cimashkawisiishkaakowek i'i kaakihci-inentaakwaninik omashkawisiiwin, cikashkihtooyek cishashiipentamek kahkina kekoon kaanakishkamek,
51001012	e'minwentamek kaye e'miikwehciwenimek Kaaoyoohsimintc. Wiin aaniihsh kikii'ishi'ikowaa citeahpiihtentaakosiyek kekiinawaa citakotepinamowek Kishemanitoo kaakiikwayaanciihtamawaatc pemaatisinitc kaatipenimaatc ewii'miinaatc weti otookimaawiwinink a'a kaaWaahseyentaakositc.
51001013	Wiin aaniihsh kaye kikii'wiici'ikonaan cipahpiiwankitc i'imaa kaaishimashkawitipencikemakaninik kashkiitipihkisiwin. Miitahsh kaakii'onci-ishiaancipakitininank i'imaa kaatashikihciokimaawinitc ini kaasaaki'aatc oKosihsan.
51001014	Mii hsa tahsh i'imaa oKosihsink kikii'aapa'okonaan kaakii'ishiaayiitahpisoyank, ekiihpoonentamaakooyank kimacitootamowininaanin.
51001015	Christ itahsh e'waapamintc mayaa onaako'aan aaniin eshinaakosinitc kaanaakosihsinik Kishemanitoon. Christ itahsh wiin maawac niikaan kii'oKosihsimaawi. Wiin kaye nawac ishpentaakosi ahpiihc wiin kahkina kekoonini kaakii'oshihcikaatenik.
51001016	Wiin itahsh onci Christ Kishemanitoo okii'oshihtoon kahkina kekoonini kiishikonk kaa-ayaanik, ahkiink kaye kaa-ayaanikin, kekoonan kaanaakwaninikin, kaanaakwahsininikin kaye. Okiihtako-oshi'aa' kaye kaa-ahcaahkowentaakosinitc kaaokimaawapinitc kaainimintc, kaatipenimiwenitc kaye, kaaokimaahkantaakenitc kaye, kaakashki'ewisinitc kaye – kahkina tahsh kekoonini kii'oshihcikaateni wiin onci, wiin kaye kahkina kekoonini kii'oshihtamawaa.
51001017	Christ itahsh aasha kii'ayaa kahkina kekoonini cipwaa ayaanik, wiin itahsh kaye kahkina kekoonini kaaoncimincimishkaanik.
51001018	Wiin itahsh oniikaanishkawaa' otepwehtamoo' kaamaamayenonitc, mii hsa i'iweni owiiyaw. Wiin kaye kaaoncipimaatisiimakaninik i'i owiiyaw. Wiin itahsh kaye maawac iko nihtam kaakii'oKosihsimaawitc, kiihkiiwepimaatisi aasha ekiinipotc, wiin iko ciniikaanikimaawitc citipentank kahkina kekoon kaatahsininik.
51001019	Kishemanitoo tahsh wiin iko kii'inentam oKosihsan cikikishkaminitc i'i kahkina oKishemanitoowaatisiwin kaashiwenootaninik.
51001020	Miitahsh kaye i'imaa oKosihsink Kishemanitoo kii'inentam kahkina kekoonini cikiiwenaasihkaakotc, oKosihsan tahsh ekii-ishisiikinaminitc omiskwiimini i'imaa aashiteyaahtikonk. Mii hsa tahsh kaakii'oncinaaciwiihkopitamaasotc kahkina kekoonini ciminowiiciiwikotc, kahkina ahkiink kekoonan kaa-ayaanikin, kiishikonk kaye.
51001021	Otaanaank itahsh kiinawaa kikii'naawaapamaawaa Kishemanitoo ekii'ishinaakosiyek taapishkoo e'miikaanek, aaniihsh noociko kikii'ishihcikem, noociko kaye kikii'inentaam.
51001022	Inashke tahsh ekii'niponitc ini oKosihsan ekiihkikishkaakotc otahkiiwiwiiyawini, Kishemanitoo tahsh kikii'ishinaaciwiihkopinikowaa ciminowiiciiwek, ewiihpiininek i'imaa kaaishiayaatc, mii 'i ci-inentaakosiyek ehtipeniminek, wiinke ehpehkaatisiwek, aapiinc​iko kaye e'anaamentaakosihsiwek.
51001023	Kiinawaa tahsh mii 'i eshinaakwahk kiishpin maano animaacaayek i'imaa kitepwehtamowiniwaank, mashkawikaapawiyek kaakii'ishionahsikooyek. Keko tahsh pakitinitisohkek cipahkenotamek i'i ahpenimowin kaakiihtepinamek ahpii kiinoontamek minwaacimowin. I'i tahsh minwaacimowin aasha kahkina awiya entahsopeshikotc kii'wiintamawaa misiwe o'omaa ahkiink. Niin tahsh Pwaal (Paul) mii 'iwe kaa-anohkiihtamaan.
51001024	Noonkom itahsh wiinke niminwentam i'i kaaishikakwaatakihtooyaan kiinawaa onci. O'o aaniihsh kaaishikakwaatakihtooyaan niwiiyawink, keniin niwiicihtwaa cikiishihcikaatek i'i kakwaatakihtoowin keyaapi kaawiihkakwaatakihtoonaaniwank, inahke Christ kaakii'ishikakwaatakihtootc. Miitahsh kaaonci-ishihcikeyaan cionciwiici'intwaa iki kahkina otepwehtamook, mii aaniihsh i'i Christ owiiyaw.
51001025	Kishemanitoo tahsh otishihcikewinink ninkii'oncionenimik ciwiici'imak otanami'aa' kaamaamawitipenimaatc, wiin ninkii'miinik o'o anohkiiwin citootamowak kiinawaa ciminohseyek, ciwiintamawinakook aaniin mayaa ehkitoomakaninik Kishemanitoo otihkitowin.
51001026	Mii hsa tahsh i'i kaakiihkihkencikaatehsininik otinentamowin, kaakiihkaatootc otaanaank kaakiihpiahkiiwaninik, kaakiihkaatamawaatc kaye ininiwa' otaanaank kaakii'ayaanitc. Noonkom itahsh aasha kahkina okii'waapanta'aa' i'i otishihcikewin kahkina kaatipenimaatc pemaatisinitc.
51001027	Miiwa' itahsh i'i Kishemanitoo kaakii'inenimaatc cikihkentaminitc otinentamowin kaakiihkihkencikaatehsininik. Aahpici tahsh wenootanini, kihci-inentaakwanini kaye otinentamowin kaawiihkihkentamoonintwaa entahswewaanakisiwaatc pemaatisiwaatc. Miitahsh o'o kaatashintamaank, Christ e'ayaatc kipimaatisiwiniwaank, wiin aaniihsh kaaoncikehcinaa'oyek citepinamowek Kishemanitoo okihci-inentaakosiwin.
51001028	Christ itahsh niinawint kaatashimankitc kahkina awiya e'wiintamawankitc. Kakiihtaawentamowinink itahsh nintashiayaankwaamimaanaanik, ninkihkino'amawaanaanik kaye, kaatahshiwaatc hsa cipiinankitwaa Kishemanitoon kaaishiayaanitc, citinowiwaatc aasha ehkiihkiishaapewiwaatc i'imaa Christink.
51001029	O'o tahsh ehkakwekiishihtooyaan aahpici ninkihcianohkii, ehkakwaatakanohkiiyaan kaye e'aapacihtaawak Christ omashkawisiiwin kaamiishitc, e'mashkawanohkiimakaninik kaye i'imaa nimpimaatisiwinink.
51002001	Taka kiwii'wiintamawininim aaniin ehpiihcikihcianohkiiyaan kiinawaa onci, iki kaye otepwehtamook Leyaatihsiiyaank (Laodicea) kaa-ayaawaatc, iki kaye kahkina tipinawe mahshi kaawaapamihsikwaa.
51002002	Miitahsh o'o kaaonci-ishihcikeyaan kewiinawaa tahsh cimashkawentamowaatc ote'iwaank, maano kaye kahkina cimaamawiwiici'itiwaatc ehsaaki'itiwaatc. Miitahsh kaye wiinke nihsitohtamowaatc cionciwenoocihtoowaatc kehcinaa'owin. Miitahsh kewiinawaa cioncikihkentamowaatc Kishemanitoon otinentamowinini otaanaank kaakihkencikaatehsininik, mii hsa iitok a'a Christ wiin iko kaatashimintc.
51002003	Wiin iitok Christ kaapiniskonank cikihkencikaatenik Kishemanitoon kaawenootaninik okakiihtaawentamowinini, okihkentamaawinini kaye.
51002004	Kiwiintamawininim itahsh, keko pakitinaahkek awiya ciwaniminek ahpii kakweshaakoosominek, aanawiin wiinke maminokiishwetc.
51002005	Aanawiin e'wiiciiwihsinowinakook niwiiyawink weti kaaishiayaayek, shaakooc itahsh kiwiiciiwininim nintinentamowinink. Aahpici kaye niminwentam e'waapantamaan e'mashkawikaapawiyek ehtepwehtawek Christ.
51002006	Aasha tahsh ekii'otaahpinek Christ Ciisahs citipeniminek, ishipimohsewaahk itahsh Christ otinaatisiwinink, aaniihsh kiwiiciiwaawaa.
51002007	Taapishkoo tahsh watapiin waahsa kaakotaawikihkin ahkiink, mii hsa tahsh kekiinawaa peshikwan ishikotaawikik i'imaa Christ opimaatisiwinink. Taapishkoo kaye waahkaa'ikan kaaompahkicikaatek, mii kaye ishiompahkitook kipimaatisiwiniwaan i'imaa Christink, cinimashkawaakin kaye kitepwehtamowiniwaan, kaakii'ishikihkino'amaakooyek. Cimooshkineshkaakoyek kaye miikwehciwentamowin.
51002008	Ayaankwaamisik inkoci ci-ishiwinihsinowinek cimamaancikwahpinikohsiwek ewiihtipeniminek awiya. Aaniihsh ayaawak ininiwak kehkino'ikewaatc ininiiwikihkino'ikewinan kekoon kaa-ahpiihtentaakwahsininikin. Weti tahsh waahsa otaanaank otoontinaanaawaan ininiinaank kaapikihkino'ikaatenikin e'ishikihkino'ikewaatc, e'ontinamowaatc kaye ahcaahkwa' o'omaa ahkiink kaaishitipencikenitc, kaawiin tahsh wiin Christan kaaishikihkino'ikenitc.
51002009	Christ tahsh e'ininiiwaatisitc owiiyawi, kahkina hsa Kishemanitoon otinaatisiwinini okecishkikikishkaakon.
51002010	Kiinawaa tahsh e'wiiciiwek Christ, mii hsa i'imaa kaaoncimooshkineshkaakowek wenoocipimaatisiwin; wiin aaniihsh kahkina oniikaanishkawaa' kahkina kaa-ahcaahkwentaakosinitc kaaokimaawinitc, kaakashki'ewisinitc kaye.
51002011	E'wiiciiwek tahsh Christ, mii 'i kaaishinaakosiyek e'ayaayek kihkinawaatashakeshokoowin, kaawiin wiin inini kaaishikihkinawaatashakeshowetc, i'i hsa Christ kaaishikihkinawaaci'iwetc. Mii hsa eshihseyek ekiihshiikoshkamek kaakii'nihtaamaci-ishihcikemakahk kehteinaatisiwin.
51002012	Ahpii hsa kiihsiika'antaakooyek mii 'i kiiwiicininkwa'okoomek Christ, mii 'imaa kaye kaa'ishiwiicikiiwepimaatisiimek. Aaniihsh kikiihtepwehtamowaam Kishemanitoo omashkawisiiwin ekiihkiiwepimaatisi'aatc Christan kaakii'niponitc.
51002013	Kiinawaa tahsh aapitink kikiinipowakinsom, aaniihsh macitootamowin kikiihkikishkaakom, kikiihtinowim kaye kaakihkinawaatashakeshwaahsiwintwaa ekii'ayaahsiwek Kishemanitoo otOonahshowewin. Noonkom itahsh Kishemanitoo kikiihtakopimaatisi'ikowaa kaaishipimaatisinitc Christan, ekiihpoonentamawinank kahkina kimacitootamowininaanin.
51002014	Kishemanitoo tahsh kaye kikiihkaahsii'amaakonaan kahkina kaaishioshipii'ikaatekin ini kaakiihpwaanawihtooyank Onahshowewin kekiihkanawentamankipan, mii 'iweni kaakii'akosaka'ank i'imaa aashiteyaahtikonk.
51002015	Christ itahsh kiinipotc i'imaa aashiteyaahtikonk, kahkina okii'mashashkonamawaa' i'i omashkawisiiwinini kaa-ahcaahkwentaakosinitc kaaokimaawinitc ini kaye kaakashki'ewisinitc. Miitahsh kaa'ishihciketc, ekiihpimiwinaatc i'i kaakiihshaakooci'aatc piniskwe piko ciwaapancikaniwinitc.
51002016	Keko tahsh pakitinaahkek awiya cionentamawinek wekonen ini tino miicim kemiiciyek, wekonen ini kaye keminihkweyek, aaniin kaye keishihcikewek ahpii anami'ehkamikaninik. Keko kaye pakitinaahkek awiya cionentamawinek aaniin keishihcikewek kaanihtaainahkamikisiyek kiioshkiakoocink tipihkikiisihs, kiiAnwepiiwi​kiishikaninikin kaye.
51002017	Ini hsa inaahkonikewinan, mii hsa ehta niiyaak ehkakwenaapinaakwahkin aaniin piciinak mayaa kaawii'naakwahkin. Christ itahsh wiin a'a mayaa kaa-aawitc.
51002018	Keko tahsh pakitinaahkek awiya ciotahpinamawinek i'i kaawiihtipa'amaakooyek. Aaniihsh ayaawak ininiwak keoncina'enintisowaatc ehkakwaataki'itisowaatc citapahsinaakosiwaatc, e'anami'ehtawaawaatc kaye encala'. Wa'a tino otahpenimonotaan kaye otishinamowinan, anihshaa i'i kaaoncikihtenimotc i'i nahke ininiinaank e'ishinaanaakatawentamowaatc.
51002019	A'a tino inini kaawiin kaye keyaapi omincimenimaahsiin Christan, kaaohtikwaanishkaminitc wiiyawimaa, otepwehtamook kaainintwaa. Christ tahsh ehtipentank oncipimaatisiimakanini i'i wiiyawimaa, miitahsh i'imaa kaaishiayaanihkawikanenk, kaaishiociihtateyaapiink kaye wencimincimishkaak, e'oncimaaciikininik Kishemanitoon kaaishiantawentaminitc.
51002020	Kiinawaa itahsh wiin, kikii'wiicinipoomaawaa Christ, kaaoncitipenimihsinowinekwaa iki ahcaahkwak kaaokimaahkantamowaatc kekoonan kaaoshihcikaatenikin kiishikonk 'omaa kaye ahkiink. Wekonen itahsh wenci-ishipimaatisiyek taapishkoo o'omaa ahkiink keyaapi e'oncitipentaakosiyek? Wekonen kaye keyaapi wencina'ihtamek ono tino inaahkonikewinan:
51002021	"Keko papaamentanken o'o," "Keko kocihpitanken i'i," "Keko kaye 'i pahkaan kekoon saaminanken!" kaaihkitoomakahkin.
51002022	Ono tahsh kahkina kaatashintekin i'imaa inaahkonikewinink, kaaonci'ikooyek cipimentansiwek, aapitink iko kiiaapacihcikaatekin, mii 'i eshipoonihsekin. Ono tahsh inaahkonikewinan, kihkino'ikewinan kaye, ininiinaank onciimakanoon.
51002023	Aahpici tahsh ini okihkino'ikewiniwaan kakiihtaawinaakwaniniwan, miitahsh ehkakaansomiwewaatc encala' cianami'ehtawimintc, ehkakwetapahsinaakosiwaatc, ehkakwaataki'itisowaatc kaye owiiyawiwaank. Kaawiin itahsh wiin ono inaahkonikewinan okaoncikashkihtoohsiin awiya cipoonihtootc omacimihsawencikewinan.
51003001	Aasha tahsh kikiihkiiwepimaatisii'ikoom kiikiiwepimaatisi'intc Christ. Mii hsa piko 'i mooshak iko ishiantone'amohk ishpimink kaa-ayaakin, aaniihsh mii 'i weti Christ eyaatc, e'ishiokimaawapitc okihcinihkiniink inahke Kishemanitoon.
51003002	Naanaakatawentamok kaye ishpimink kaa-ayaakin, kaawiin wiin kekoonan ahkiink kaa-ayaakin.
51003003	Aasha iitok kikii'nipom. Kaawiin itahsh mahshi naakwahsinoon aaniin keishinaakwahk kipimaatisiwiniwaa, e'ishiayaak i'imaa Christ kaaishiayaatc Kishemanitoonaank.
51003004	Ahpii tahsh Christ kaaopimaatisiwiniyek naakositc, mii hsa tahsh kekiinawaa cinaakosiyek i'imaa okihci-inentaakosiwinink.
51003005	Mii hsa tahsh eshinaakwahk cinihtooyek i'i kikehtepimaatisiwiniwaa kaanihtaaishihcikemakahk o'omaa ahkiink. Amiiwan tahsh ono kenihtooyek: pihshikwaatisiwin, wiininaakosiwin, pihshikwaacimihsawencikewin, macimihsawencikemooshi'owin, ayoonsaamisiwin kaye; aaniihsh awiya kaaonsaamisitc mii 'i eshihciketc taapishkoo e'manitoohketc.
51003006	Amii aaniihsh ono tino ishihcikewinan waa'oncipakamishkaamakaninik Kishemanitoo onishkaatisiwin cikakwaataki'aatc kahkina awiya' kaana'ihtaakohsik.
51003007	Kekiinawaa tahsh aapitink kikii'ishipimaatisim ahpii kiitipenimikoyek ini ishihcikewinan kaatashintamaakooyek.
51003008	Noonkom itahsh mii 'i oncita piko eshinaakwahk ciwepinamek: nishkaatisiwin, aahkokitaasowin, shiinkencikewi-inamanci'owinan, macitashinkewin. Keko kaye wiihkaa wiinikiishwewin taoncinooncikaatehsinoon i'imaa kitooniwaank.
51003009	Keko kaye kiiwanimohtaatihkek, aaniihsh aasha kikiihkiicikoshkaam i'i kikehtepimaatisiwiniwaa, tako kaye kaanihtaaishihcikemakahk.
51003010	Oshkipimaatisiwin aaniihsh kikiihpihsihkaam, Kishemanitoo mekwaa ehtashiihkank cioshkaya'iiwaninik, wiinke piko citaapitawikihkenimintc kaaishinaakositc.
51003011	Inashke tahsh noonkom kaawiin pahkaan ekaa kaaCoowiwihsikwaa, Coowak kaye inentaakosihsiiwak. Kaakihkinawaatashakeshikaniwiwaatc, iki tahsh kaye kaakihkinawaatashakeshikaniwihsikwaa kaawiin kewiinawaa pepahkaan inentaakosihsiiwak. Kaawiin kaye pepahkaan inentaakosihsiiwak iki kaamayakisiwaatc waahsa kaapionciiwaatc, iki kaye kaakihkentansikwaa ootenaawaatisiwin, kaatipenimintwaa kaye, iki kaye ininiwak kaatipenimaahsiwintwaa. Christ itahsh wiin maawac kaaniikaanentaakositc, Christ kaye kahkina kikikishkawaawaa.
51003012	Kiinawaa pemaatisiyek Kishemanitoo kitipenimikowaa; wiin kaye kisaaki'ikowaa, kikii'onenimikowaa kaye wiin iko ewiihtipeniminek. Mii hsa tahsh eshinaakwahk cipihsihkamek koohpaatencikewin, minotootaakewin, tapahsenimowin, noohkaatisiwin kaye, shashiipenintiwin kaye.
51003013	Kakweshashiipenintik kaye, poonentamaatik kaye, kiishpin mihkwentamowatc aaniin eshimaanaapamatc awiya. Taapishkoo hsa kaaTipenciketc kaakiihpoonentamawinek, mii hsa kekiinawaa ishipoonentamaatik.
51003014	Ono tahsh kaawiintamaan, awahshime nawac pihsihkamok saaki'itiwin, mii 'imaa kahkina kekoonan kaaoncimincimishkaakin, kaaoncimaamawikiishinaakwahkin kaye.
51003015	Taka pisaaniwiiciintiwin Christ kaamiininek kikakihkinowinikowaam i'imaa kite'iwaank; miitahsh o'omaa keoncionentamek aaniin waaishihcikeyek. Aaniihsh kahkina kikii'antomikowaa Kishemanitoo cipeshikwentaakosiyek i'imaa wiiyawimaank cipisaaniwiiciintiyek. Mooshak itahsh iko miikwehciwentamok!
51003016	Pakitinamowaahk itahsh Christ otihkitowin ciwenootaninik i'imaa kite'iwaank, ci-ishitaamakaninik. Kakiihtaawentamowin kaye ciaapacihtooyek kihkino'amaatiyek, waawiintamaatiyek kaye aaniin keishihcikeyek. Kihcimasina'ikani​nikamonan ina'amok, anami'enikamonan kaye, ci-ina'amowek kaye Kishemanitoo otAhcaahkwan kaamiininek nikamonan, e'miikwehciwentamek i'imaa kite'iwaank.
51003017	Kahkina kekoon kaaishihcikeyek, kekoon kaye kaaihkitoyek, kahkina kekoon onci-ishihcikek kaaTipenciketc Ciisahs owiinsowinink, wiin onci Christ e'miikwehciwenimek Kishemanitoo Kaaoyoohsimintc.
51003018	Kiinawaa wiiwimaak pakitinitisok cina'ihtawekwaa kinaapemiwaak. Miitahsh o'o eshinaakwahk ci-ishihcikeyek, aaniihsh kipiminisha'waawaa kaaTipenciketc.
51003019	Kiinawaa onaapemimaak saaki'ihkwak kiwiiwiwaak, keko kaye sanaki'aahkekwaanik.
51003020	Kiinawaa apinoonciishak, mooshak iko ishina'ihtawihkwak kiniiki'ikowaak; aahpici 'oweni kaaTipenciketc ominwaapantaan.
51003021	Kiinawaa otetemaak, keko onsaam kakaansomaahkekwaanik kiniicaanihsiwaak, maakishaa kikanishki'aawaak, aaniihsh piinihsh tanipakitentamook i'i tootawekwaa.
51003022	Kiinawaa opamiihtaakek kaatipenimikooyek, misiwe piko ishina'ihtawihkwak iki kaaotookimaamiyek o'omaa ahkiink. Kaawiin wiin ehta kiikanawaapaminekwaa cioncina'entamo'ekwaa. I'imaa hsa kite'iwaank onci na'ihtamok, ehkohtaanenimek kaaTipenciketc.
51003023	Aaniin iko eshihcikeyek, ehkokashkihtooyek iko kite'iwaank onci-inanohkiik, ci-ishihcikeyek taapishkoo kaaTipenciketc wiin e'anohkiihtawek, kaawiin wiin inini.
51003024	Maamihkawinotawihk kaaTipenciketc kikamiinikowaa i'i otipa'amaakewin kaakanawentamawaatc opimaatisiima' ewiihtipa'amawaatc. KaaTipenciketc Christ ohsha kaa-anohkiihtawek.
51003025	Kahkina tahsh awiya maano kaamacitootank, mii hsa 'i keshikiiwetipa'amawintc kahkina kekoonini kaaishimacitootank, aaniihsh peshikwaya'ii inahke kahkina awiyan Kishemanitoo otishitipaahkonaan.
51004001	Kiinawaa kaaokimaawiyek, kwayahk tootawihkwak, weweni ko kaye tootawihkwak iki kaapamiihtawinekwaa kaatipenimekwaa. Ishimaamihkawik kekiinawaa e'ayaatc kitOokimaamiwaa kihcikiishikonk.
51004002	Keko pakiciihkek cianami'ehtawek Kishemanitoo, na'aasik kaye mekwaa e'anami'aayek, e'miikwehciwenimek kaye Kishemanitoo.
51004003	Mekwaa tahsh e'anami'aayek, anami'ehtamawihshinaam keniinawint, Kishemanitoo citawinamawinankitc ciwaawiintamaakeyaank otipaacimowin kaaishitashimimintc Christan, kaakiihkihkencikaatehsininik otaanaank. Miitahsh niin noonkom kaaoncikipa'okooyaan e'wiintamaakeyaan.
51004004	Miitahsh kaye ishianami'ehtamawihshik niin weweni cinihsitohtaakooyaan aaniin ehkitoyaan, aaniihsh mii 'iwe eshimiinikooyaan ci-ishihcikeyaan.
51004005	Kakiihtaawiik kaye aaniin entootawekwaa iki kaatepwehtansikwaa, aahpici hsa kwayahk inaapacihtook i'i kaashitawinamaakooyek.
51004006	Taka kaye kitihkitowiniwaan taminohtaakwanoon, ci-inihtaakwahkin awiya ciwii'noontank, miitahsh kaye eshinaakwahk cikihkentamek kwayahk ci-ishinahkwehtawek kahkina awiya.
51004007	A'a tahsh kaashawenimankitc niitanami'aanaan Tihkihkahs (Tychicus) aahpici tepwe anohkii, kaawiitanohkiimitc i'imaa kaaTipencikenitc otanohkiiwininiink. Kikawiintamaakowaa aaniin eshiayaayaan.
51004008	Miitahsh o'oweni kaaonci-ishinisha'wak weti kaaishiayaayek, ciwiintamawinek aaniin kahkina eshihseyaank o'omaa kaaishiayaayaank, kiinawaa cioncimashkawentamek.
51004009	Ini tahsh kiiciotepwehtamoonaanin Onehsimahsan (Onesimus) kaatepweyentaakosinitc kaasaaki'imintc kaye, okapiwiiciiwaan ahpii otihsinek. Aaniihsh Onehsimahs weti kaaishimaawaci'itiyek oncitipentaakosi. Kikawiintamaakowaak itahsh aaniin eshiwepaninik o'omaa kaaishiayaawankitc.
51004010	Eristaarhkahs (Aristarchus) kaawiicikipa'okoomak kewiin kipooshoo'ikowaa. Maarhk (Mark), Paarnapahs (Barnabas) wiicihkiwensiwan kaye kipooshoo'ikowaa. Aasha kikii'wiintamaakoom weweni ciotaahpinek kiishpin otihsinek.
51004011	Caahshowaa (Joshua), Castahs (Justus) kaaishinihkaacikaniwitc kewiin kipooshoo'ikowaa. Oko tahsh nihsin kaawiinakwaa, mii hsa iki ehta nihsin okwehkaatisiik kaaCoowiwiwaatc kaawiitanohkiimakwaa o'o kaa-anohkiihtamowak Kishemanitoo otOokimaawiwin. Aahpici kaye niipiwa' nintishiwiici'ikook cimashkawite'eyaan.
51004012	Ehpahparahs (Epaphras) itahsh kewiin kipooshoo'ikowaa, aaniihsh kewiin mii weti kaaishimaawaci'itiyek wencitipentaakositc, Christ Ciisahsoon itahsh kaye e'anohkiihtawaatc. Mooshak itahsh kewiin oncikakwaatakanohkii'itiso e'anami'ehtamawinek cimashkawikaapawiyek, cikiishaapewiwek, kehcinaac cikehcinaa'owek kaaishitepwehtamowek, wiinke piko cina'ihtamowek Kishemanitoo kaaishimihsawentank.
51004013	Keniin itahsh iko niwiintamowaan aahpici ehkihcianohkiitc kiinawaa onci, i'i kaye weti Leyaatihsiiyaahkaank (Laodicea) weti kaye Haayaraahpalihsihkaank (Hierapolis) kaa-ayaanitc.
51004014	Lok (Luke) kaye kaasaakihcikaniwitc mashkihkiiwinini kipooshoo'ikowaa. Tiimahs (Demas) kewiin kipooshoo'ikowaa.
51004015	Pooshoo kaye nintinaanaanik niitanami'aanaanik weti Leyaatihsiiyaahkaank (Laodicea) kaa-ayaawaatc, a'a kaye nimpooshoo'aanaan Nimpa (Nympha), otaawinink kaaishipiintikenaaniwaninik.
51004016	Ahpii tahsh kii-ishkwaa-anamihcikaatek o'o oshipii'ikan weti kaaishiayaayek, kehcinaac kaye weti kaaishipiintikewaatc iki Leyaatihsiiyaawininiwak (Laodiceans) ta-anamihcikaate. Kekiinawaa tahsh kika-anamihtoom i'i oshipii'ikan Leyaatihsiiyaawininiwak kaakii'oshipii'amawakwaa.
51004017	O'o tahsh inihk a'a inini Aarhkihpahs (Archippus): "Kehcinaac iko kiishihtoon i'i anohkiiwin kaakii'miinikooyan kaaTipenciketc e'anohkiihtawatc."
51004018	Niin itahsh iko nininc nintaapacihtoon ono ishkwaac ihkitowinenhsan kaaoshipii'amawinakook, Niin Pwaal (Paul) ehpooshoo'inakook. Keko waniihkehkek ehkipa'okooyaan. Taka Kishemanitoo okishewaatisiwin kikawiiciiwikom.
52001001	Niinawint o'owe nintooshipii'ikaninaan Pwaal (Paul), Saailahs (Silas), Timahti (Timothy). Kitooshipii'amaakoom kiinawaa otepwehtamook kaamaawacianami'aayek i'imaa Tehsalanaihkaawi ootenaank eyaayek, minihk kaawiiciiwinek Kishemanitoo Kaaoyoohsimintc, kaye kaaTipenciketc Ciisahs Christ. Kikawaapantamowaam okishewaatisiwin, opisaanisiwin kaye.
52001002	Mooshak nimiikwehciwi'aanaan Kishemanitoo e'maamihkwenimikooyek e'anami'aayaank.
52001003	Shikwahsh ahpii hko e'anami'ehtawankitc Kishemanitoo Kaaoyoohsimank, mooshak nimaamihkwentaamin i'iwe kaaonci-ishihcikeyek e'otepwehtamowiniyek, kaye e'oncikihcianohkiiyek saaki'iwewinink, kaye tahsh e'oncishashiipentamek, wawiinke ehkehcinaa'oyek ewiihpitakohshink a'a kaaTipeniminank Ciisahs Christ.
52001004	Kaawiiciotepwehtamoomikooyek! Kikihkenimikoom ehsaaki'inek Kishemanitoo ekii'onaapaminek.
52001005	Inashke hsa ekiihpi-ishiwiintamaakooyek minwaacimowin, kaawiin ehta nintooninaanink kikiihpi-ishikakanoonikoohsiim. I'iwe aaniihsh omashkawisiiwin Kishemanitoo ninkii'wiici'ikomin, Kishemanitoo otAhcaahkwan ekii'ishianohkiinitc, wawiinke ekiihkehcinaa'entamaank ehtepwehtamaank minwaacimowin. Kekiinawaa kikihkeniminaam aaniin eshiminopimaatisiyaank minihk​iko kaakii'wiicitaamikooyek, kiinawaa ko ekii'onci-ishihcikeyaank.
52001006	Niinawint kikii'naanaapinawinaam eshipimaatisiyaank, kaye kikii'naapihcikewaam kaaTipenciketc kaakii'ishiminohciketc. Shikwa aanawiin ekiihkihcikakwaatakihtooyek, weyiip kikii'otaahpinaanaawaa i'iwe kaaishiwiintamaakooyek, Kishemanitoo otAhcaahkwan ekii'onciciihkentamoshkaakooyek.
52001007	Miitahsh kaakii'onci​kihkinawaateniminekwaa kahkina awiya otepwehtamook, minihk i'imaa Maahsitooniyaawahkiink (Macedonia) kaa-ayaawaatc kaye Ahkeyaawahkiink (Achaia).
52001008	Kiinawaa aaniihsh kii'oncinoontaakwanini kaaTipenciketc otipaacimikoowin, kaawiin itahsh ehta 'imaa Maahsitooniyaawahkiink kaye Ahkeyaawahkiink ci-ishinoontaakwahk. Aasha misiwe kii'ishinoontaakaaniwan eshitepwehtawek Kishemanitoo. Kaawiin memwehc niinawint niwiintamawaahsiwaanaanik awiyak eshiwepisiyek.
52001009	Wiinawaa ko kahkina kitashimikowaak aaniin eshipiintikashiyaank ahpii kaakiihkiiyootamikooyek, kaye aaniin kaashikwehkentamek ekii'ishiwepinekwaa manitoohkaanak, ekiihtepwehtawek Kishemanitoo, ekiiwii'anohkiihtawek. Mii 'awe Kishemanitoo ehtepwewiniwitc kaye ehpimaatisiwiniwitc.
52001010	Kitipaacimikowaak kaye e'ahshawaapamimek Kishemanitoo oKosihsan, kihcikiishikonk cipioncinaakosinitc, mii 'awe Ciisahs weKosihsimaawitc, a'awe kaakiihkiiwepimaatisi'ikotc Kishemanitoon kii'ishkwaanipotc. Mii 'awe Ciisahs kaashaapwii'inank ekaa cipatakoshkaakohsiwank Kishemanitoo onishkaatisiwin kaawiihpitakohshinoomakaninik.
52002001	Kaawiiciotepwehtamoomikooyek, kiinawaa kikihkentaanaawaa ekaa anihshaa ekiihpi-ishikiiyootamikoohsiwek.
52002002	Kaye kikihkeniminaam aaniin kaa'ishiwepisiyaank cipwaa piotihsikooyek, weti kaakii'ishaayaank Pilihpaai (Philippi) ootenaank, i'imaa kaakii'ishikakwaataki'ikooyaank, ekii'akaciwentaakwahk kaahtootaakooyaank. Ahpii tahsh peotihsikooyek i'imaa Tehsalanaihkaank (Thessalonica), keyaapi soonkite'ewin ninkii'miinikonaan Kishemanitoo. Aanawiin ekiihkakwewanishkwe'iyamintwaa niipiwa' awiyak, maano kikiihkihciwiintamaakoom Kishemanitoo ominwaacimowin.
52002003	Kaawiin aaniihsh kakiinawishki-kihkino'amaakewin ninkiihtepwehtansiimin cioncikakiihkwenotamaank. Kaawiin kaye ekaa kaapehkentaakwahsinok nintooncikakiihkimiwehsiimin. Kaawiin kaye niwayeshimaahsiwaanaanik awiyak.
52002004	Wiin itahsh wiin Kishemanitoo ninkii'minwaapamikonaan – mii 'awe ekiihpaminamo'iyamintc i'i minwaacimowin ciwiintamaakeyaank. Miitahsh owe eshikiikitoyaan. Kaawiin ninkiiwiihkakwe nana'entami'aahsiwaanaanik iki kaakakanoonankitwaa. Nawac wiin Kishemanitoo niwii'nana'entami'aanaan. Mii 'awe nintinentamowininaanink kaaoncikoci'iyamintc.
52002005	Shikwa kikihkeniminaam aaniin kaakii'ishihcikeyaank: kaawiin wiihkaa kikii'mihcimamenwaasomikoohsiim cioncikashkimikooyek. Kaawiin pehkihsh kikiihpimihsawentamaakoohsiim kekoon ehpikanoonikooyek. Kishemanitoo niwaapamikonaan ehtepweyaank.
52002006	Shikwa kaawiin kikiihpikakwekashkimikoohsiim ciminwaacimiyaank, kaawiin kaye pehkaanisiwaatc ninkii'antawenimaahsiwaanaanik cimaminwaacimiyamintwaa.
52002007	Niinawint Christ otishinisha'waakana'. Ninteinentaakosimin cikii'ikooyekipan, "Miishihshinaam kekoon," kaye "Kihci-inenimihshinaam," cikii'ikooyekipan. Kaawiin itahsh ninkii'ishihcikehsiimin i'iwe. Inashke awiya ihkwe kaanoonaawahsotc, kihciweweni eshikanawenimaawahsotc, mii peshikwan kaye niinawint kikii'ishikanawenimikoom ekii'wiiciiwikooyek, noohkaac ekii'ishikanoonikooyek.
52002008	Kaawiin ninkii'inentansiimin ehta ciwiintamaakooyek Kishemanitoo ominwaacimowin. Kaawiin inkotano cioncipakitinamaank nimpimaatisiwininaanin i'iwe ehpiihcisaaki'ikooyek.
52002009	Kaawiiciotepwehtamoomikooyek, kehcinaac kimaamihkawinotawinaam eshikihcianohkiiyaank mekwaa ekii'wiiciayaamikooyek, ekii'oncicaakii'itisoyaank. Ehkiishikahk, ehtipihkahk ninkii'anohkiihtamaasomin ehkakwekashkihtamaasoyaank keaapacihtooyaank. Kaawiin aaniihsh ninkii'inentansiimin wakicaya'ii cinikosikwii'ikooyek mekwaa e'wiintamaakooyek Kishemanitoo ominwaacimowin.
52002010	Kiinawaa kikii'ishiwaapaminaam enaatisiyaank. Kishemanitoo kaye ninkii'waapamikonaan. Mekwaa ekii'wiiciayaamikooyek misiwe ninkiihkakwe kwayahkohcike'aanaan Kishemanitoo, kaye ninkiihkwayahkwaatisimin. Kaawiin kekoon ninkii'ishihcikehsiimin kekii'onci anaamenimikooyaankipan.
52002011	Kikii'ishitootaakoom entahsopeshikoyek taapishkoo inini kaaotetemaawitc kaatootawaatc oniicaanihsa'.
52002012	Kikii'aayiisomikoom, kikiihkaakiisomikoom, weweni kikii'ikoom cikakweminoishiwepisiyek, cikakwenana'entami'ek Kishemanitoo. Mii aaniihsh a'awe kaa'antominek ciotookimaamiyek kaye ciwaapantamowek okihcionishihshiwentaakosiwinink i'imaa entashikimaawitc.
52002013	O'owe tahsh kaye mooshak nintooncimiikwehciwi'aanaan Kishemanitoo. Ahpii pewiintamaakooyek o'o Kishemanitoo otihkitowin, kikii'otaahpinaa ekii'noontamek. Kaawiin kikii'inihtansii ininiinaank e'onciimakahk. Kikii'ishiotaahpinaam kaakii'wiintamaakooyek Kishemanitoo otihkitowin e'aawaninik, mii 'i tepwe kaatinowaninik. Kaye mayaa kaa-anohkiimakaninik ehtepwehtamek e'onciaancipimaatisiyek.
52002014	Kaawiiciotepwehtamoomikooyek, peshikwan kikii'ishiwepisim taapishkoo kaakii'ishiwepisiwaatc otepwehtamook i'imaa Cootiiyaawi ahkiink (Judea) kaa-ayaawaatc, miiwak​iki pepahkaan ayaawinink kaamaawacianami'ehtawaawaatc Kishemanitoon, ehtepwehtawaawaatc Christ Ciisahsoon. Aaniihsh kekiinawaa kitepwehtamowiniwaa kikii'onciihkaakowaak iki kiwiicionciimaakaniwaak Tehsalanaihkaank, taapishkoo wiinawaa Cootiiyaawi ahkiink kaakii'ishionciihkaakowaatc i'i Coowa'.
52002015	Mii aaniihsh oko tino Coowak kaakii'nihsaawaahpan i'i Kishemanitoon otipaacimowininiimipanii'. Kaye okii'nihsaawaan ini Ciisahsoon ini kaaTipencikenitc e'aawinitc. Shikwa keniinawint ninkii'onciihkaakonaanik ninkakiihkwewininaan. Kaawiin onehpiciminwentami'aahsiwaawaan Kishemanitoon. Omiiwenimaawaa' kahkina pemaatisinitc.
52002016	Inashke hsa, ninkii'onci'ikonaanik iki Coowak: "Keko kakiihkimaahkekwaanik iki kaaCoowiwihsikwaa," ninkii'ikonaanik, ekaa e'inenimaahsikwaa pehkaanisinitc awiya' cipimaatisinitc. Mooshak kii'nihtaamacitootamook okoweniwak, piinihsh o'o noonkom maawac e'aniompweyiimakaninikin omacitootamowiniwaan. Mii 'i kekahpii kaaoncipatakoshkaakowaatc i'i Kishemanitoo onishkaatisiwin!
52002017	O'owe tahsh kaye kiwiintamaakoom, kaawiiciotepwehtamoomikooyek: kaawiin niinawint kikiihpoonenimikoohsiim i'i ahpii acina ekiihpahkewinikooyek. Niwiiyawinaanink ehta kikiihpahkewinikoom. Kikii'antawenimikoom miinawaa ciwaapamikooyek, waawiinke ekii'mehtahsawenimikooyek.
52002018	Tepwe ninkii'antawentaamin cipikiiyootamikooyek. Niin Pwaal (Paul) mooshak niin iko nintaanawiihkakweishaa. A'a tahsh Setan (Satan) ninkii'wanishkwe'ikonaan ekaa ci-ishaahsiwaank.
52002019	Kiinawaa hsa iki mayaa kaakehcinaa'enimankitwaa e'otepwehtamowiniwaatc, kiinawaa hsa ko kaaoncikihciminwentamaank, kiinawaa hsa keonciwaawishentamaank nimpahkinaakewininaan paanimaa waapamankitc takohshink kaaTipenciketc Ciisahs.
52002020	Tepwe kiinawaa kiwaawishenimikoom, kiinawaa kikihciminwentami'inaam!
52003001	Onsaam itahsh kikiihkwiinomikoom ekii'noontansiwaank aaniin eshiayaayek. Mii'i kaa'oncikiishentamaank niinehtawint i'imaa Aahtinsiiwi ootenaank (Athens) ci-ishkwiiyaank.
52003002	A'a tahsh Timahti (Timothy) kikii'ishinisha'amaakoom cimaawatihsinek. Niicihkiwenaan nintinenimaanaan, kaye owiitoohkawaan Kishemanitoon e'wiintamaaketc i'iweni ominwaacimowinini Christan. Mii 'iwe ciaayiisominek kaakii'oncimawatihsinek kaye cimashkawikaapawiyek kitepweyentamowiniwaank.
52003003	Kaawiin ninkii'antawentansiimin peshik kaatahshiyek ciaanawenciketc onsaam e'onciihkikaniwitc otepwehtamowin. Inashke hsa kiinawaa kikihkentaam mii 'owe kaaineniminank a'a Kishemanitoo, cionciihkaakooyank kitepwehtamowininaan.
52003004	Aaniihsh mekwaa ekii'wiiciayaamikooyek, kiishaac kikii'wiintamaakoom: "Kikaonciihkaakoom o'o kitepweyentamowininaan," kikii'ikoom. Shikwa kikihkentaam mii 'iwe mayaa kaakii'ishiwepisiyek.
52003005	Mii 'owe kaakii'onci-ishinisha'amawinakook a'a Timahti: ninkiiwii'aahkokihkentaan kiishpin keyaapi e'otepwehtamowiniwekwen. "Maakishaa okiihkakwewanaa'ikowaan ini Setanan," kikii'inenimininim. Kiishpin aanawencikeyekipan, mii anihshaa cikii'anohkiiyaankipan.
52003006	Aasha tahsh ninkiihpikiiweotihsikonaan a'a Timahti, ekii'ishaatc kaaishiayaayek. Kitipaacimikowaa keyaapi eshitepweyentamek kaye eshisaaki'itiyek. Shikwa niwiintamaakonaan e'minomaamihkwenimiyaank kaye ewii'noontewaapamiyaank, mii peshikwan keniinawint eshiantawentamaank ciwaapamikooyek.
52003007	Kaawiiciotepwehtamoomikooyek, ahpii ko mecihseyaank ehkakwaataki'ikooyank, mii 'imaa wencihsek ninsoonkite'ewininaan, e'mihkwenimikooyek eshitepwehtamek.
52003008	Wawiinke hsa ko noonkom nintoonciminohsemin nimpimaatisiwininaanink ehkihkenimikooyek ehsoonkitepwehtawek a'a kaaTipenciketc.
52003009	Aaniin ehpiihcimiikwehciwi'ankitc Kishemanitoo kiinawaa onci! Aaniin keshinanaahkomankitc i'i minihk ciihkentamowin eshimooshihtooyaank e'mihkwenimikooyek ehkanoonankitc?
52003010	Tahsokiishik kaye tahsotipihk wawiinke nintishipakohsentaamin ciotihsaapamikooyek piciinak, kaye cinankinamaakooyek kitepweyentamowiniwaank aaniin​iko kaaishinoontehseyek.
52003011	Maano ninkaishiwinikonaan ciotihsikooyek, mii 'i eshipakohsenimankitwaa Kaaoyoohsimank Kishemanitoo kaye Ciisahs kaaTipeniminank.
52003012	KaaTipenciketc maano kikamiinikowaa awahshime cimaaciishkaamakaninik kisaaki'itiwiniwaa kaye kahkina pemaatisiwaatc cisaaki'ekwaa, taapishkoo keniinawint eshisaaki'ikooyek.
52003013	Piinihsh cimashkawisii'inek kite'iwaank, ekaa kekoon ci-ishiayaahsiwek, Kishemanitoonaank ehta cionciaapatisiyek, mii 'iwe ci-inaatisiyek paanimaa inaahsamikaapawiihtawek Kishemanitoo Kaaoyoohsimank, ahpii pitakohshink kaaTipeniminank Ciisahs – minihk itahsh iko kaaTipenimaatc okapiwiiciiwaa' i'i ahpii.
52004001	Shikwa o'o pahkaan kekoon kiwii'wiintamaakoom, kaawiiciotepwehtamoomikooyek. Kikii'ishikihkino'amaakoom aaniin keishikwayahkoshkaayek, aaniin keishi​kakwe​nana'entami'ek Kishemanitoo. Aasha o'owe kitishihcikem. O'o tahsh noonkom kipakohsenimikoom, kitoonciayaankwaamimikoom owiinsowinink kaaTipenciketc Ciisahs, keyaapi cinikihcionishihshink kitishihcikewiniwaa.
52004002	Aaniihsh kikihkentaam kaakii'ishikihkino'amaakooyek, kaaTipenciketc Ciisahs okashki'ewisiwinink ekii'oncikanoonikooyek.
52004003	Mii 'owe kaa-antawentaakosiyek, Kishemanitoonaank ehta cionciaapatisiyek, ekaa wiin cikakiipaacihcikehsiwek.
52004004	Kiinawaa kaaininiiwiyek kahkina kitaakihkentaam aaniin inahke kwayahk keshiwiiwiyekipan, eshiminwaapantank Kishemanitoo cikakwetootamek, minowiinsowin ciayaayek.
52004005	Keko nanaapinawaahkekwaanik kaaotepwehtamowinihsikwaa. Aaniihsh tepinaahk iko omihsawentamowiniwaank ishipimaatisiwak, ehkihkenimaahsikwaa Kishemanitoon.
52004006	Keko awiya okamacihcike'aahsiin wiiciotepwehtamoon cikimootitc wiiwini. Aaniihsh kikii'ayaankwaamimikoom o'owe: "Awenen iko ketootamokwen, ini kaaTipencikenitc oka-aahkwaahkonikoon," kikii'ikoom.
52004007	Inashkehsh kaawiin anooc ci-ishihcikeyankipan kaakii'oncinantominank Kishemanitoo, i'i hsa wiin cikwayahkwaatisiwank, Kishemanitoonk ehta ci-inaapatisiyank.
52004008	Kiishpin awiya wiihpiikonank o'o kihkino'amaakewin, kaawiin ehta ininiwan otaanawenimaahsiin, ini hsa wiin Kishemanitoon kaa-aanawenimaatc. Mii 'awe Kishemanitoo kaakikishkamooninek otAhcaahkwan maawac kaakwayahkwaatisiiwentaakosinitc.
52004009	Kaawiin memwehc kikaoshipii'amaakoohsiim cisaaki'ekwaa kiwiiciotepwehtamoomiwaak. Aasha Kishemanitoo kikiihkihkino'amaakowaa cisaaki'itiyek.
52004010	Kaye mii peshikwan eshisaaki'ekwaa kahkina kiwiiciotepwehtamoomiwaak misiwe Maahsitooniyaawahkiink (Macedonia) kaa-ayaawaatc. O'o tahsh kipakohsenimikoom, kaawiiciotepwehtamoomikooyek: keyaapi awahshime kakwesaaki'itik.
52004011	Shikwa kakweniikaanentamok o'owe kaakii'ishikakanoonikooyek: kakwesakahkamisik. Kakweminohcikek kiinawaa kitanohkiiwiniwaank, kiinawaa ko kiniinciiwaan cipami'ikoyek.
52004012	Mii 'iwe kikaishi minohcikewakenimikowaak iki ekaa kaaotepwehtamowinihsikwaa. Shikwa kaawiin memwehc kika-ahpenimohsiim pahkaan mininciin cipami'ikoyek.
52004013	Kaawiiciotepwehtamoomikooyek, kinantawenimikoom cikihkentamowek aaniin keishiwepisiwaatc iki otepwehtamook kaakii'ishkwaapimaatisiwaatc. Keko kihcikashkentankek taapishkoo eshihcikewaatc iki ekaa kaaotahpenimowinihsikwaa.
52004014	Kiinawint kitepweyenimaanaan Ciisahs tepwe ekii'nipohpan, miitahsh i'i miinawaa ekiihkiiwepimaatisitc. Shikwa mii 'i ta-ayintiwak ikiweniwak kaakii'ishkwaapimaatisiwaatc kaakiihtepwehtawaawaatc ini Ciisahsoon. Kishemanitoon okaishiwinikowaan ciniwiiciiwaawaatc ini Ciisahsoon i'i ahpii pitakoshininitc.
52004015	Kitoonciwiintamaakoom itahsh o'o kaa'ishiyamintc a'a kaaTipenciketc: kiinawint minihk keyaapi kepimaatisiyank piinihsh cipitakohshink kaaTipenciketc, kaawiin kikaniikaanishkawaahsiwaanaanik ikiweniwak aasha kaakii'noonteishkwaapimaatisiwaatc.
52004016	Tanoontaakwan shaakowewin i'i ahpii, takishiiwe peshik maawac wekimaawentaakositc encal. Tanoontaakohtamawaa Kishemanitoo 'iwe kihcipootaacikanink enwenik. Mii 'i ahpii kaaTipenciketc tipinawe kihcikiishikonk tapioncinoomakeishaa. Shikwa mii 'i ahpii wiinawaa nihtam takiiwepimaatisiwak ikiweniwak kaakiihtepwehtawaawaatc Christan kaakii'ishkwaapimaatisiwaatc.
52004017	Miitahsh kekiinawint, aaniin​iko minihk ketahshiyank keyaapi cipimaatisiyank i'i ahpii, kikaketahto ishpishkaa'ikoomin weti wahkwiihkaank ciniwiiciohkwenoomankwaa. Mii 'imaa newacikiishik mincikahkina kikakihsaapamaanaan a'a kaaTipenciketc. Shikwa mii 'iwe ahpane ko ciwiiciayaamank.
52004018	Mii 'owe ihkitowin ishimaamihkawaasontik cioncisoonkite'eshkotaatiyek.
52005001	Kaawiiciotepwehtamoomikooyek, kaawiin memwehc kekoon kikaoshipii'amaakoohsiim ciwiintamaank ini kekoonan keni-ishihsekin, kaye aaniin ahpii kepiocihcihsekin.
52005002	Aasha weweni kikihkentaam ekaa awiya mayaa ciwiintansik aanahpii keocihcihsenik. Taapishkoo ehkoshkowihciketc awiya kaaniipaakimootitc, takoshkotakohshin a'a kaaTipenciketc i'i kiishikaninik cinaakohtootc omashkawisiiwin.
52005003	Shikwa taapishkoo a'a ihkwe e'ahshonihtaawikinaawahsotc, e'mihciantapakwanoonotc ciwiihsakaahpinetc, mii 'iwe keishiwepisiwaatc iki pemaatisiwaatc. Mekwaa e'ihkitowaatc, "Niminohsemin, kaawiin ninaniisaanisihsiimin," miitahsh sesakooc okapiotihsikonaawaa onihshiwanaaci'ikoowiniwaa. Kaawiin okakashkihtoohsiinaawaa citapasiihtoowaatc.
52005004	Kaawiiciotepwehtamoomikooyek, kaawiin kiinawaa i'imaa kashkiitipihkanonk kitayaahsiim. Kaawiin taapishkoo awiya ehkoshkowinikotc okimoocishkan kitaaishiayaahsiim. Kaawiin kiinawaa kikakoshkowinikohsiim ahpii piocihcihsenik a'a kaaTipenciketc okiishikanoom.
52005005	Kahkina kitinentaakosim e'onciiyek waahseyaank kaye kiishikanonk. Kaawiin kiinawint i'imaa kitoonciihsiimin tipihkanonk. Kaawiin i'imaa ehkashkiitipihkahk kitishitipentaakosihsiimin.
52005006	Iki tahsh kotak mii 'i enentaakosiwaatc e'ontaminkwaamiwaatc. Keko tahsh kiinawint i'i kikanaapi-ishiayaahsiimin. Taka kikaishinaakosimin taapishkoo awiya mooshak e'ayinaapitc kaye ehkoshkwaawaaciayaatc.
52005007	Inashke ehtipihkahk, mii 'i ahpii nepaaniwank; mii 'o ahpii aanint eshikiiwashkwepiiwaatc ehtipihkaninik.
52005008	Kiinawint itahsh mii taapishkoo pishihshik ehkiishikahk i'iwe kitinaatisiwininaan. Mii 'iwe onci koshkwaawaaciayaataa. Inaapacihtootaa tepweyentamowin, saaki'iwewin taapishkoo shimaakanihsh piiwaapihk kaa-aakooshkaakotc ohkaahkikanink. Shikwa kehcinaa'entantaa ewiihshaapwii'ikooyank, taapishkoo miikaasowaanohkwaanan ehpihsihkamank kenaatamaakoyank.
52005009	Aaniihsh kaawiin kiinawint kikii'inahsikohsiinaan Kishemanitoo onishkaatisiwin cipatakoshkaakoyank, mii hsa 'iwe cioncishaapwii'inank kaaTipenciketc Ciisahs Christ onci.
52005010	Mii 'awe Ciisahs kaakii'nipohtamawinank, miitahsh kiishpin keyaapi pimaatisiwank ahpii takoshink, kiishpin kaye noonteishkwaapimaatisiyank, kikawiicipimaatisiimaanaan.
52005011	Mii 'iwe onci soonkite'eshkotaatik, wiici'itik entahsopeshikoyek cisoonkikaapawiyek, peshikwan​iko ehpi-ishiwiici'itiyek.
52005012	Shikwa kipakohsenimikoom, kaawiiciotepwehtamoomikooyek: minwakimihkwak iki oniikaanakinsook kaa-anohkiihtamowaatc anami'aawin i'imaa eyaayek. Aaniihsh okii'inahsikowaan kaaTipencikenitc cimaamiinominekwaa.
52005013	Wawiinke kihtenimihkwak okoweniwak, oncisaaki'ihkwak otanohkiiwiniwaa. Kaye kiinawaa minowiiciintik.
52005014	Shikwa kikakaansomikoom, kaawiiciotepwehtamoomikooyek: kiishpin wii'mihciontaaci'intwaa aanint, kika-ayaankwaamimaawaak cikwehkihcike'itisowaatc. Shikwa soonkite'eshkawihkwak iki kaawahkemikoshkaatentamowaatc. Iki tahsh kaye ekaa kaasaapiayaahsikwaa, wiici'ihkwak. Shashiipenimihkwak kahkina awiyak.
52005015	Keko awiya okanaapitootawaahsiin awiyan macihcike'ikotc. Mooshak itahsh kakweminohcike'itik, kaye kahkina pemaatisiwaatc minohcike'ihkwak.
52005016	Mooshak taapitawiciihkentamok.
52005017	Keko kipitanami'aahkek.
52005018	Aaniin​iko 'i ishiwepahk, miikwehciwentamok. Mii aaniihsh o'owe Kishemanitoo kaaineniminek, ci-inaatisiyek e'wiiciiwek Christ Ciisahs.
52005019	Keko kipihtinimaahkek Kishemanitoo otAhcaahkwan i'i kaawiihtootaminitc.
52005020	Kiishpin awiya wiihkanoocikehtamawaatc Kishemanitoon, keko shiinkihtawaahkek.
52005021	Mekwaa kiikitotc itahsh kahkina kekoon kikanaakasohtawaawaa. Kikaotaahpinaanaawaa wenishihshininik.
52005022	Minihk itahsh kekoon wenishihshinsininik kaawiin awaac pankii kikatawinamawaatansiinaawaa.
52005023	Shikwa nimpakohsenimaa Kishemanitoo, mii 'awe pisaanisiwin kaamiininank: maano wiin Kishemanitoo kikaishi'ikowaa misiwe wiinehta ci-inaapaci'inek. Maano kikakanawenimikowaa enikohkwentaakosiyek. Kaye kitahcaahkowaa', kipimaatisiwiniwaan, kiwiiyawiwaan kikakanawentamaakowaa, piinihsh ahpii takohshink kaaTipenciketc Ciisahs Christ, ekaa awaac kekoon cimihkikaatehsinok ci-ishiayaahsiwek.
52005024	Mii 'owe eshipakohsentamaakooyek. Kishemanitoo kikaishihcike'ikowaa, aaniihsh tepweyentaakosi Kishemanitoo kaa-antominek.
52005025	Kaawiiciotepwehtamoomikooyek, anami'ehtamawihshinaam.
52005026	Kishemanitoonk onci ociimihkwak kahkina kiwiiciotepwehtamoomiwaak taapishkoo e'wiicishaanintiyek. Mii 'owe nahke ishipooshoo'itik.
52005027	O'o hsa kaye kitayaankwaamimininim, kaaTipenciketc e'ahpimoyaan: entahsopeshikowaatc otepwehtamook ta-anamihtamawaawak o'o nintooshipii'ikaninaan.
52005028	Okishewaatisiwin Ciisahs Christ kaaTipeniminank kikawiiciiwikowaam. Mii 'iwe.
53001001	Niinawint iko nintooshipii'ikaninaan Pwaal (Paul), Silpenahs (Silvanus), Timahti (Timothy). Kiinawaa kitooshipii'amaakoom Tehsalanaihkaank (Thessalonica) kaatashianami'aayek, e'wiiciiwinek Kishemanitoo Kaaoyoohsimank kaye kaaTipenciketc Ciisahs Christ.
53001002	Shawenimikoowin, koshkwaawaatentamowin kikamiinikowaa Kishemanitoo Kaaoyoohsimaawitc kaye kaaTipenciketc Ciisahs Christ.
53001003	Kaawiiciotepwehtamoomikooyek, inahte mooshak cinanaahkomankitc Kishemanitoo e'mihkwenimikooyek. Kwayahk i'iwe citootamank aaniihsh awahshime kihcimaaciikin kitepweyentamowiniwaa kaye e'animihshaak kisaaki'itiwiniwaa kahkina eshisaaki'itiyek.
53001004	Aanti piko kaaishianami'ehtawintc Kishemanitoo kitishimamiihkwaanikoom, aaniihsh mihsawaa hsa wiin e'onciihkaakooyek kaye e'onci​kakwaataki'ikooyek, keyaapi kimashkawentaam, keyaapi kitepweyentaam. Mii 'o enaacimikooyek.
53001005	Mii 'o kaye kaaoncikihkentaakwaninik ehkwayahkwaninik Kishemanitoo otinaahkonikewin, aaniihsh i'iwe kaaishiwepisiyek kikaonci​te​inentaakosim i'imaa ciayaayek oTipencikewinink. Mii aaniihsh i'iwe wencikakwaatakihtooyek.
53001006	Kwayahk itahsh wiin okanana'ahtoon, meshkwac kakwaatakihtoowin okamiinaa' i'iweniwa' kaakakwaataki'inekwaa.
53001007	Kiinawaa kaakakwaatakihtooyek maamaw kikamiinikonaan cianwepiyank a'a Kishemanitoo, mii 'i ahpii kihcikiishikonk pioncinaakositc a'a kaaTipenciketc Ciisahs, ewiihkikitakohshinoomaatc i'i otencalima' e'mashkawisiinitc,
53001008	kaye ishkote kemashkawahkwanenik ehpikikisitc okameshkocitipa'amawaa' awenena' iko ekaa kaakihkenimaahsinik Kishemanitoon, kaye minihk hsa ko awiyan kaatepwehtansinik i'iwe ominwaacimikoowin kaaTipeniminank Ciisahs.
53001009	Oko taishitipa'amawaawak cinehpiciayaawaatc nihshiwanaatisiwinink. Tanehpicipahkewinaawak ekaa ciwaapamaahsikwaa kaaTipencikenitc kaye eshiwaahseyaanik omashkawisiiwinini.
53001010	Mii 'iwe ahpii eshikiishikahk ewiihpiishaatc kaaTipenciketc ewiihkihtakimikotc i'i okwayahkwaatisiima' kaye ewii'maamahkaasinaakotc i'i minihk kaatepwehtaakotc. Kaye kiinawaa kikatakoayaam i'i ahpii, aaniihsh kikiihtepwehtaam nintipaacimowininaan kaakii'wiintamaakooyek.
53001011	Mii hsa ko ahpane wencianami'ehtamaakooyek, a'a kiKishemanitoominaan ciahpiihtakiminek ciotihsaapantamek i'iwe pimaatisiwin kaaishiantominek, maano kaye okatipihsahtwaan wekonen iko minokekoon kaakii'inentamek citootamek, kaye kahkina kekoon kitepweyentamowiniwaank kaawii'oncianohkaatamek okatipihsahtwaan.
53001012	Miitahsh ono kekoonan ishihcikaatekin kiinawaa taoncikihtencikaateni owiinsowin a'a kaaTipeniminank Ciisahs, shikwa kaye kiinawaa kikatakomiinikowaa okihtentaakosiwin. Onohsh kahkina taonciimakanoon oshawencikewinink a'a kiKishemanitoominaan kaye kaaTipenciketc Ciisahs Christ.
53002001	Kaawiiciotepwehtamoomikooyek! Ninkawiihtashintaan aaniin enentaakwaninik otakohshinowin kaaTipeniminank Ciisahs Christ, i'i kaye keshimaamawinaasihkawank i'imaa eshiayaatc. Kipakohsenimininim
53002002	ekaa wiipa ciwahkawinikoohsiwek kinaanaakatawencikaniwaank. Kaawiin wiipa kikamikoshkaaci'ikohsiiwaa awiya e'ihkitotc aasha ehpiocihcihsenik kaaTipenciketc okiishikanoom, maakishaa awiya oncikakitotc ahcaahkonaank, maakishaa kaye kii'ihkitom niinawint ekii'ishipii'ikeyaank.
53002003	Keko kikawanimikohsiiwaa awiya aaniin​iko keihkitokwen. Kaawiin i'i taishihsehsinoon kiishikan, paanima ehta misiwehkamik kiiaanci'itisonaaniwank e'wepinaawaatc ini kaaTipencikenitc, kaye ahpii piayaatc a'a wawiinke kaatipenimikotc macihcikewin – mii 'awe piciinak nihshiwanaatisiwinink keishiwepinintc.
53002004	Wiin wii'ishpentaako'itiso, kahkina ewii'miikaatank kaa-anami'ehtamaatamowaatc iki pemaatisiwaatc, kaye kahkina kekoon kaamanitoowentaakwaninik. Wiin i'imaa wii'namatapi i'imaa piintik Kishemanitoo owaahkaa'ikanink, wiin ewii'inakintisotc ehKishemanitoowitc.
53002005	Kaawiin ina kimaamihkawihsiim? Kahkina kikii'wiintamawininim mekwaa kiiwiiciiwinakook.
53002006	Kekoon itahsh kipihcikemakan ekaa ciocihcihsehsinok. Kiinawaahsh kikihkentaanaawaa wekonen i'i kaakipiayaak. Mayaa tahsh iko ahpii kaaonencikaatek ciocihcihsenik, tanaakosi a'a kaaMaamawiMacaatisitc.
53002007	Aasha tahsh pimanohkiimakan i'i macihcikewin aakawaya'ii kaaishianohkiimakahk. Kaawiin wiin newacaya'ii taishiwepahsinoon i'i kaawii'ishiwepahk, paanimaa hsa ko inkoci maaciinintc a'awe kaakipishkiketc.
53002008	Miihsh i'i ahpii tanaako'itiso a'a kaaMaamawiMacaatisitc. A'a tahsh kaaTipenciketc piciinak okanihsaan ini kaamacihcikenitc, i'i opakitanaamowin otoonink e'oncihsenik ewii'aapacihtootc. Okanihshiwanaaci'aan, owaahsesiwin ewiihpiahshicinaakositc, takohshink.
53002009	A'a tahsh kaaMaamawiMacaatisitc kepinaako'itisotc, tawiihpikikii okashki'ewisiwinini ini Setanan (Satan). Okatootaanan mamaantawihcikewinan, kihkinawaacihcikanan kaye kaamamayakinaakwaninikin ewiihkakwewayeshinketc.
53002010	Kahkina ko ini macikekoonan oka-aapacihtoonan ewiihkakwe​kakiinawishkimaatc minihk awiyan kaawii'nihshiwanaatisinitc. Kaawiin aaniihsh okiihsaakihtoohsiinaawaa i'i tepwewin, kaawiin otootaahpinansiinaawaa i'i cioncipimaaci'intwaapan.
53002011	Mii 'iwe Kishemanitoo keoncipiicinisha'amawaatc i'i kewayeshi'ikowaatc, kekashki'ikowaatc citepweyentamowaatc i'i ekaa kaatepwemakahsininik.
53002012	Miitahsh i'i cipaahtaayaahkonikaniwiwaatc minihk iko ikiweniwak kaatepwehtansikwaa i'i tepwewin, nawac i'iweni ekii'minwentamowaatc maci-inaatisiwin.
53002013	Kaawiiciotepwehtamoomikooyek, kiinawaa kaasaaki'inek Kishemanitoo! Kiinawaa nintooncimiikwehciwi'aa Kishemanitoo, aaniihsh maawac niikaan kikii'onenimikowaa cipimaaci'ikoowisiyek, ekii'ishianohkiinitc otAhcaahkwan Kishemanitoo, wiin iko citipeniminek, kayehsh ekiihtepwehtamek tepwewin.
53002014	Mii 'owe kaaishiantominek, mii 'owe minwaacimowin niinawint kaakii'wiintamaakooyek, cionciantominek cioncitepipitamaasoyek okihtentaakosiwin kaawiihpahkwenamawinek kaaTipeniminank Ciisahs Christ.
53002015	Haw, kaawiiciotepwehtamoomikooyek! Aayiicikaapawik, minciminamok kahkina kaakii'aanihkekihkino'amaakooyek, minihk hsa ko kaahpisintawiyaank kayehsh kaa'ishipii'amaakooyek.
53002016	Nimpakohsenimaa wiin tipinawe kaaTipeniminank Ciisahs Christ kaye Kishemanitoo kiTetenaan kaakiihsaaki'inank, kaye ehshaweniminank kaakii'oncimiininank mashkawentamowin pishihshik kewiiciiwikoyank kaye mashkawi​ahpenimowin.
53002017	Nimpakohsenimaa cimashkawentami'inek kaye cimashkawisii'inek kahkina kekoon ciminotootamek kaye ciminokakitoyek.
53003001	Miinawaa tahsh kikakwecimininim, kaawiiciotepwehtamoomikooyek, anami'ehtamawihshinaam cimaaciishkaamakaninik kaaTipenciketc otipaacimowin, kayehsh cinikihci-inencikaatenik taapishkoo kaye kiinawaa eshikihci-inentamek.
53003002	Kaye cipahpii'iyamintc a'a Kishemanitoo ekaa ciotihsaahsiwankitwaa iki kaasanakisiwaatc, iki kaye kaamaci-ishiwepisiwaatc, ekaa kekoon citootawihsiyamintwaa. Aaniihsh kaawiin kahkina awiya otepwehtamowinihsii.
53003003	Tepwewiniwi tahsh a'a kaaTipenciketc. Mii 'awe kesoonkimashkawisii'inek kaye kemiitaakwenamawinek ini maciaya'aan.
53003004	Nintishi'ikonaan itahsh a'a kaaTipenciketc e'oncikwayahkwenimikooyek, aasha ekiihpi-ishihcikeyek kaakii'ishiwiintamaakooyek kaye keyaapi ciani-ishihcikeyek.
53003005	Maano tahsh kaaTipenciketc kikakihkino'amaakowaa peshikwan iko ci-ishisaaki'iweyek taapishkoo wiin Kishemanitoo eshihciketc, kayehsh ci-ishimashkawentamek taapishkoo kewiin Christ kaakii'ishimashkawentank.
53003006	Kaawiiciotepwehtamoomikooyek! Kitishikakaansomikoom owiinsowinink kaaTipeniminank Ciisahs Christ: kikamanaawiiciiwaawaa awenen ihsa ko otepwehtamo kaawii'mihciontaaci'ikositc ehsaapianohkiihsik, ehpisintansik i'i kihkino'amaatiwin kaakii'wiintamaakooyek.
53003007	Kiinawaa aaniihsh weweni kikihkentaam cinaapihcikeyek kaakii'ishiwaapamiyaank. Kaawiin 'imaa ninkiihtashikihtimihsiimin kaaishiayaayek.
53003008	Kaawiin ninkiiwii'mihciahshamikoohsiimin. Kaye ehtipihkahk kaye ehkiishikahk ninkiihkihcianohkiimin, niinawint ninkiiwii'aapacihtoomin nintayishiiwininaanin ekaa ewiihkosikwii'ikoohsiwek.
53003009	Aanawiin ninkiihteinentaakosimin cikiihpami'iyaankipan, shaakooc itahsh ninkii'anohkiihtamaasomin, kiinawaa cikihkinawaapamiyaank kaainaatisiyaank.
53003010	Mekwaa hsa ekii'wiiciayaamikooyek kikii'ishiayaankwaamimikoom: kiishpin awiya inentansik cianohkiitc, maano kaawiin tawiihsinihsii.
53003011	Aaniihsh ninoontaamin aaninta e'ayaayek kaamihciayaanihsipimaatisiwaatc, e'mihcinoocihtamawaawaatc pahkaan awiyan otayintiwinini.
53003012	Oko tino nintishikakaansomaanaanik kaaTipencikenitc Ciisahs Christan, koshkwaawaatisiwinink ci-inanohkiiwaatc cipami'itisowaatc.
53003013	Kaawiiciotepwehtamoomikooyek! Keko poonihtoohkek kiminoanohkiiwiniwaa.
53003014	Kiishpin awiya kaawii'nehpicipisintansik onoweniwan kaaishpii'amaank, kihkinawaatenimihk a'a ehtinowitc. Keko wiici'aahkek, ciakaci'ikotc otishihcikewin.
53003015	Keko wiin ishinawaahkek cishiinkenimek, aanciko kikakakiihkimaawaa, kiicishaaniwaa ci-inakimek.
53003016	A'a kaaTipenciketc kaanihtaa​miikiwetc koshkwaawaatentamowin, wiin iko tipinawe kikamiinikowaa mooshak, aaniiniko eshiwepisink. KaaTipenciketc kahkina kikawiiciiwikowaa.
53003017	Niin iko tipinawe nininc nintaapacihtoon e'oshipii'amaan o'o: Niin Pwaal kipooshoo'ininim. Mii ko 'iwe eshipii'ikeyaan.
53003018	Oshawencikewin kaaTipeniminank Ciisahs Christ mincikahkina kika-ahshiciwiiciiwikom.
54001001	Niin Pwaal (Paul) otishinisha'waakanan a'a Ciisahs Christ, ci-ishianohkiiyaan mayaa eshi-inaahkoniketc a'awe Kishemanitoo kaapimaaci'inank, Ciisahs Christ kaye, mii 'awe kitahpenimowininaan.
54001002	Kitooshipii'amawin kiin Timahti (Timothy), tepwe piko tepweyentamowinink e'onciokosihsiminaan. Shawentaakosiwin, kitimaakinaakoowin, koshkwaawaatentamowin kikawii'onciihtamaak Kishemanitoo Kaaoyoohsimintc, Christ Ciisahs kaye ehTipeniminank.
54001003	Kitishinantawenimin keyaapi ci-ishikapehshiyan i'imaa Ehpihsahs (Ephesus) ootenaank, kaakii'ininaampaan ahpan kaakii'maacaayaan weti Maahsitooniya (Macedonia) ahkiink. Aaninta awiyak i'imaa pahkaan ishikihkino'amaakewak. Kitanoonin ci-ishiwiintamawatwaa cipoonihtoowaatc 'iwe nahpaac kihkino'amaakewin ekaa cikihkino'amaakehsikwaa miinawaa,
54001004	ekaa kaye cipisintansikwaa pahkaan tipaacimowinan ini kaye kaapoonihsehsinokin aayaanihketipaacimowinan. Mii 'owe kaaoncikakwepasikwiimakahkin kakwecintiwinan, kaawiin wiin i'iwe kaaishiantawentank Kishemanitoo 'iwe tepweyentamowinink kaa-ayaak.
54001005	Mii 'owe kaakakweontinikemakahk o'o ninkihkino'amaakewin, cipaahtiinahk saaki'itiwin, cionciayaamakahk minote'ewinink, minokihkenintisowinink kaye, kaatepwemakahk tepwehtamowinink kaye.
54001006	Aanint i'imaa awiyak kii'oncipahkewak ekii'ishiwanihshinowaatc, anihshaa ehkakweshaakoosontiwaatc.
54001007	Wii'noonte kihkino'amaakewak Kishemanitoon otInaahkonikewinini, aanawiin ehtashikihkentansikwaa wiinawaa ko otihkitowiniwaan kaye wekonen i'i kaatashintamowaatc ehkwayahkwenimowaatc.
54001008	Kiinawint itahsh kikihkentaamin e'onishihshik Inaahkonikewin, awenen iko kwayahk keaapacihtootc.
54001009	Kikihkentaamin kaawiin wiin onci kaaminoishiwepisiwaatc kii'oncioshipii'ikaatehsinoon Inaahkonikewin, iki hsa wiin kaanihtaamamaashiiwaatc, kaakakwetipenintisowaatc kaye, iki kaye kaakihtenimaahsikwaa Kishemanitoon, omacitootamook kaye, kaapehkipimaatisihsikwaa, kaamaanentamowaatc kaye anami'aawin, iki kaye kaanihsaawaatc oniiki'ikowaa', awenen hsa piko kaanihshiwetc,
54001010	shikwa kaapihshikwaatisiwaatc, kaamacimihsawenimaawaatc kaye wiicininiimiwaa', iki kaye kaakiimoocikimootiwaatc awiya' ciataawaakewaatc, iki kaanihtaa kakiinawishkiwaatc, kaakakiinawishkaacimowaatc kaye, awiya ko kaye kaakakwenakaashkank minokihkino'amaakewin.
54001011	Mii o'o kihkino'amaakewin kaainahtenik ominwaacimowin kaakihci-inentaakositc kaye kaananaahkomintc Kishemanitoo; mii 'owe minwaacimowin niin iko kaapaminamo'ikooyaan ciwiintamaakeyaan.
54001012	Nimiikwehciwenimaa tahsh Christ Ciisahs Tepeniminank kaamiishitc mashkawisiiwin, otayaankwaamisii kaakii'inakimitc, kaa'anooshitc cianohkawak,
54001013	niin kayahte kaakii'maci-inak. Ninkiihkakwaataki'aa, ninkiihpaahpinotawaa kaye. Ninkiihkoohpaatenimik itahsh 'iwe onci ekiihkihkentansiwaan kaa'ishihcikeyaan mekwaa ehtepwehtansiwaampaan.
54001014	Kayehsh kiihpaahtiinatinini oshawencikewin kaa'miishitc kaaTipeniminank, ahshic i'iweni tepweyentamowin, saaki'iwewin kaye, kaaonciihtamaakoyank Christ Ciisahs e'wiiciiwank.
54001015	Tepwemakan ihsa 'i ihkitowin, teahpiihtentaakwan kaye kahkina awiya ciotaahpinamowaatc: a'a hsa Christ Ciisahs ekiihpiishaatc o'omaa ahkiink omacitootamoo' cipimaaci'aatc, entahshiwaatc niin itahsh nimaamawentaakos ehtinowiyaan.
54001016	Mii mayaa 'owe kaakii'oncishawenimitc Kishemanitoo, ekii'inentank Christ Ciisahs wawiinke ciwaapanta'iwetc eshishashiipenimitc, niin aana maamawentaakosiyaan maci-ishiwepisiwinink. Mii 'iwe keoncikihkinawaapantamowaatc kahkina iki naake ketepweyenimaawaatc cimiinintwaa pimaatisiwin wiihkaa keishkwaahsehsinok.
54001017	Maano tahsh pishihshik ahpane takihci-inenimaa, tananaahkomaa a'a Kihciokimaa pishihshik kaapimaatisitc, wiihkaa kenipohsik, wiyaapamaahsiwintc, mii ehta 'awe kaaKishemanitoowitc. Emen.
54001018	Timahti (Timothy) ninkosihs, o'o kakiihkwewin kikanawenta'in: taapishkoo kiishaac iko kaakii'inaacimikooyan, miiwan ihkitowinan ciahshwiiwaakeyan mino miikaasowinink.
54001019	Minciminan i'i kitepweyentamowin, i'i kaye minoinenintisowin. Iki aanint e'wepinamowaatc okii'nihshiwanaacihtoonaawaa otepweyentamowiniwaan,
54001020	o'o eshiwepisiwaatc Haaiminiiyahs (Hymenaeus), a'a kaye Aalikihsaantar (Alexander). Ninkiihpakitinamawaak cikihkino'amaakowaatc ini Setanan (Satan), cikihkentamowaatc cipaahpinotaakehsikwaa.
54002001	Niikaan itahsh ninkakaansontaan cianami'ehtamawintwaa kahkina awiya ehpakohsenimonk, e'nanaahkomonk, e'nantotamaakenk kaye.
54002002	Iki kaye ta-anami'ehtamawaawak kihciokimaak, kahkina kaye awiyak kaakihtentaakosiwaatc, pisaan cioncipimaatisiyank, misiwe kaye ci-ishianami'ewaatisiyankipan kaye ciayaankwaamisiyank.
54002003	Amiitahsh o'oweni kaaonishihshininik kaaminonank Kishemanitoo kaapimaaci'inank,
54002004	e'antawenimaatc kahkina awiyan cipimaaci'imintc, cianikihkentaminitc kaye i'i tepwewin.
54002005	Aaniihsh peshik ayaa Kishemanitoo, shikwa peshik ayaa kepeshiko'iwetc keonciwiiciintinitc Kishemanitoon, ininiwa' kaye. Mii 'awe Ciisahs kaaininiiwitc,
54002006	kaakiihpakitinitisotc ekiiwiihtipa'ikehtamawaatc kahkina awiyan, mayaa ekii'ocihcihsek cioncikihkencikaatek e'antawenimaatc Kishemanitoo kahkina awiyan cipimaatisinitc.
54002007	Mii 'owe onci ninkii'inanoonik ciotishinisha'waakanimitc Kishemanitoo, ciawikihkino'amawakwaa iki kaaCoowiwihsikwaa, owiintamaake kaye citinowiyaan, cipapaatashintamaan tepwehtamowin, tepwewin kaye. Kaawiin ninkiiwanimohsii, nintepwe hsa ko.
54002008	Misiwehkamik ninantawenimaak ininiwak cianami'aawaatc, wawiinke hsa ko kaatipenimikowaatc Kishemanitoon, kaakashkihtoowaatc ci-ishiompinihkeniwaatc e'anami'aawaatc, aaniihsh kaawiin nishkaatisihsiiwak, kaawiin kaye kakweshaakoosontihsiiwak.
54002009	Ninantawenimaak itahsh ihkwewak kwayahk iko cikakweishi'owaatc, nipwaahkaawinink ci-ishikakweminohkonayewaatc. Kaawiin kaye onsaam okakakweminwaahkwa'ansiinaawaan wiinisihsiwaan, kaawiin kaye osaawishooniyaan ciwaweshi'owaakewaatc, kaawiin kaye kaa-aahkwakinsonitc naapihkaakanimina', ini kaye e'aahkwakintenikin kikishkikanan okakakwekikishkansiinaawaan.
54002010	Nawac itahsh ishinaakwanini 'a ihkwe ci-ishiwaweshi'owaaketc minohcikewinan, kaainentaakosinitc ini tino ihkwewan ninkohtaanenimaa Kishemanitoo kaaihkitonitc.
54002011	Taka hsa noohkaatisiwinink okashikakwe kihkentaanaawaa kekoonan, awaac iko pankii cikakwetipeninkehsikwaa.
54002012	Kaawiin nimpakitinaahsii ihkwe cikihkino'amaakehpan kiimaawaci'itinitc otanami'aa'. Kaawiin oka-kakwe-kapihkawaahsii' ininiwa' cikakwetipenimaatc. Pisaan tapisintam.
54002013	Aaniihsh niikaan kii'oshi'aakaniwi a'a Aatam (Adam), miitahsh kewiin Iip (Eve) kii'oshi'aa.
54002014	Kaawiin wiin mayaa kii'wayeshimaakaniwihsii inini, 'awe hsa nihtam ihkwe kii'wayeshimaakaniwi. Mii 'awe nihtam ekiihpiikonank Kishemanitoon otinaahkonikewinini.
54002015	Iki tahsh ihkwewak tapimaaci'aawak aniokaakaamaawiwaatc kiishpin kaye kapeaya'ii aniayaawaatc tepwehtamowinink, saaki'iwewinink, minwaatisiwinink, anikikiayaawaatc kaye 'imaa ayaankwaamisiwinink.
54003001	Tepwemakan o'owe ihkitowin: kiishpin inini antawentank ciniikaanisitc anami'aawinink, onishihshinini o'oweni anohkiiwin kaa-antawentank.
54003002	Antawentaakosi tahsh ekaa kekoon ci-inaatisihsik oniikaanisi. Tapeshikowan ehta wiiwan. Shikwa kaawiin inikaanc okatootansiin opimaatisiwin, tanipwaahkaa tahsh cisakahkamaatisitc. Okanekaamipiintikanaa' awiya' otaawinink, okakashkihtoon kaye cikihkino'amaaketc.
54003003	Kaawiin itahsh tanihtaa kiiwashkwepiihsii, kaawiin kaye ta-aahkwaatisihsii. Tanoohkaatisi tahsh, weweni kaye tatootaake. Kaawiin kaye okasaaki'aahsiin shooniyaan.
54003004	Shikwa kwayahk okatipenimaa' otaawinink kaatahshinitc, ehkashki'aatc oniicaanihsa' cipisintaakotc, ehkihci-inenimikotc.
54003005	Kiishpin aaniihsh a'a inini kihkentansik keshitipenimaatc otaawinink kaa-ayaanitc, aaniihsh ina keshikanawenimaahpan i'i Kishemanitoon kaa-anami'ehtawaanitc?
54003006	Shikwa kaawiin awiya kaaoshkikwehkaatisitc ta-aawihsii, maakishaa wiipa ko mii aasha e'ishpenintisotc, mii peshikwan keinaahkonintc ini kaakii'inaahkonimintc maciaya'aan ekiihkihtenimonitc.
54003007	Taonaapamaa tahsh awiya aasha kaaminwakimikotc i'i ekaa kaaotepwehtamowinihsinik, ekaa cipankihshinsik cimenihshentami'itisohsik, ekaa kaye cinakwaanikohsik ini maciaya'aan.
54003008	Iki tahsh kaye kaawiicihtwaawaatc, peshikwan iko taishiminwaatisiwak, ekaa cinihtaa minihkwehsikwaa shoominaapo, ekaa kaye ciaaskonaatisihsikwaa,
54003009	e'minciminamowaatc itahsh tepweyentamowin kaakihkentaakohtootc Kishemanitoo, ehkihkenintisowaatc ekaa kekoon e'ishiayaahsikwaa.
54003010	Pinamaa tahsh tamihcikoci'aawak. Paanimaa tahsh naake wawiinke hsa ko ehkwayahkwencikaasowaatc tainanohkiiwak.
54003011	Mii​hsa tahsh peshikwan ini wiiwiwaa' keinaatisinihpan, misiwe ko ciminwaatisinihpan. Kaawiin macikekoon tanihtaa aanihko-aacimohsiiwa'. Weweni okakanawentamini opimaatisiwinini, misiwe kaye citepwewiniwinitc.
54003012	A'a tahsh owiicihtwaa tapeshikowan ehta wiiwan, kwayahk iko ehtipenimaatc oniicaanihsa', otaawinink kaye minihk awiya' kaawiicitaamikotc.
54003013	Iki aaniihsh kaaminoanohkiiwaatc ishikashkihtamaasowak minwakimikoowin. Kaawiin kaye tashaakwenimohsiiwak ewii'mohshe wiintamaakewaatc aaniin i'i kaaishitepwehtawaawaatc Christ Ciisahsoon.
54003014	O'owe tahsh kitooshipii'amawin aanawiin wiipa ewiihkakweotihsinaan.
54003015	Kiishpin tahsh kinwesh ontentiyaan, kikaoncikihkentaan aaniin keishihcikewatc i'imaa Kishemanitoo kaaishitipenimaatc otepwehtamoo'. Mii 'owe otanami'aawin kaaPimaatisitc Kishemanitoo, miiwan ini kaamaamawitipenimaatc, kaa-aahswaahkwa'ikaakaaniwank i'i tepwewin, mii 'imaa wenciaayiicihsek i'i tepwewin.
54003016	Wawiinke hsa tepwemakan, aahpici kihci-inentaakwan kitanami'aawininaan Kishemanitoo kaakiikihkentaakohtootc: Tepwe kii'naako'itiso e'ininiiwitc, Kii'oncikwayahkwakimaa e'wiiciiwikotc Kishemanitoo otAhcaahkwan, Okii'waapamikoo' encala', Kiihtipaacimaa kaatahswewaanakisinitc ekii'wiintamawimintc, Kiihtepweyenimaa ahkiink, Kii'ishiompishkaa kihcikiishikonk.
54004001	Kehcinaac aaniihsh ihkitowan Kishemanitoo otAhcaahkwan aaniin keishiwepaninik ishkwaac anikakiishikahk, aanint ewii'oncipahkewaatc otepwehtamowiniwaank, iniweniwa' kaawiihpisintawaawaatc maciaya'aank kaaonciinitc ahcaahkwa', ehkakiinawishkinitc eshikihkino'amaakenitc.
54004002	Mii 'imaa wenciimakaninikin ono kihkino'amaakewinan kaaishikakiinawishkiwaatc kaawayeshinkeshkiwaatc. Taapishkoo awiya e'nihsitosihsik e'onsaamaahkisotc, amii​'i eshiayaanik onaakatawentamowiniwaa, ekaa keyaapi e'nihsitaawentansikwaa minoishiwepisiwin.
54004003	Oko tino ishikihkino'amaakewak ekaa ciwiitikehsink, shikwa aanint kekoon cimanaamiicinaakaatek. Okii'oshihtoon itahsh Kishemanitoo kahkina kekoon miicim ciaapacihtoonitc i'i otepwehtamoo' kaakihkentaminitc i'i tepwewin. Paanimaa kiinanaahkomonitc miihsh​i'i cimiicinitc.
54004004	Aaniihsh kahkina kekoon kaakii'oshihtootc Kishemanitoo kii'onishihshininiwan, kaawiin kekoon awiyak ciaanawentamowaatc, kahkina tahsh ciontinamowaatc e'nanaahkomowaatc.
54004005	Aaniihsh kiishpin awiya aapacihtootc Kishemanitoon otihkitowinini, nanaahkomotc kaye, mii 'i eshionishihshentaminitc pisaan i'i nahke ci-inaapataninik i'i miicim.
54004006	Miiwan​ono kihkino'amaw kiwiiciotepwehtamoomak, miitahsh i'i kwayahk Christ Ciisahs otanohkii'aakanan citinowiyan, e'ahshantisoyan ini ihkitowinan kaaishitepwemakahkin, 'iwe kaye kwayahk kihkino'amaakewin kaapipiminisha'aman.
54004007	Kaawiin kikapimentansiinan ini pahkaan tipaacimowinan kaamaciaya'aawiwankin. Aaniihsh kaawiin tepakentaakwahsinoon ciwiintamaakenk. Mooshak itahsh ishikakwenakaciin anami'ewaatisiwinink.
54004008	Awiya wiiyawink ishinanamaa'itisotc tepwe acina ominoshkaakon. Kaawiin tahsh acina ehta ominoshkaakohsiin anami'aawin, aaniihsh pishihshik okawiici'ikon, o'o noonkom e'onciminopimaatisitc, i'iwehsh kaye niikaanaya'ii keniayaanik pimaatisiwinink okawiici'ikon.
54004009	Tepwemakan o'o ihkitowin, kahkina awiya citepwehtank.
54004010	Mii 'owe kaaoncikakwaatakiiyaank ehkihcianohkiiyaank ekii'ahpenimonotawankitc kaaPimaatisitc Kishemanitoo kaapimaaci'aatc kahkina, memintake ko otepwehtamoo'.
54004011	Mii hsa ono inaahkoniken, mii 'iwe ishikihkino'amaaken.
54004012	Keko awiya kikamacitootaakohsii ehteahpiihtaatisihsiwan. Kiin itahsh kakweminoishiwepisin minokakitowinink, ishihcikewinink, saaki'iwewinink, tepweyentamowinink, peyahtakaatisiwinink, ci-ishikihkinawaapamihkwaa kaaotepwehtamowiniwaatc.
54004013	Kiin iko ayaankwaamisiihkantan cianamihtamaakehtamawatwaa Kihcimasina'ikan, cikakiihkweyan, cikihkino'amaakeyan, piinihsh iko citakohshinaan.
54004014	I'iwe ahpii kaakii'onaapamikooyan kikiihkanoonikook iki kaakanootamawaawaatc Kishemanitoon, kikii'ohkosaaminikook kaye oniikaanisiik ekii'oncimiinikoowisiyan kekoon Kishemanitoonaank. Keko mihciwaniihkenotanken o'o kimiinikoowisiwin.
54004015	Ayaankwaamisiihkantan onoweniwan mooshak iko citashiihkaman; kahkina awiya cinikanawaapamihk e'ani-ishinakaciiyan.
54004016	Keko awaac pankii pakiciihken. Ayaankwaamentan tahsh aaniin eshipimaatisiyan, aaniin kaye eshikihkino'amaakeyan. Aaniihsh kiishpin kahkina ono enitootaman kikapimaaci'itis, iki kaye kaapisintawihkwaa kikapimaaci'aak.
54005001	Keko wiihkaa kishiikanoonaahken okihtaatisiik, pekihkaac itahsh kikaishikanoonaak taapishkoo e'oyoohsiyan. Iki​tahsh kaaoshkaatisiwaatc taapishkoo kiicihkiweyak kikainenimaak.
54005002	Ikihsh kaye nawac kaakihtaatisiwaatc ihkwewak taapishkoo e'omaamaamatwaa kikainenimaak. Iki kaye kaaoshkaatisiwaatc ihkwewak taapishkoo e'otawemaamatwaa; mii​ehta​ko pehkaya'ii nahke keshinaanaakatawenimatwaa.
54005003	Kikakihci-inenimaak iki kaakii'niponitc onaapemiwaa' tepwe kaakiiwahshihsewaatc.
54005004	Kiishpin itahsh e'oniicaanihsitc a'a tino ihkwe, komaa kaye e'oyooshihsitc, wiinihtamawaa iki apinoonciishak okanikihkentaanaawaa keshipami'aawaatc ini okiiwaatisiihkwen, otanami'aawiniwaank cioncitootamowaatc. Okasakentaanaawaa otinawentiwiniwaa cinikiiwe-pami'aawaatc oniiki'ikowaa' kaye okihciaya'aamiwaa'. Mii aaniihsh 'iweni kaaminwaapantank Kishemanitoo ehtoocikaatenik.
54005005	A'a tahsh tepwe kaakiiwaatisiihkwewitc, awiyan ehpami'ikohsik, Kishemanitoon ehta otahpenimonotawaan, e'ahpisomaatc ciwiici'ikotc, ehtipihkaninik kayehsh e'anikiishikaninik e'anami'aatc.
54005006	A'a tahsh kiiwaacihkwe anoociko kaainaatisitc keonciminwentami'itisotc wiinehta, aanawiin ehpimaatisitc e'inintc, wakicaya'ii ehta ishipimaatisi. Aasha tahsh e'nipotc inentaakosi.
54005007	Miiwan ono ishiwiintamaw, kwayahk iko citootamowaatc, ekaa cimacaacimaahsiwintwaa.
54005008	Inashke kiishpin kwayahk kanawenimaahsik awiya otinawemaakana', memintake 'imaa otaawinink eyaanitc, kaawiin otaapacihtoohsiin otepweyentamowin, omihciwepinaan inentaakwanini. Awahshime ko ani-inaatisi taapishkoo awiyan kaaotepwehtamowinihsinik.
54005009	Awiya tahsh kiiwaacihkwe kaawiihpami'ikotc otepwehtamoo', kaa mahshi tatakwakinsohsii ehteahpiihtaatisihsik, ninkotwaahsimitana ehtahsopipoonwehsik. Miitahsh o'oweni keonci ahshitakimintc, kiishpin weweni kaahtootawaakwen kaakii'onaapemitc.
54005010	Taminwaacimaa kaye e'nihtaa minohciketc, ekii'mino-ompiki'aatc apinoonciisha', ekii'minopiintikanaatc piiwite', e'nihtaa kisiipiikisitenaatc ehpimiayaanitc Kishemanitoon otipenimaakanini, ekiihpiminowiici'aatc kaye ini kaamacihsenitc, ci-inintipan kaye kahkina minohcikewin ekiihkakwekashkihtootc. Mii​hsa 'awe ketakwakimintc.
54005011	Nawac itahsh kaaoshkiaya'aawitc ihkwe kaawiin taoshipii'waahsii. Aaniihsh e'ishimihsawentank ewii'onaapemitc, mii​hsa​'i keonciasheyiitc kaawii'ishianohkawaahpan Christan.
54005012	Miihsh i'i keshipiikonank nihtam kaakii'ishiahshotamawaahpan. Mii'i ehkashkihtamaasotc cionahshowaasotc.
54005013	Shikwa ishinanamaasi anihshaa ko cimihcikakiishikanihshitc, ehpapaa mihcimawatihshiwetc. Miitahsh awahshime e'naakohtootc kekii'inaapatisihsikipan, anihshaa ehpapaaontamisiihkaasotc, ehpapaa mihciaakineyaacimotc, ehpapaatashintank kekoon cipapaamintansikipan.
54005014	Nawac itahsh ninantawentaan ciwiitikehpan kaaoshkaatisitc kiiwaacihkwe, ciotapinoonciishimitc, cipamihtootc kaye otaawin. Mii 'iwe citootank ekaa cionci macaacimihsinowank awiya kaashiinkentank anami'aawin.
54005015	Aaninta tahsh kiiwaacihkwek aasha kii'oncipahkeshkaawak 'iwe kekii'inaatisiwaahpan. Miihsh kaaoncipiminisha'waawaatc ini Setanan (Satan).
54005016	Kiishpin ayaatc ihkwe kaaotepwehtamowinitc, e'okiiwaatisiihkwewinitc otinawemaakanan, wiin iko okakanawenimaan ini otinawemaakanihkwen. Kaawiin i'imaa taonciwiici'imaahsiiwan kaaishimaawaci'itinitc otepwehtamoo'. Mii iitok i'imaa keonciwiici'intwaapan iki tepwe kaakiiwahshihsewaatc.
54005017	Iki kaaniikaanisiwaatc ehkihkenimintwaa weweni ekiihkakwetootamowaatc otanohkiiwiniwaan kaaishiniikaanisiihkantaakewaatc tainakimaawak niishink (2) awahshime citipa'amawintwaa, memintake ikiweniwak niipiwa' e'anohkaatamowaatc kakiihkwewin, kihkino'amaakewin kaye.
54005018	Aaniihsh ishipii'ikaate Kihcimasina'ikan: "Keko takipitoonehpisohsii kipishihkiim mekwaa ehpawishkawaatc pahkweshikanimanoominan; pisaan iko oka-amwaan." Shikwa, "Otanohkii oncikashkihtamaaso citipa'amawintc," ishipii'ikaate.
54005019	Kiishpin awiya anaamimaatc oniikaanisiin, kaawiin aapiinc​iko kikapisintawaahsii. Paanimaa ehta niishin (2), komaa kaye nihsin (3) ehtahsoohkamowaatc i'i anaamimiwewin, tepwe ninkii'waapantaamin e'ihkitowaatc, miitahsh i'i payesh cipisintamampan.
54005020	Kahkina awiya kaamaashihciketc, mohsheaya'ii taonci'aa, kotak awiyak cikohtamowaatc ekaa ci-ishihcikehsikwaa.
54005021	Kitayaankwaamimin ehkanawaapamitc Kishemanitoo kaye Christ Ciisahs kaye otencalima' kaaishionakimimintc: onoweniwan kaawiintamawinaan, mooshak iko citootaman. Keko kiishaac onenimaahken keinaahkonatc awiya. Kaawiin awiya pepahkaan kikatootawaahsiik, aaniiniko kaawiihtootaman.
54005022	Keko wiin papaashiihken cisaaminatc awiya cionakimatipan cianami'ewanohkiitc. Kiishpin maashihciketc kaasaaminatc, kekiin i'imaa kikatakwentaakos. Kanawenintison itahsh cipehkaatisiyan.
54005023	Piko kaye kiwiintamawin e'maamihkawiyaan: kaawiin ehta nipi kitaa-aapacihtoohsiin. Pankii otaahpinan shoominaapo ciminohsink kiwiihsiniwin, ciantawi'owaakeyan eshinihtaa-aahkosiyan.
54005024	Aanint awiya omacihcikewinan mohsheaya'ii e'naakwaninikin oniikaanipii'ikonan citipaahkonikaniwitc. Aanint itahsh kaye pitashiayaaniwan otishihcikewinan 'iweti otaanaank, inkotink keatimikotc.
54005025	Mii 'i peshikwan iki kaaminohcikewaatc, noonkom iko payahtenaakwaniniwan otishihcikewiniwaan. Ampooshke ini mahshi kaanaakwahsinokin piciinak cinaakwaninikin.
54006001	Kahkina awiya kaaotanohkii'aakaniwitc wiinke okakihtakimaan ini otookimaaman kaatipenimikotc, ekaa awiyan cimacikiishwaatansinik owiinsowinini Kishemanitoon, i'iweni kaye kaaishikihkino'amaakeyank.
54006002	Awiya tahsh kaaotanohkii'aakanimikotc otepwehtamoon, mii 'i e'ishiwiicihkiweyenimaatc, kaawiin itahsh okaoncimacakimaahsiin otookimaaman. Taka awahshime 'i takakweminoanohkii, aaniihsh otepwehtamoon ini kaawiici'aatc, ehsaaki'aatc. Miiwan​ono ishikihkino'amaaken, ishikakaansonken.
54006003	Maakishaa awiya wiihpahkaani-kihkino'amaaketc peshikwan kaaishihsitoohsik i'i kaamayaawihsininik kihkino'ikewin. Wiin itahsh iko nintoontinaamin tipinawe e'otihkitowinitc kaaTipeniminank Ciisahs Christ. Mii 'iwe kihkino'amaakewin kaaishikihkino'amaakemakahk aaniin kwayahk keshianami'ewaatisink.
54006004	Awiya tahsh pahkaan kaaishihsitootc okihkino'amaakewin, ishpenintiso, ekaa tepwe kekoon ehkihkentansik. Onsaam onantamihkwentaanan kaasanakaninikin citashintenikin, e'oshihtootc kaye cioncikakwe-shaakosontinaaniwaninik aaniin keshinihsitohtaakwaninikin ihkitowinan. Mii 'omaa ono wencihsekin ontenintiwin, pahkaanenintiwin, paahpinotaakewin, macikekoonan kaaishianaamenintink.
54006005	Mooshak itahsh kaye maashiwiiciintiwak. Miiwak​oko kaanihshiwanaacinaanaakatawentamowaatc. Kaawiin keyaapi owiiciiwikohsiinaawaa i'i tepwewin. Inentamook itahsh cionciontisiwaahpan otanami'aawiniwaank.
54006006	Tepwe hsa awiya okawenootisiinotaan i'i otanami'aawin, kiishpin tepihsewakentank 'iwe minihk kaa-ayaatc.
54006007	Wekonen i'i kaahpikikisiyank o'omaa ahkiink? Kaawiin kekoon! Wekonehsh kaye i'i kenimaaciitooyank? Kaawiin kekoon.
54006008	Mii 'iwe, kiishpin iniweniwan ayaayank, miicim, kikishkikan, mii​'i keshina'entamankipan.
54006009	Iki tahsh kaawii'aahkowenootisiwaatc, ahpan iko okapatakoshkaakonaawaa cikashki'ikowaatc i'i macihcikewin, ewiihtahsoonikowaatc macikekoonan kaaishimihsawentamowaatc ehkakiipaatentaakwaninikin. Mii​ko​'i piinihsh ewii'ishiniihsipinikowaatc keshipanaatisiwaatc ewii'nihshiwanaatisiwaatc.
54006010	Ina, e'onsaamenimintc shooniyaa mii 'iwe enentaakwahk e'ociipihkaawank kahkina wencisaakikinkin macikekoonan. Aaninta tahsh awiyak e'ahpiihci mihsawenimaawaatc shooniyaan okii'wawaanaayentami'ikowaan, ekii'onciaanawentamowaatc otepweyentamowiniwaa, mii piinihsh ehpiikwentami'itisowaatc niipiwa' kekoon e'mincinawesiwaatc.
54006011	Kiin itahsh kaa-anohkawatc Kishemanitoo, kahkina oshimonotan ono macikekoonan. Kakwe nakaciinotan minoishiwepisiwin, kwayahk anami'ewaatisiwin, tepweyentamowin, saaki'itiwin, mashkawentamowin, noohkaac ci-inaatisiyan kaye.
54006012	Minokakwecihkanitiwin hsa inentaakwan i'i kitepwehtamowin. Mii 'imaa ishikakwepahkinaaken pimaatisiwin cimiinikooyan keishkwaahsehsinok. Mii 'owe pimaatisiwin kaakii'ishiantomihk Kishemanitoo ciontinamowatc, 'iwe ahpii kaakii'minowiintaman kaaishitepwehtaman, niipiwa' awiyak ekii'noontawihkwaa.
54006013	'Owe tahsh kaaishikanooninaan kikanawaapamikonaan Kishemanitoo, mii​'awe kahkina kekoon kaapimaatisiishkank, a'a kaye Ciisahs Christ kaakii'minotipaacintisotc 'iwe ahpii ekii'inaahsamikaapawiihtawaatc ini Paantiyahs Paailatoon (Pontius Pilate).
54006014	Mii 'owe eshiayaankwaamiminaan, citipaatotaman kahkina 'iwe kaa'ishikanoonikooyan. Misiwe kakwe kwayahkohciken, ekaa kekoon cipana'ansiwan, misiwe cianiminwaapancikaatek, piinihsh iko cipinaako'itisotc 'awe kaaTipeniminank Ciisahs Christ.
54006015	Opinaakosiwin okaishihsehtooni Kishemanitoon mayaa kaakii'inentaminitc ci-ishihsenik. Mii hsa 'awe Kishemanitoo kaamisiweayaatc shawentaakosiwin, kaye kaamihcipeshikoayaatc tipencikewin. Wiin otookimaamimikoo' ini kahkina kihciokimaa'. Otipenimaa' ini tipencikewin eyaanitc.
54006016	Wiin ehta kaawiin otayaahsiin nipowin. Waahseyaank ishitaa. Kaawiin awiyan otaakashkihtoohsiini cinaasihkaminihpan. Kaawiin wiihkaa awiyan okii'waapamikohsiin, kaawiin kaye wiihkaa awiyan otaakiihkashkihtoohsiini cikiiwaapamikotc. Kahkina otayaan kihtentaakosiwin, mashkawisiiwin! Emen.
54006017	Oko tahsh kaatashiwenootisiwaatc o'omaa ahkiink ishikihkino'amaw ekaa ciahpenimonotansikwaa otipinawewisiwiniwaan. Kaawiin aaniihsh kwayahkwentaakwahsininiwan. Meshkwac itahsh oka-ahpenimonotawaawaan Kishemanitoon kaawenoocimiiniminank kahkina kekoon keonciminwentamowank.
54006018	Ishiwiintamaw itahsh ciminotootaakewaatc, minohcikewin citashiwenootisiinotamowaatc. Tanihtaa-miikiwewak itahsh, 'imaa otipinawewisiiwiniwaank cionciwiici'aawaatc kotak awiya'.
54006019	Mii 'imaa keishimaawacihtamaasowaatc i'iweni kaaonishihshininik, keshiaapacihtoowaatc niikaanaya'ii cinionciminopimaatisiwaatc. Miihsh i'imaa keni-ishi otihtinamowaatc tepwe 'i pimaatisiwin.
54006020	Haw, Timahti (Timothy)! Weweni kanawentan i'i kaakiihpaminamo'ikooyan. Keko pimentanken i'iweni aaninta ishianihshaa piko kaaishinoocikokakitowaatc. Onakaashkaanaawaa kwayahk i'i tepwehtamowin. Ishianihshaa inenintisowak ehkihkentaahsowaatc. Keko hsa ko pisintawaahken.
54006021	Aanawiin ninkihkentaahsomin e'ihkitowaatc, waahsa opanihsitoonaawaa i'i tepwehtamowinink kaainamoninik. Kishemanitoo okishewaatisiwin kikawiiciiwikom.
55001001	Niin Pwaal (Paul) kitooshipii'amawin, niin Christ Ciisahs otishinisha'waakanan, wiin Kishemanitoo eshiantawenimitc ciwiintamaakeyaan o'o pimaatisiwin, kaakii'ishiniikaaniwiintamaakooyank e'ayaayank e'oncitipentaakosiyank Christ Ciisahsink.
55001002	Kiin tahsh Timahti (Timothy) kitooshipii'amawin, ninkosihs enaankominaan, kishawenimin. Ampe hsa ono kikamiinikoowis, wiitoohkaakoowin, shawenimikoowin, pisaanisiwin, maakiwetc Kishemanitoo Weyoohsimintc miinawaa Christ Ciisahs kaaTipeniminank.
55001003	Miiwan​ini peshikwan Kishemanitoon ninkihciaya'aaminaapaniik kaakii'anohkiihtawaawaatc, kaye wiin itahsh niin iko enohkiihtawak. Ninkwayahkwentaan itahsh kaye ehkwayahkohcikeyaan e'anohkiihtawak. Nimiikwehciwi'aa Kishemanitoo, mooshak e'mihkweniminaan e'anami'aayaan ehkiishikahk, ehtipihkahk kaye.
55001004	Nimaamihkaw ekii'oncikawaapiyan kiipahkewinitiyank. Kinoontewii'waapamin ihsa, miitahsh iko cikihciciihkentamaan.
55001005	Mooshak nimaamihkaw tepwe eshitepweyentaman, mayaa 'awe koohkom Loowihs (Lois) niikaan kaahtepweyentank, kewiin itahsh a'awe kimaamaa Iyoonihs (Eunice) kaaishitepweyentank, eshikehcinaa'eniminaan tahsh taapishkoo kekiin eshitepweyentaman.
55001006	Onci 'o kitepweyentamowin kitooncimaamihkawaamin ciompisiyan o'o kaakii'ishimiinihk Kishemanitoo i'iwe ahpii kaahsaamininaan ekii'onakiminaan cianami'ewanohkiiyan.
55001007	Ini aaniihsh otAhcaahkwan Kishemanitoo kaakii'miininank, kaawiin wiin cikohtaaciyank kitishimiinikohsiinaan, i'iwe hsa wiin mashkawisiiwin, saaki'iwewin, kakiihtaawisiwin cikikisiyank.
55001008	Miitahsh kaawiin kitaaoncishaakwenimohsii citipaacimintc a'a kaaTipeniminank. Keko kaye niin akatenimihshihken, wiin a'a kaaTipenciketc kaaoncikipa'okooyaan. Kaye kiin otaahpin eshititakwa'oonikoowisiyan cioncikotakihtooyan i'iwe onci minwaacimowin, e'ishimiinihk omashkawisiiwin Kishemanitoo.
55001009	Mii 'awe kaahpimaaci'inank, kaa'antominank kaye, wiin iko tipinawe citipeniminank ekii'ineniminank. Kaawiin kiinawint kitishihcikewininaan kitooncitootaakohsiinaan, wiin iko tipinawe okii'onentaan ekii'ishishaweniminank. Mewisha cipwaa animaacihsek kekoon, aasha kiishaac kikii'miinikonaan Kishemanitoo oshawencikewin, Christ Ciisahsoon ekii'oncimiininank.
55001010	Noonkom itahsh mohshenaakwanini oshawencikewin ekii'naakositc a'a kaaPimaaci'inank Christ Ciisahs. Wiin okii'aanihshihtoon i'i nipowin, i'iwehsh minwaacimowin ekii'oncimohshenaakohtootc i'i pimaatisiwin ekaa wiihkaa kepooniayaahsininik.
55001011	Mii 'iwe minwaacimowin nintinanoonik ciwiintamaakeyaan. Mii 'iwe pemionci-ishinisha'okooyaan otishinisha'waakanan citinowiyaan, cikihkino'amaakeyaan kaye.
55001012	Miihsh ono kaaoncikakwaatakihtooyaan. Kaawiin wiin nintoonciakacihsii ono aanatootaakooyaan, aaniihsh ninkwayahkwenimaa kaatepweyenimak, ehkashkihtootc i'iwe kaakiihkanawenta'ak, piinihsh iko 'iwe ehkiishikaninik cikanawentamawitc.
55001013	Kaye kiin ahpane ko kanawentan ini kwayahk ihkitowinan kaakii'ishinoontawiyan. Mii ko kekiin peshikwan ci-ishiwiintaman, cikikisiyan kaye tepweyentamowin, saaki'iwewin, Christ Ciisahs kaaonciihtamaaketc e'wiiciiwank.
55001014	Onishihshin i'i kikanawenta'ikoowin. Mii'i ishikanawentan, kikawiici'ik Kishemanitoo otAhcaahkwan kaakikishkawiminank.
55001015	Aasha kikihkentaan kahkina ekii'nakashiwaatc otepwehtamook Eshaawahkiink (Asia) kaa-ayaawaatc, tako kaye ekii'ishihcikewaatc Picelahs (Phygelus), Harmaaciniis (Hermogenes) kaye.
55001016	KaaTipenciketc itahsh okashawenimaa' kaatahshinitc otaawininiink Anehsihpwaarahsan (Onesiphorus). Niipiwa'aank ninkiihpisoonkite'eshkaak a'a inini, kaawiin kaye kii'onciakacihsii ekiihkipa'okoowak.
55001017	Weyiip itahsh iko ekiihtakohshink o'omaa Oroomink (Rome) weweni ninkii'nanaantone'ok piinihsh iko ekii'mihkawitc.
55001018	Maano okainenimikoon ini kaaTipencikenitc okitimaakinaakewinini cionciihtamaakotc paanimaa ocihcihsenik okiishikaamini. Wawiinke kaye kiin kikihkentaan aaniin iko minihk kaakii'ishiwiici'itc Anehsihpwaarahs i'imaa Ehpihsahsink (Ephesus) kaakii'ayaayaampaan.
55002001	Ninkosihs, kitinin o'owe, kikawii'ishimashkawisii i'i oshawencikewin kaamiinihk Christ Ciisahs ehkikishkawatc.
55002002	Ono tahsh kekoonan kaakii'noontawiyan e'wiintamaakeyaan niipiwa' awiyak e'noontawiwaatc, miiwan​ono anikihkino'amaw ininiwak kaakwayahkwentaakosiwaatc, kekashkihtoowaatc cianikihkino'amawaawaatc kotak awiya'.
55002003	Kaye kiin, aaniin minihk kaamiinikooyan kakwaatakihtoowin, aniotaahpinan. Mii 'iwe cionciominoshimaakanihshiimihk a'a Christ Ciisahs.
55002004	A'awe hsa ko inini kaa-antashimaakanihshiiwitc, nawac wii'ishihcike ciwii'nana'entaminitc iniweniwan kaaonaapamikotc. Kaawiin okapimentansiin i'iweni opimaatisiwin weti kaaonciitc.
55002005	A'a kaye otamino kaakakwecihkashiwetc, mii ehta cipahkinaaketc na'ihtank i'iweni otaminowi-inaahkonikewin.
55002006	A'a kaye okihtike kaakihcianohkiitc, mii​'awe keotaahpinankipan ini nihtam onihtaawihcikanink kaaontinikaatenikin, aaniihsh kiihkashkihtamaaso.
55002007	Naanaakatawentan ono kaaihkitoyaan, kahkina kekoon kaaTipenciketc kikakihkentamoonik cishinihsitohtaman.
55002008	Maamihkwenim a'a Ciisahs Christ kaahpiontahkaanesitc Tepitihkaank (David), kayehsh ekii'nipohpan miinawaa kiihkiiwepimaatisi. Mii 'iwe eshiwiintamaan i'iwe minwaacimowin.
55002009	Mii 'iwe minwaacimowin kaaoncikotakihtooyaan, ampooshke e'oncikipa'okooyaan taapishkoo omacihcikeshk. Kaawiin itahsh wiin 'iwe inakintehsinini Kishemanitoo otihkitowin cikipa'ikaatenik.
55002010	Mii 'iwe kahkina kekoon nintooncishashiipentaan ciwii'wiici'imak ini Kishemanitoo otoonaapamaakana', kewiinawaa ciontinamowaatc i'i pimaaci'ikoowin kemiinikowaatc Christ Ciisahsoon, ahshic kaye kihtentaakosiwin wiihkaa kepooniayaahsininik.
55002011	Aaniihsh tepwemakan o'owe ihkitowin: Kiishpin tepwe kaawiicinipoomaawanken, kikawiicipimaatisiimaanaan tahsh kaye.
55002012	Kiishpin shashiipiayaayank mii 'i kaye ciwiicitipencikemank. Kiishpin aanawenimank, kaye wiin kika-aanawenimikonaan.
55002013	Kiishpin poonitepwehtawank, keyaapihsh wiin takehcinaa'entaakosi. Kaawiin wiihkaa oka-aancihtoohsiin otinaatisiwin.
55002014	Ono kekoonan maamihkawaasom iki kaanoontawihkwaa. Kishemanitoo enaahsamiitc kikaishiayaankwaamimaak ekaa cikakweshaakoosontihsikwaa ini ihkitowinan. Kaawiin inkotano taainaapatahsinoon, mii ehta cimihcinihshiwanaaci'intwaa kaapisintamowaatc.
55002015	Weweni kakwewiihkwacihtoon ci-ishikaapawi'itisoyan keshiminwaapamihk Kishemanitoo, taapishkoo anohkii'aakan ekaa kaa-akaci'ikohsik otanohkiiwin, kaye mii 'iwe e'ishiwiintamaakeyan eshikwayahkohsininik Kishemanitoo otepwewin.
55002016	Keko wiicitoonaamaahken awiyak e'macihtaakwaninik, ehkakiipaatentaakwaninik kaye entashintamowaatc. Nawac waahsa otishikaancishkaakon awiya i'imaa ciayaahsik Kishemanitoonaank.
55002017	'Iwe okihkino'amaakewiniwaa aanciko tanimaaciishkaamakanini taapishkoo e'inaahpinetc awiya ehpihcipohsenik. Tako kaye niishiwak o'o e'ishikihkino'amaakewaatc Haaiminiiyahs (Hymenaeus), Paailiitahs (Philetus).
55002018	Mii oko kii'oncipahkewak tepwewinink, o'oweni e'ishikihkino'amaakewaatc: "Aasha kii'ishkwaaishihse kaawii'ishikiiwepimaatisi'ikooyankipan," e'ihkitowaatc. Miitahsh o'o nahke eshinihshiwanaacihtamawaawaatc otepwehtamowinini aaninta.
55002019	O'o hsa Kishemanitoo ishinaakwanini kaaishitepwetc taapishkoo aayiicionaapihkihsicikan wiihkaa kewahkawishkaahsininik, o'owe e'ishikihkinawaacihsininik: "KaaTipenciketc okiihkaayenimaa' awenena' ini kaatipenimaatc." O'o kaye, "Awenen iko 'awe 'Nintipenimik kaaTipenciketc,' e'ihkitotc, okapoonihtoon omacitootamowin," eshihsininik.
55002020	Inashke awiya okihciwaahkaa'ikanink e'ayaatc ahcikanan, kaawiin ehta kaaosaawishooniyaa​waapihkaninikin kaye kaawaapaapihkaninikin otayaahsiinan, kaye hsa ko kaamihtikowaninikin kaye waapikaniahcikanan otayaanan. Aaninta eshikihtentaakwaninikin otishiaapacihtoonan, aaninta tahsh tahsokiishik kaaotaahpinank e'nekaamiaapacihtootc.
55002021	Kiishpin awiya miiwinishintank wekonen hsa ko waanentaakwaninik, taapishkoo minoahcikan tainentaakosi kehci-inentaakwaninik ci-ishiaapatisitc. Aasha aaniihsh okii'miinaan opimaatisiwin ini kaaTipenimikotc, kihtaapatisiwinink ci-inaapaci'ikotc, e'waaweniitc minoanohkiiwinink ci-inaapatisitc.
55002022	Mii 'iwe wenci-ininaan: keko kekiin pisintanken oshkaatisiiwi mihsawentamowinan. Piminisha'an tahsh minwaatisiwin, tepweyentamowin, saaki'iwewin, koshkwaawaatentamowin. Mii 'iwe ci-ishikakwe wiiciiwatwaa ikiweniwak kwayahkote'ewinink kaaishikanoonaawaatc ini kaaTipencikenitc.
55002023	Awenen iko kaakakwe​shaakoosonketc ehkakiipaacikiishwetc ehkihkentaahsohsik, keko 'owe pimentanken. Kikihkentaan mii 'imaa e'onciimakahk kiihkaantiwin.
55002024	Awiya kaa-anohkii'ikotc kaaTipencikenitc kaawiin tanihtaa kakweshaakoosonkehsii. Pekihkaac okakanoonaa' kahkina, tanihtaa kihkino'amaake, okashashiipenimaa',
55002025	noohkaatisiwinink cikakwemaamiinomaatc ini kaakakwewanaamikotc. Maakishaa Kishemanitoo okamiinaa' cikwehkaatisinitc cipikihkentaminitc i'i tepwewin.
55002026	Mii 'iwe e'ishipakahkentamowaatc keoncikashki'owaatc i'imaa kaaishitahsoonikowaatc ini Setanan (Satan) kaakii'ishikaahcitinikowaatc ekii'inanoonikowaatc aaniin​iko kaakii'inenimikowaatc.
55003001	Kihkentan o'o, ishkwaac anikakiishikahk tapiici-ishiwepan cisanakahk i'iwe pimaatisiwin.
55003002	Aaniihsh iki pemaatisiwaatc wiinawaa piko tipinawe tasaaki'itisowak; okasaaki'aawaan kaye oshooniyaamiwaan. Taishpenintisowak, tamamiihkwaanitisowak, okapaahpinotawaawaan Kishemanitoon. Kaawiin kaye okapisintawaahsiiwaawaa' oniiki'ikowaa'. Kaawiin tanihtaa​miikwehciwentansiiwak; oka-aanawentaanaawaa kaye anami'aawin.
55003003	Kaawiin kaye okaote'inotawaahsiwaawaa' owiicipimaatisiimaakaniwaa', okasanaki'aawaa' itahsh, ehpapaatashimiwewaatc, ewii'nihtaapiikwahkamikisiwaatc. Omiikaasoshkak tainaawak. Okashiinkentaanaawaa kaaonishihshininik.
55003004	Tamamishi'iwewak. Kaawiin taonaanaakatawencikanihsiiwak. Okaonsaamentaanaawaa okihtenimowiniwaa. Nawac okaminwentaanaawaa otishihcikewiniwaan ahpiihc wiin cisaaki'aawaahpan Kishemanitoon.
55003005	Okicaya'ii ehta ko oka-ayaanaawaa anami'aawinink kaaishinaakwaninik, okawepinaanaawaa tahsh i'iwe mayaa kaaishimashkawisiimakaninik. Keko wiiciiwaahken oko tino.
55003006	Aanint hsa ko onanamaayenimaawaan awiyan piinihsh cinehpici​piintikanikowaatc owaahkaa'ikaniniink, i'imaa e'anitepimaawaatc ihkwewa' kaakakiihtaawentansinik cina'ihtaakowaatc. Oko tahsh ihkwewak otoonsaamentaanaawaa omacihcikewiniwaan. Otanikaancishkaakonaawaa kaye kekoonan anoociko eshimihsawentamowaatc.
55003007	Miiwak​iki tino ihkwewak kaananaantakihkentamowaatc, ekaa tahsh wiihkaa ehtipikihkentansikwaa 'iwe tepwewin.
55003008	Ikiweniwak itahsh okihkino'amaakek taapishkoo ishiayaawak Caaniis (Jannes), Caampariis (Jambres), mewisha kaakii'wanaa'aawaatc ini Moosihsoon (Moses). Noonkom peshikwan ishihcikewak oko okihkino'amaakek. Owanaahtoonaawaa 'i tepwewin. Nihshiwanaatanini otinentamowiniwaa. Ayinwaasowak otepweyentamowiniwaank.
55003009	Kaawiin aahpici kekoon okakashkihtoohsiinaawaa. Piciinak itahsh kahkina okamohshekihkenimikowaan ekiihkakiipaacihcikewaatc, taapishkoo kewiinawaa kaakii'ishiwepisiwaakopanen Caaniis, Caampariis kaye.
55003010	Kiin itahsh kipioncikihkenim e'aayiintiyaan, wekonen i'i kaaishikihkino'amaakeyaan, kaakakweishihtamaasoyaan kaye kikii'waapam, i'i kaye eshitepweyentamaan, eshishashiipentamaan, eshisaaki'iweyaan, eshimashkawentamaan,
55003011	kaa'ishionciihkaakooyaan kaye, kaa'ishikakwaatakihseyaan kaye. Kahkina kikihkenim aaniin kaahtootaakooyaan Entiyaahk (Antioch) ootenaank, Aaihkooniyamiink (Iconium), Listaraink (Lystra) kaye, aaniin kaakii'ahpiihcikakwaataki'ikooyaan. Kahkina tahsh ninkii'oncishaapwii'ik kaaTipenciketc.
55003012	Mii'i peshikwan awenen iko kaawii'oncianami'ewaatisitc Christ Ciisahsoon, kewiinawaa taoncikakwaataki'aawak.
55003013	Aaniihsh iki kaamacaatisiwaatc, iki kaye owayeshimiwek, awahshime tani-ishiayaawak, niipiwa' ewii'wayeshi'aawaatc. Kaye wiinawaa piko taniwayeshi'aawak.
55003014	Kiin itahsh, minihk kaapi-ishikihkino'amaakooyan, kaapi-ishitepweyentaman kaye, keyaapi anikakwewiicihtoon, aaniihsh kikwayahkwenimaak iki kaakihkino'amawihkwaa.
55003015	Shikwa kaapiahkoapinoonciishiwiyan kikiihpioncikihkentaanan ini maawac kaakihci-inentaakwahkin oshipii'ikewinan, ini kaakashkihtoomakahkin cikakiihtaawentamo'ikoyan cioncipimaaci'ikooyan ehtepwehtawatc Christ Ciisahs.
55003016	Kahkina Kihcioshipii'ikewin kiikihkentamo'iwe Kishemanitoo, kaye kihtaapatan cikihkino'amaakenk i'i tepwewin, awiya kaye wanikihkino'amaaketc ciwaapanta'intc ehkwayahkwahsininik. Inaapatan kaye cimaamiinomiwenk, cikihkino'amawintc kaye awiya aaniin keshikwayahko​ishiayaatc.
55003017	Mii 'iwe ishimiinaa a'awe kaa-anohkawaatc Kishemanitoon, citeayishiitc kaye kahkina kekoon cionciihtamawintc, kahkina ini wenishihshininikin citootank.
55004001	Kitayaankwaamimin e'waapamitc Kishemanitoo, a'awe Christ Ciisahs kaye, ketipaahkonaatc ini pemaatisinitc, ini neponitc kaye. Otakohshinowin kaye otipencikewin Christ Ciisahs nintihkito'ikon o'o waa'ininaan.
55004002	Kiin wiintamaaken Kishemanitoo otihkitowin. Aaniin​iko 'iahpii eshina'inaakwahk wiintamaaken, maano hsa wiin ishinaakwahsinok, wiintamaaken. Kaye kakwekashkimiwen. Kaye maanaasinaman kekoon onci' 'awe kaatootank. Kakaansomiwen, kahkina kekoon cimaminawaakaatisiihkantaman kaye mooshak ci-ishikihkino'amaakeyan.
55004003	Aaniihsh inkotink taishiwepan cishikasihtamowaatc i'i kwayahk kihkino'amaakewin, nawac ewii'maawantoonaawaatc awiya' kekihkino'amaakowaatc i'iwe wiinawaa piko kaawiihpisintamowaatc.
55004004	Oka-aniwepinaawaa kwayahk tepwewin cinanaanta pisintamowaatc mayakaacimowinan.
55004005	Kiin itahsh keyaapi peshikwan iko kakweishikakiihtaawisin, kakweshashiipiayaan ahpii ehkakwaataki'ikooyan. Mii 'iwe ishianohkiin minwaacimowin ciwiintamaakeyan. Tipitootan 'iwe kaaishianohkii'ihk Kishemanitoo.
55004006	Niin itahsh iko, aasha kekaa mii'o ahpii cipakitinaahswaakaniwiyaan. Aasha tipihse cimaacaayaan.
55004007	Minokakwecihkanitiwinink ninkii'ahpahtoo. Ninkiihkiishihtoon, ninkiihpikanawentaan i'i kitepweyentamowininaan.
55004008	Aasha weti nimpii'ikon nintipa'amaakoowin kwayahk hsa ko ekiihtipihsahtwaayaan, keoncimiishitc a'awe kaaTipenciketc weti ahpii keokiishikanomitc. Mii 'awe Okihcitipaahkoniwe misiwe kaaishikwayahkohciketc. Kaawiin niinehta ninkaoncimiinikoohsii, ikiweniwak hsa kaye maawac kaapii'aawaatc cinaakosinitc ehsaaki'aawaatc, tamiinaawak.
55004009	Weyiip pikakweantawaapamihshin!
55004010	Aaniihsh ninkii'nakanik a'a Tiimahs (Demas), o'o noonkom iko kaaishiahkiiwaninik ekii'nawacisaakihtootc. Ahpanehsh i'imaa kii'ishimaacaa Tehsalanaihkaank (Thessalonica). Karehsenhs (Crescens) itahsh kii'ishaa Kalehshiyaank (Galatia). Shikwa Taitahs (Titus) kaye kii'ishimaacaa Taalmehshaank (Dalmatia).
55004011	Mii ehta 'awe waaciiwitc Lok (Luke). Kiin itahsh ontin a'a Maarhk (Mark) cipiwiiciiwihk, ninkawiici'ik e'anohkiiyaan.
55004012	A'ahsh Tihkihkahs (Tychicus) i'imaa ninkii'ishinisha'waa Ehpihsahsink (Ephesus).
55004013	Kiin itahsh ahpii pimaacaayan, piitoohkan ninkihcipiinsihkawaakan kaakii'nakatamowak a'a Kaarhpahs (Carpus) i'imaa e'ayaatc Caroowahsink (Troas). Piitoohkan kaye ini masina'ikanan, memintake ko ini pashkwekinonk kaaoshipii'ikaatekin.
55004014	Kiwiintamawin eshiayaatc a'a Aalikihsaantar (Alexander) Opiiwaapihkohke kaainintc. Aaniihsh ninkiihkihcimacitootaak. KaaTipencikenitc itahsh okatipa'amaakoon otishihcikewinan.
55004015	Kaye kiin itahsh ayaahshwiihkantaw, aaniihsh okiihkakwewanaahtoon nintipaacimowininaan.
55004016	Nihtam iko ekiihtipaahkonikooyaan niin iko ninkiihkanoocikehtamaatis, awiya ekiiwii'wiici'ihsik. Kahkina ninkii'nakanikook. Maano tahsh kaawiin oka-akintamaakohsiiwaan Kishemanitoon.
55004017	Wiin itahsh kaaTipenciketc mooshak ninkiihpiwiici'ik, ninkii'mashkawisii'ik, ekii'oncikashkihtooyaan kahkina cimooshkinewiintamaakeyaan Kishemanitoo otipaacimowin, mii 'i kahkina ko cioncinoontamowaatc iki kaakihkenimaahsikwaa Kishemanitoon. Shikwa ninkiihshaapwii'ikoo aasha ekiihtanentaakosiyaampaan otoonink a'a mihshipishiw.
55004018	Kaye ninkashaapwii'ik kaaTipenciketc kahkina ini aanawii'macitootaakooyaan, ninkakanawenimik itahsh 'imaa ciotihtamaan oTipencikewinink kihcikiishikonk entashikimaawitc. Mii 'awe ahpane ko mooshak takihtenimaa, wiihkaa hsa ko ciwehkwaahsehsinok! Emen.
55004019	Pooshoo nintinaak Parihsila (Priscilla), Ahkwila (Aquila) kaye, kahkina kaye entahshiwaatc Anehsihpwaarahs (Onesiphorus) owaahkaa'ikanink.
55004020	Shikwa kiwiintamawin, Iraastahs (Erastus) kii'ishkwii i'imaa Kwaarintink (Corinth). Caroohpimahs (Trophimus) ninkii'nakanaa 'imaa Maailiitahsink (Miletus) ehkishaataahpinetc.
55004021	Kiin pikakwetakohshinin cipwaa pipoonk. Kaye kipooshoo'ik Iyoopiyolahs (Eubulus), oko kaye Piyootenhs (Pudens), Laainahs (Linus), Kalwaatiya (Claudia), kahkina kiwiiciotepwehtamoomaakaninaanik o'omaa kaa-ayaawaatc.
55004022	Maano kitahcaahk okawiiciiwikoon kaaTipencikenitc. Okishewaatisiwin mincikahkina kika-ahshiciwiiciiwikom.
56001001	Niin Pwaal (Paul) Kishemanitoo otanohkii'aakanan, kaye Ciisahs Christ otishinisha'waakanan. Niin hsa kaye ninkii'onenimikoo, ciwiicihtaawak otepwehtamowiniwaan iki pemaatisiwaatc Kishemanitoon kaatipenimikowaatc, cikihkentamowaatc kaye tepwewinini i'iwe peshikwan kaainentaakwahk kitanami'aawininaan,
56001002	eshiahpenimonotamank kaye i'i wiihkaa keishkwaahsehsinok pimaatisiwin Kishemanitoo kaakii'ahshotamawinank mewisha cipwaa maacihsek kekoon. Kaawiin aaniihsh wiihkaa kiiwanimohsii.
56001003	Ahpii tahsh mayaa ekii'ocihcihsenik, okii'naakohtoon o'o pimaatisiwin otihkitowinink. Kaye niin tahsh ninkii'inakimikoo cipapaatashintamaan, aaniihsh Kishemanitoo kaapimaaci'inank kii'inaahkonike.
56001004	Kiin Taitahs (Titus) kitooshipii'amawin, kiin kaaokosihsiminaan i'imaa peshikwan e'ishitepwehtamank. Taka Kishemanitoo Kaaoyoohsimintc kaye Ciisahs Christ kitOopimaaci'iweminaan kikawaapanta'ik okishewaatisiwin kaye pisaanisiwin kikamiinik.
56001005	Mii hsa tahsh i'i kaakii'oncinakaninaan weti Kariiht (Crete) minihsink, cikwayahkonaman ono kaakiihkiishionahtehsinokin kaye cionaapamatwaa keniikaanisiwaatc anami'aawinink i'imaa kaatahsinkin ootenawan, ci-ishihcikeyan kaakii'ininaan.
56001006	Miitahsh a'a kaaniikaanisitc anami'aawinink eshinaakwaninik kekoon ci-ishianaamentaakosihsik, cimihcipeshiko'aatc kaye owiitikemaakanan, oniicaanihsa' kaye ciotepwehtamowininitc, citinowihsinikipan kaanihtaainimintc ehkiiwashkwenitc, ehshashiipihtaminitc kaye.
56001007	A'a hsa kaaniikaanikanawaapantank anami'aawin, ishinaakwanini wiinke piko kekoonini ci-ishianaamentaakosihsik. Aaniihsh Kishemanitoon okanawencikehtamawaan. Kaawiin kaye wiin ehta ko taishpenintisohsii, kaawiin kaye ciwahkewikitaasotc, kaawiin kaye cinihtaaminihkwetc. Kaawiin kaye ciaahkwaatisitc, kaawiin kaye cisaaki'aatc shooniyaan.
56001008	Mii hsa tahsh ciminwentank cipiintikanaatc awiya' otaawinink, cisaakihtootc kaye kaaonishihshininik, weweni cipimaatisitc, kwayahk kaye citootawaatc awiya', kaye Kishemanitoon kaaishiminwentaminitc ci-ishipimaatisitc. Cikashkihtootc kaye wiinke piko cikanawenintisotc aaniin eshipimaatisitc.
56001009	Oniikaanisii kaye okakihciwinaan i'i kaatepweyentaakwaninik ihkitowinini kaaishiayaanik kwayahk kihkino'amaatiwinink. Miitahsh keishikashkihtootc cikakaansomaatc awiya' kwayahk kihkino'amaakewinink kaye cishaakoosomaatc i'i kaa-aashitemiwenitc.
56001010	Aahpici tahsh paahtiinowak kaashashiipihtamowaatc anoociko kaye e'ihkitowaatc, e'waniwishiwewaatc kaye. Miiwak​oko kaakii'ishitipentaakosiwaahpan kaapioncikwehkaatisiwaatc i'imaa nahke Coowa' kaaishianami'aanitc.
56001011	Miitahsh eshinaakwaninik cikakwekipihtinintwaa, aaniihsh onihshiwanaacihtamawaawaa' awiya' otepwehtamowinini, ampooshke kaatatahshinitc i'imaa taawinan cipoonitepwehtaminitc, e'ishikihkino'ikewaatc aaniin kekii'ishikihkino'ikehsikwaapan. Kaawiin kwayahk tootansiiwak, shooniyaan itahsh ehta kaaonci-ishihcikewaatc.
56001012	Peshik itahsh ini Kariiht ininiwak kaainakimaawaatc ekiihkanoocikehtamawaanitc manitoon o'o kii'ihkitowan: "Iki hsa Kariihtink kaa-ayaawaatc mooshak kakiinawishkiwak, maciaya'aawihshink kaye inentaakosiwak, wiinke kaye ehkihtimishkiwaatc e'nihtaakaashakewaatc."
56001013	Tepwe tahsh i'i kaakii'ihkitotc. Mii hsa tahsh i'i keonciayaankwaamimatwaa kwayahk tepwehtamowinink ci-ishipimaatisiwaatc,
56001014	cipapaapisiskentansikwaa kaye ini Coowi atihsoohkewinan, cipisintawaahsikwaa kaye aaniin enaahkonikenitc i'i ininiwa' kaakii'nakataminitc tepwewinini.
56001015	Iki tahsh kaapehkaatisiwaatc, kahkina kekoon pehkanini, iki tahsh wiin kaawiinaatisiwaatc, kaatepwehtansikwaa kaye, kaawiin kekoonini pehkahsinini, aaniihsh onaanaakatawentamowiniwaan kaye okihkenintisowiniwaan wiinentaakwaniniwan.
56001016	Miitahsh ehkitowaatc ehkihkenimaawaatc Kishemanitoon, otanohkiiwiniwaan itahsh otishinaakohtoonaawaa ehkihkenimaahsikwaa e'ishihcikewaatc, ehshiinkentaakosiwaatc, ehshashiipihtamowaatc kaye. Kaawiin itahsh kekoon ahpiihtentaakosihsiiwak, mihsawaa piko kwayahk cikii-ishihcikewaahpan.
56002001	Kiin itahsh wiin ishikihkino'amaaken peshikwan ci-inentaakwahk i'i kaakwayahkohsink kihkino'ikewin.
56002002	Kihkino'amaw ahkiwensiwak cikanawentamowaatc otishihcikewiniwaan, cinipwaahkaapimaatisiwaatc, kwayahk ci-inentamowaatc, cimashkawitepwehtamowaatc kaye, cisaaki'iwewaatc, wiihkaa kaye cipakiciihsikwaa.
56002003	Iki kaye kaakihciaya'aawiwaatc ihkwewak cikii-inaatisiwaahpan ihkwewak tino kaakohtaanenimaawaatc Kishemanitoon, kaawiin wiin cipapaa anoociko ihkitowaatc, citipenimikohsikwaa kaye shoominaapo, cikihkino'ikewaatc tahsh kaaonishihshininik,
56002004	cikihkino'amawaawaatc kaaoshkaatisinitc ihkwewa' cisaaki'aanitc onaapemini, cisaaki'aanitc kaye oniicaanihsini,
56002005	kwayahk kaye cikanawentaminitc opimaatisiwinini, cipehkaatisinitc kaye, kaaishitaanitc kaye citananohkiinitc, ciminwaatisinitc, cina'ihtawaanitc kaye onaapemini, Kishemanitoo otihkitowin hsa anoociko cionci-icikaatehsininik.
56002006	Kakaansomihkwak itahsh kaye kaaoshkaatisiwaatc ininiwak kwayahk cikanawentamowaatc opimaatisiwiniwaan.
56002007	Kahkina tahsh kekoon kaaishihcikeyan, waapanta'iwen cikihkinawaapancikaatekin ini kiminohcikewinan, cikwayahkonaakwahkin ini kikihkino'ikewinan, cinipwaahkaapimaatisiyan.
56002008	Minokiishwewinan itahsh ehta aapacihtoon awiya anoociko ci-inihsinohk, iki hsa kaashiinkenimihkwaa ta-akaciwak, aaniihsh kikakwiinawi-ikonaanik.
56002009	Iki kaye anohkii'aakanak cipatapiihtawaawaatc otookimaamiwaa', misiwe piko ci-ishiminwaapamikowaatc, ciaayaashitemaahsikwaa kaye kiikanoonikowaatc.
56002010	Cikimootimaahsikwaa kaye otookimaamiwaa', i'i hsa ci-ishihcikewaatc mooshak iko ciwaapanta'iwewaatc kwayahk e'ishipimaatisiwaatc, ehtepweyentaakosiwaatc kaye. Mii hsa tahsh misiwe i'imaa keoncikihci-inencikaatek i'i kaaishikihkino'amaatinaaniwitc Kishemanitoo kitOopimaaci'iweminaan.
56002011	Kishemanitoo aaniihsh okii'naakohtoon oshawencikewin kahkina pemaatisinitc keoncipimaaci'intwaa.
56002012	Miitahsh i'imaa wencikihkentamank ciaanawentamank ini ishihcikewinan Kishemanitoo kaashiinkentank, ini kaye ahkiiwi-mihsawencikewinan. Miitahsh eshiantawenimikooyank weweni cikanawentamank kipimaatisiwininaan, cikwayahkwaatisiyank kaye, ci-ishipimaatisiyank kaye Kishemanitoo kaaishipakohseniminank o'omaa ahkiink,
56002013	e'ahshawaapantamank itahsh i'i kaapiihtooyank kitahpenimowininaan keahpiihciminwentaakwahk, kaye ciwaapantamowank okihci-inentaakowisin Christ Ciisahs kikihciKishemanitoominaan kaapimaaci'inank.
56002014	Wiin aaniihsh kiihpakitinitiso kiinawint onci, ekiihtipa'onank i'imaa kahkina macitootamowinink cioncitipentaakosihsiwank, kaye ekiihpehki'aatc pemaatisinitc wiin iko ewiihtipenimaatc, i'i mehsawentaminitc ewii'minohcikenitc.
56002015	Miiwan itahsh ono tashintan, kakaansom iki kaanoontawihkwaa kaye cionci'atwaa wanitootamowaatc. Aapacihtoon kaye kahkina kitahpiihtentaakosiwin kaaishiniikaanentaakosiyan. Keko pakitinaahken awiya ciaanawenimihk.
56003001	Wiintamawihkwak itahsh cipatapiihtawaawaatc kaatipenimiwenitc, i'i kaye kaaokimaawentaakosinitc, cinana'ihtawaawaatc mooshak iko ciwawehpemiiwaatc citootamowaatc kaaonishihshininik.
56003002	Wiintamaw kaye cimaci-inaahsikwaa awiyan, mooshak itahsh iko ciwaapanta'aawaatc kahkina awiya' e'noohkenimaawaatc, pisaan​iko kaye awiya' e'minowiiciiwaawaatc.
56003003	Aaniihsh kekiinawint aapitink kikiihkakiipaatisimin, ekiihshashiipihtamank, ekii'wanihshimikooyank kaye, ekiihtipenimikoyank wekonen iko mihsawencikanan, ekii'antawentamank mooshak ciminomanci'oyank. Kekiinawint iitok kikii'macitashinkemin, kikii'mihsawentamaakemin kaye, ekiihshiinkenimikooyank, ekii'nishkenintiyank kaye kahkina.
56003004	Ahpii tahsh Kishemanitoo kitOopimaaci'iweminaan okishewaatisiwin kiinaakohtootc, 'iwe nahke kaye kaaishishawenimaatc i'i pemaatisinitc,
56003005	kikiihpimaaci'ikonaan. Kaawiin tahsh wiin kiminoanohkiiwininaanink kaakii'ishihcikeyank, i'imaa hsa wiin iko okoohpaasinaakewin kikii'oncipimaaci'ikonaan. A'a hsa Kishemanitoo otAhcaahkwan kikii'ishihcike'ikonaan, kikiihkisiiyaapaawanikonaan ekii'oshkinihtaawiki'inank, oshkipimaatisiwin kaye ekii'miininank.
56003006	Miihsh ono otAhcaahkwan Kishemanitoo kaakii'wenoocisiikinamawinank Ciisahs Christ kaapimaaci'inank onci.
56003007	Mii hsa tahsh okishewaatisiwinink cionci-inakiminank kwayahk ciminowiiciiwank, kaye citepinamank i'i pimaatisiwin wiihkaa keishkwaahsehsinok kaa-ahpenimonotamank.
56003008	Tepweyentaakwan itahsh o'o ihkitowin. Kinantawenimin itahsh weweni ciwiintamaakeyan ono kihcikekoonan, iki hsa kaatepwehtawaawaatc Kishemanitoon ciayaankwaamisiwaatc aahpici ciminotootamowaatc mooshak. Aahpici aaniihsh minonaakwan i'i cikii-ishihcikenaaniwankipan, kahkina kaye awiya taonciminohse.
56003009	Keko tahsh wiin wiici'aahken awiyak anihshaa piko kaakiihkaantiwaatc kaye kaamihkootamowaatc aanti kaapiontahkaanesiwaatc, kaye maashikanoonitiwaatc. Keko kaye wiicihtoohken ehkakweshaakoosontink i'i onahshowewin kaaihkitoomakahk, aaniihsh kaawiin kekoon tainaapatahsinoon i'i ishihcikenk. Kaawiin kaye kekoon ahpiihtentaakwahsinoonan.
56003010	Kiishpin itahsh awiya kaawanishkwe'iwetc, ayaankwaamim aapitink, piinihsh itahsh niishwaa (2), mii hsa ishiaanawenim pisintawihsinohk.
56003011	Kikihkentaan aaniihsh a'a inini e'maci-ishiwepisitc, i'imaa hsa otishihcikewinink oncinaakwanini e'wanitootank.
56003012	Ahpii tahsh piicinisha'wak Aartimahs (Artemas) komaa kaye Tihkihkahs (Tychicus) weti kaaishiayaayan cinaapishkawihk, wiinke kakwekashkihtoohkan cipiantawaapamiyan weti Nihkaahpalihs (Nicopolis) ootenaank, aaniihsh aasha ninkii'inentam ewiihtashipipoonihshiyaan weti.
56003013	Wiinke tahsh kakwewiici' 'awe Siinahs (Zenas) onaatamaake, Ahpwaalahs (Apollos) kaye, cimaacaawaatc i'i kaawiihpapaami-ayaawaatc, kehcinaac kaye ciwiici'atwaa kekoonini cinoontehsehsikwaa.
56003014	Mii hsa eshinaakwaninik kiwiicitepwehtamoominaanik cikihkentamowaahpan mooshak iko cikakweminotootamowaatc, cikashkihtamaasowaatc kekoonini cinoontehsehsikwaa. Kaawiin wiin anihshaa piko cimihcipimaatisiwaahpan.
56003015	Oko tahsh kahkina kaawiiciiwiwaatc kipooshoo'ikowaak. Pooshoohtamawihshinaam itahsh cipooshoo'atwaa kaye oko kaasaaki'iyamintwaa onci 'iwe kitepwehtamowininaanink. Kishemanitoo okishewaatisiwin kikawiiciiwikom kahkina kaatahshiyek.
57001001	Niin Pwaal (Paul), kaaonci​kipa'okooyaan Christ Ciisahs. Niwiiciiwaa Timahti (Timothy) kiicihkiwensinaan. Kitooshipii'amaakoo kiin Paailiiman (Philemon) kaasaaki​wiiciiwikooyan niwiitanohkiimaakaninaan.
57001002	Iki kaye nintako'oshipii'amawaanaanik otepwehtamook kaamaawaci'itiwaatc kiwaahkaa'ikanink a'a kaye nintawemaanaan Aahpiya (Apphia) onci Christink. A'a kaye niici​shimaakanihshiiminaan Aarhkhipahs (Archippus).
57001003	Taka Kishemanitoo Koohsinaan, kaaTipenciketc Ciisahs Christ kaye kikashawenimikowaa cimiininekwaa kaye pisaanentamowin.
57001004	Niicihkiwe Paailiiman entahswaa kiianami'aayaan kitanami'ehtamawin e'miikwehciwenimak kaye ninKishemanitoom.
57001005	Ninaanoontam ehshawenimimatc kahkina Kishemanitoo opimaatisiima', ehtepweyenimatc kaye kaaTipenciketc Ciisahs.
57001006	Miitahsh eshi​anami'aayaan o'o kaashi​wiiciintiyank i'imaa kitepwehtamowininaanink, miihsh aanciihke cinihsitohtamank kahkina eshi​shaweniminank e'wiici​pimaatisiimank Christ.
57001007	Niicihkiwensi, wiinke hsa nintooncikihciciihkentam, nintooncimashkawentam kaye i'i kaashi​saaki'iweyan. Kahkina kiciihki'aak ote'iwaank Kishemanitoo opimaatisiima'.
57001008	Miitahsh kaaonci​tepakenimoyaan e'owiicihkiwentiyank i'imaa Christink cikii'anooninaampaan aaniin kekii'ishihcikeyampan.
57001009	Ehsaaki'inaan tahsh, kiwii'mihci​kakwecimin. Niin iitok a'a Pwaal ahkiwensi, kipa'waakan onci Christ Ciisahs.
57001010	Miitahsh o'owe eshi​kakweciminaan, ehkakwetwehtamawak Onehsimahs kaaokosihsiyaan i'imaa Christink. Oteten ekii'inawemitc otahcaahkonk mekwaa ehkipa'okoowak.
57001011	Mii wa'a otaanaank kekoon kaakii'inaapaci'aahsiwatc. Noonkom tahsh kikihtaapaci'aa, keniin tahsh ninkihtaapaci'aa.
57001012	Miitahsh a'a kaakiiwenisha'amawinaan taapishkoo ninte' e'ishinisha'amawinaan.
57001013	Ninantawenimaa o'omaa cikii'ayaahpan ciwiici'ihpan o'o kaakipa'okooyaan minwaacimowin onci. Wiin ciwiici'ihpan cikii'naapishkawihkipan.
57001014	Kaawiin tahsh kekoon niwii'ishihcikehsii eshi​antawentansiwan. Miihsh eshi​mihsawentamaan kiin iko i'i kitinentamowinink ci'onci'ishihcikeyan. Kaawiin kekoon niwii'ishihcikehsii paanimaa kii'inentaman.
57001015	Mii maawiin i'i kaakii'onci​nakanihk acina, ahpii tahsh pikiiwetc mooshak ciwiiciiwihk.
57001016	Kaawiin wiin ehta anohkii'aakanink ci'inakimatc, kaasaaki'intc tino wiicihkiwemaa ci-inenimatc. Wiinke niin ninkihtaapatenimaa. Nawac tahsh kiin kikakihtaapatenimaa ehtinowitc anohkii'aakan kaye tahsh owiicihkiwensiimaa ehtepweyenimaatc Christan.
57001017	Kiishpin tahsh inenimiyan kiwiitanohkiimaakan, kiiwe​otaahpin tahsh taapishkoo niin kekiih​tootawiyampan.
57001018	Kiishpin tahsh kekoon kaa'ishi​wanitootawinokwen, kiishpin kaye kekoon masina'amawihk, niin i'i masina'ikeihshin.
57001019	Niin hsa piko kaaoshipii'amawinaan: "Niin iko kikatipa'amawin." Kaawiin memwehc cimaamihkoonotamawinaan, kiin iitok iko kimasina'amawihsh i'iwe kaakii'ishi​wiici'inaampaan.
57001020	Taka tahsh kaasaaki'inaan niicihkiwensi, minotootawihshin kaaTipenciketc onci. Kitoowiicihkiwensiimin iitok i'imaa Christink. Wiici'ihshin ciciihkentamaan.
57001021	O'o tahsh kaaishipii'amawinaan ehkakweciminaan, ninkihkentaan i'i ci'ishihcikeyan. Ninkihkentaan iko awahshime ci'ishihcikeyan.
57001022	Kaye tahsh kikakwecimin cikwayaancihtooyan pahkehcikan keshi​nipaayaan. Miihsh eshi​pakohsentamaan Kishemanitoo ci'ishihciketc kahkina kaashi​kakwecimek miinawaa cipikiiwenotawinakook.
57001023	Kewiin Ehpahparahs (Epaphras) kipooshoo'ikowaa kaawiicikipa'okoomitc o'omaa Christ Ciisahsink onci.
57001024	Iki kaye kaawiitanohkiimakwaa kipooshoo'ikowaak. Miihsh eshinihkaasowaatc Maarhk (Mark), Eristaarhkahs (Aristarchus), Tiimahs (Demas), a'a kaye Lok (Luke).
57001025	Taka kaaTipenciketc Ciisahs Christ kaashi​kishewaatisitc kikawiiciiwikowaam.
58001001	Mewisha tahsh wiin Kishemanitoo pepahkaan inahke okii'ishikakanoonaa' kaakii'okehteya'aamiwank, okehtetipaacimowininiima' iitok ekii'aapaci'aatc,
58001002	noonkom itahsh ono ishkwaac kaanikakiishikaninik oKosihsan otaapaci'aan ehkanooninank. Kishemanitoo aaniihsh okii'onakimaan kahkina kekoonini piciinak citipentaminitc, mii kaye i'imaa oKosihsink kaa'oncioshihtootc ahkiini.
58001003	Miitahsh a'a oKosihsimaa kaanaakohtootc Kishemanitoon kaaishiwaahseyaanik okihci-inentaakosiwinini, mii kaye mayaa Kishemanitoon kaainentaakosinitc kaainaatisitc. Otihkitowin kaakashki'ewisiimakaninik hsa otoonciminciminaan kahkina kekoonini. Ahpii tahsh kaahkashkihtootc aaniin keshipehki'imintc ininiwa' omacitootamowininiink onci, miitahsh kaa'ishiapitc okihcinihkiniink inahke Kishemanitoon kaaishiapinitc, kaamaamawi​mashkawisiinitc i'imaa maawac ishpimink.
58001004	A'a hsa oKosihsimaa kiihpitinowi nawac ci-ishpentaakositc ahpiihc wiin i'i encala', amiitahsh kaye peshikwan awahshime e'ishi-ishpentaakwaninik owiinsowin Kishemanitoon kaakii'miinikotc, ahpiihc wiin i'i encala' kaaishiwiinsonitc.
58001005	Kishemanitoo hsa kaawiin wiihkaa okii'inaahsiin peshik encalan: "Kiin ninKosihs, Noonkom kaakiishikahk kimaaciioTetemihsh." Kaawiin kaye wiihkaa okii-ishitashimaahsiin encalan: "NinkaoTetemik hsa, Kewiin tahsh ninkaoKosihsimaa."
58001006	Miinawaa tahsh, ahpii Kishemanitoo kiihpiicinisha'waatc o'omaa ahkiink ini nihtam kaakii'oKosihsitc kii'ihkito: "Kahkina Kishemanitoo otencalima' oka-anami'ehtawaani."
58001007	O'o tahsh wiin Kishemanitoo otinaa' encala': "Kishemanitoo hsa mii 'i eshi'aatc i'i otencalima' cinootinowinitc, Kaapamiihtaakotc kaye otishi'aa' ci-ishkotewinitc."
58001008	O'o tahsh wiin Kishemanitoo otinaan ini oKosihsan: "Kiin Kishemanitoo! Kitookimaawiwin kaawiin wiihkaa tapooniayaamakahsinoon. Aahpici kaye weweni kikakwayahkotootawaak iki kaatipenimatwaa kitookimaawiwinink.
58001009	Aaniihsh kisaakihtoon i'i kaakwayahkonaakwahk, kishiinkentaan kaye i'i kaamaanaatahk. Miitahsh o'oweni Kishemanitoo kaaoKishemanitoomiyan, kaakii'oncionakimihk cikihciokimaawentaakosiwatc; Kaakii'oncimiinihk kaye ciminwentaman i'imaa kikihtentaakosiwinink; kaawiin itahsh wiin okii'ishimiinaahsii' i'i kiwiiciiwaakana'."
58001010	Kaye kii'ihkito: "Kiin, kaaTipencikeyan, kikii'onahtoon o'o ahki ahpii kiimaacihsek kahkina kekoon, Tapinawe hsa kininciin kikii'aapacihtoonan e'oshihtooyan ini kahkina ishpimink kiishikonk kaa-ayaakin.
58001011	Ini hsa tanihshiwanaatanoon, kiin itahsh keyaapi kika-ayaa. Taapishkoo kaaishicaakishkikaatekin kikishkikanan tani-ishiayaawan.
58001012	Kikana'iikinaan kaye kihcikiishik taapishkoo kaaishina'iikinikaatek kashkiikiiwin, Ta-aancihcikaatewan kaye taapishkoo kikishkikanan kaaishiaancishkikaatekin. Kiin itahsh wiin peshikwanonk kikaishiayaa, Kipimaatisiwin kaye kaawiin wiihkaa taishkwaahsehsinoon," ekii-inaatc.
58001013	Kishemanitoo kaye kaawiin wiihkaa otinaahsiin peshik encalan: "O'omaa hsa ishiapin ninkihcinihkink inahke, Paanimaa kiihshaakoocihtamawinaan kaamiikaanihkwaa ciayahpisitepiyan."
58001014	Awenenak itahsh iki encalak? Mii hsa e'ahcaahkowiwaatc e'anohkiihtawaawaatc Kishemanitoon e'ishinisha'ontwaa kaye ciwiici'aawaatc i'i kaawii'miinimintc pimaaci'ikoowin.
58002001	Mii hsa tahsh keoncimashkawi​minciminamankipan ini kaakiihpinoontamank, ciwaniwinikohsiwank kotak kihkino'amaakewinan.
58002002	I'i tipaacimowin kaakii'aanihke wiintamaakewaakopanen iki encalak kiihkihciwentaakwanini. Awenen hsa kaakiihpiikonank, oncita kaakiihpisintansik kaye, okii'otihsikon kakwaataki'ikoowin.
58002003	Aaniin itahsh kekiinawint keoncishaapwiiyankipan kiishpin aanawentamank i'i kaamaawaci​niikaanentaakwahk pimaaci'ikoowin? Aaniihsh wiin iko kaaTipenciketc okiihtipaatotaan o'o pimaaci'iwewin, iki hsa kaye kaakii'noontamowaatc, miiwak ikiweniwak kaanaakohtamawinankitwaa ehtepweyentaakwaninik.
58002004	Kishemanitoo hsa kaye okiihtakowiicihtamawaa' otipaacimowinini kihkinawaacihcikanan ekii'aapacihtootc, kaamaamahkaasinaakwaninikin kaye, kihci-ishihcikewinan kaye, shikwa kaaishimiikiwenitc otAhcaahkwan kaakii'ishi​maamaata'oohkiitc wiin iko otinentamowin e'aapacihtootc.
58002005	I'i hsa kaatashintamaank oshkiahki ewiihpitakohshinoomakahk, kaawiin Kishemanitoo okii'ishipakitinaahsii' encala' citipentaminitc.
58002006	I'i hsa Kihcimasina'ikan ishipii'ikaate: "Kekoon ina inini inentaakosi, cinaanaakatawenimatipan? Aaniin itahsh enentaakositc awiya pemaatisitc cinaanaakaci'atipan?
58002007	Acina hsa ehta kikiihtapahsentaakosi'aa aaniin kaa-ahpiihtentaakosinitc encala', Kikiihkikipihtaanohkwaane'aa kihci-inentaakosiwin, kihtentaakosiwin kaye. [Kikii'ishi'aa kaye kahkina kekoonini citipentank kininciink kaakii'oncioshihtaawatc.]
58002008	Kikii'ishi'aa kaye kahkina kekoonini citipentank citahtahkohkaatank." E'ishipii'ikaatek hsa Kishemanitoo ekii'miinaatc ininiwan citipentaminitc kahkina kekoonini, kaawiin kekoon okii'ishkonansiin ketipentansinik. Kaawiin itahsh mahshi kiwaapamaahsiwaanaan inini citipentank kahkina kekoonini.
58002009	A'a tahsh wiin kiwaapamaanaan Ciisahs kaakii'ishi'intc acina citapahsentaakositc ahpiihc wiin i'i encala', miitahsh Kishemanitoon okishewaatisiwininiink ekii'oncinipoohtamawaatc kahkina awiyan pemaatisinitc. Inashke tahsh noonkom kiwaapamaanaan ehkikaanohkwaanaatank kihci-inentaakosiwin, kihtentaakosiwin kaye, aaniihsh wiin piko kiihkakwaatakihtoo ahpii kiiwii'nipoohtamaaketc.
58002010	Kishemanitoo hsa kahkina kekoonini kaaoshihtootc, kahkina kaye kekoonini kaakanawentank. Aahpici hsa kii'na'inaakwanini ci-ishi'aatc Ciisahsoon okakwaatakihtoowininiink misiwe ci-ishikiishinaakohcikaniwinitc, ewiihpiinaatc i'i kaapaahtiinonitc okosihsimaa' ciwiitoohkaasonitc okihci-inentaakosiwinink. Miiwan itahsh ini Ciisahsoon kaakihkinowinaanitc keshipimaaci'imintc i'i okosihsimaa'.
58002011	Wiin aaniihsh Ciisahs opehki'aa' pemaatisinitc omacitootamowininiink; a'a hsa kaapehki'iwetc iki kaye kaapehki'intwaa opeshiko'aawaan oTetewaan. Miitahsh Ciisahs kaaonciakacihsik ci-ishinihkaanaatc o'o kaakiihpehki'aatc tipinawe niicihkiweyak.
58002012	Aaniihsh o'o otinaan Kishemanitoon: "Ninkatashintamawaak hsa niicihkiweyak kiwiinsowin keoncikihkenimihkwaa aaniin nehtaaishihcikeyan, Eshimaawaci'itiwaatc hsa ninkaina'am kaaishi​miikwehciwenimikooyan."
58002013	O'owe hsa ekii'ani-ihkitotc: "Kishemanitoo hsa ninkatepweyenimaa." Miinawaa tahsh kii'ani-ihkito: "Inashke tahsh niin, niwiiciiwimaa' nimpimaatisiima' Kishemanitoo kaakii'miishitc, taapishkoo niniicaanihsa' enentaakosinitc."
58002014	O'o tahsh oniicaanihsimaa' e'ishiowiiyawinitc, e'ishiomiskwiiminitc kaye, miitahsh Ciisahs kewiin kaa'ishiotaahpinank ci-ishinaakositc taapishkoo kaaishinaakosinitc pemaatisinitc. Miitahsh o'o kaakii'onci-ishihciketc ekii'nipotc cionci nihshiwanaacihtamawaatc omashkawisiiwinini ini kaatipentaminitc kaashaakooci'iwemakaninik nipowin, amiiwan hsa ini maciaya'aan.
58002015	Miitahsh i'i kaakii'aapa'waatc i'i minihk kaapimaatisinitc kaakii'mincimahpinikonitc ekiihkohtaminitc nipowin.
58002016	Aahpici tahsh pehtentaakwanini: kaawiin tashintehsinini Kishemanitoo eshiwiici'aatc encala'; i'iweniwa' iitok Eparahaaman (Abraham) opiiwesiimini kaawiici'aatc.
58002017	Miitahsh i'i oncitako kii'ishinaakwanini ci-ishinaakositc kaaishinaakosinitc misiwe i'i owiicipimaatisiimaakana'. Mii hsa tahsh kaaoncitinowitc kaakoohpaasinaaketc kaatepweyentaakositc kaye, Maawac ehKihcianami'ewikimaawitc i'imaa kaaishianohkiihtawaatc ini Kishemanitoon, cipoonentamawimintc ini pemaatisinitc omacitootamowinini.
58002018	Kewiin hsa ekiihkakwaatakihtootc kiihkakweci'intc, mii hsa kaaoncikashkihtootc cinaatamawaatc i'iweniwa' kaakoci'imintc.
58003001	Kiinawaa tahsh niitanami'aak kaatipeniminek Christ, kekiinawaa hsa kikiihkanoonikowaa Kishemanitoo! Naanaakatawenimihk Ciisahs Kishemanitoo oKihci​Ishinisha'waakanan kaatinowitc, Maawac Kihcianami'ewikimaa kaye, kekanawaapantank hsa kaye kitepweyentamowininaan kaawiintamank.
58003002	Aahpici hsa kiihtepweyentaakosi Kishemanitoon ekii'onakimikotc ekii'miinikotc anohkiiwin citootank, taapishkoo Moosihs (Moses) kaakii'ishi tepweyentaakositc i'imaa Kishemanitoon owaahkaa'ikaniniink.
58003003	Awiya hsa kaaoshihtootc waahkaa'ikanini nawac kihci-inentaakosi ahpiihc wiin i'iweni waahkaa'ikanini kaaoshihtootc. Miitahsh peshikwan Ciisahs nawac kihci-inentaakosi ahpiihc wiin a'a Moosihs.
58003004	Waahkaa'ikan hsa kiiayaak, awiya ohsha okii'oshihtoonaatok. Kishemanitoo tahsh wiin kahkina kekoonini kaaoshihtootc.
58003005	Moosihs itahsh anohkii'aakan ekiihtinowitc, aahpici weweni kii'anohkii i'imaa Kishemanitoon owaahkaa'ikaniniink, ekii'anitashintamaaketc aaniin Kishemanitoon paanimaa naake keni-ihkitonitc.
58003006	A'a tahsh wiin Christ aahpici weweni kii'oKosihsimaawi ekiihkanawentank Kishemanitoon owaahkaa'ikanini. Kiinawint hsa i'i waahkaa'ikan kiishpin kihciwinamank eshimashkawentamank, eshitepweyentamank kaye i'i kaakihci-inentamank ahpenimowin.
58003007	O'o hsa Kishemanitoo otAhcaahkwan ekii'ihkitonitc: "Kiishpin noontawek Kishemanitoo noonkom kaakiishikaninik,
58003008	Keko shashiipihtankek taapishkoo kikehteya'aamiwaak kaakii'ishi-shashiipihtawaawaatc Kishemanitoon, I'i ehkiishikaninik weti pikwatahkamik ekiihkakwetenimaawaatc taka kekoon cikiihtootaakowaatc."
58003009	O'o tahsh Kishemanitoo ihkito: "Mii hsa i'iweti kaakii'ishi kakwetenimiwaatc ekii'antakihkenimiwaatc kaye, Aana tahsh wiin niimitana tahsopipoon ekii'waapantamowaatc aaniin kaakiihpi-ishihcikewak.
58003010	Miitahsh ninkii'maanaapamaak iki pemaatisiwaatc ekii'ihkitoyaan: 'Mooshak hsa otinentamowiniwaan owaniwinikonaawaan, kaawiin kaye otootaahpinansiinaawaan kaanihtaaishihcikewak.'
58003011	Ekii'maanaapamakwaa tahsh mii hsa kaa'ishiahshotamaan: 'Kaawiin hsa wiihkaa tapiintikehsiiwak i'iweni ahkiini kekii'ishianwepiwaahpan kaawii'miinakwaapan.' "
58003012	Niicitepwehtamook! Aahpici hsa ayaankwaamisik, kaatahshiyek awiya cimacinaakwahsininik ote' citepwehtamoomakahsininik kaye, keoncinakanekipan kaapimaatisitc Kishemanitoo.
58003013	Mekwaa hsa keyaapi ehtawinamaatinaaniwank, "Noonkom kaakiishikahk" kaaishinihkaatek, entahsokiishik hsa waawiici'itik ekaa ciwayeshimikoohsiwek i'imaa macitootamowinink, cishashiipihtansiwek kaye, kahkina kaatahsopeshikoyek.
58003014	Aaniihsh kiwiiciiwaanaan Christ, kiishpin ehta mashkawiminciminamank i'i kikehcinaa'owininaan nihtam kaakii'ayaayank, piinihsh weti ishkwaac kiishikahk.
58003015	Miitahsh o'o kaakii'ishipii'ikaatek Kihcimasina'ikan: "Kiishpin noontawek Kishemanitoo ehkanooninek noonkom kaakiishikaninik, Keko shashiipihtankek taapishkoo kikehteya'aamiwaak otaanaank kaakiihpimaatisiwaatc, kaakii'ishi-shashiipihtawaawaatc Kishemanitoon."
58003016	Awenenak itahsh iki pemaatisiwaatc kaakii'noontawaawaatc Kishemanitoon, shaakooc itahsh ekiihshashiipihtawaawaatc? Mii hsa i'i Moosihs (Moses) kaakiihsaakiciwinaatc i'imaa Iicipahkiink (Egypt).
58003017	Awenena' itahsh Kishemanitoo kaakii'nishki'ikotc niimitana tahsopipoon? I'i hsa pemaatisinitc kaakii'macitootaminitc, i'i piinihsh kaakii'anicaakinenitc i'imaa pikwatahkamik.
58003018	Awenena' hsa kaakii'ahshotamawaatc cipiintikehsinik otanwepiwinink? Miiwa' hsa i'i kaakiihshashiipihtaakotc.
58003019	Miitahsh eshiwaapantamank, aaniihsh ekiihtepwehtansikwaa, kaakii'onci pwaanawihtoowaatc cipiintikewaatc i'imaa ahkiink kaawii'ishi​anwepi'intwaapan.
58004001	Kekiinawint hsa noonkom Kishemanitoo kiwii'miinikonaan kaakii'ahshotamaaketc, anwepiwin kaakiihtashintank citepinamowankitc. Taka tahsh ayaankwaamisitaa, kiinawaa kaatahshiyek cimihkawaahsiwintc awiya cipwaa nawihtootc citepinank i'i anwepiwin kaakii'wiintenik.
58004002	Kikii'noontaamin hsa i'i minwaacimowin taapishkoo kewiinawaa kaakii'ishinoontamowaatc. Kaawiin itahsh kekoonini okii'inaapacihtoohsiinaawaa i'i tipaacimowin aanawiin ekii'noontamowaatc, aaniihsh kaawiin tepwehtamowinink okii'ishi​otaahpinansiinaawaa.
58004003	Kiinawint itahsh kaatepwehtamank kipiintikemin i'imaa anwepiwinink Kishemanitoo kaakii'ahshotamaaketc. Aaniihsh kii'ihkito: "Ekii'maanaapamakwaa tahsh mii'i kaa'ishiahshotamaan, 'Kaawiin hsa wiihkaa tapiintikehsiiwak i'iweni ahkiini kekii'ishi​anwepiwaahpan kaawii'miinakwaapan.' " Mii hsa o'o kaa'ihkitotc aanawiin ekii'ishi​kiishinaakwaninikin otanohkiiwinan ahpane kaakii'ishkwaaoshihtootc o'oweni ahkiini.
58004004	Ninkoci hsa Kihcimasina'ikanink Kishemanitoo okiihtashintaan i'i kaaniishwaahso-kiishikwakaanik: "Kishemanitoo kii'anwepi e'niishwaahso-kiishikwakaanik i'imaa onci otanohkiiwinink," e'ishipii'ikaatek.
58004005	I'i tahsh peshikwan keyaapi anitashincikaate: "Kaawiin hsa wiihkaa tapiintikeshkaahsiiwak i'iweni ahkiini kekii'ishianwepiwaahpan kaawii'miinakwaapan."
58004006	Keyaapi tahsh tawinikaate pisaan​iko awiya cipiintiketc i'imaa anwepiwinink. Iki tahsh kaakii'wiintamawintwaapan minotipaacimowin kaawiin kiihpiintikehsiiwak, aaniihsh kiihshashiipihtamook.
58004007	Mii hsa tahsh o'omaa tepwe eshiwaapantamowank Kishemanitoo ekiiwiintank peshik kotak kaakiishikaninik, "Noonkom kaakiishikahk" ekii'ishinihkaatank. Tepitoon (David) okii'aapaci'aan ekii'ihkitotc taapishkoo aasha mewisha kaakii'ihkitokopanen: "Kiishpin noontawek Kishemanitoo ehkanooninek noonkom kaakiishikaninik, Keko shashiipihtawaahkek."
58004008	Inashke kiishpin Caahshowaa (Joshua) kiimiinaakopanen anwepiwinini i'i pemaatisinitc kaakiihpimiwinaatc, kaawiin itahsh Kishemanitoo otaakiihtashintansiin miinawaa naanaake kotak kekiishikaninik cikii'Anwepiiwi​kiishikaninikipan.
58004009	Miitahsh eshinaakwahk pemaatisiwaatc kaatipenimikowaatc Kishemanitoon keyaapi e'ishkonamawintwaa cianwepiwaatc taapishkoo Kishemanitoo kaakii'ishi-anwepikopanen onci otanohkiiwinink e'niishwaahso-kiishikwakaanik.
58004010	Awiya hsa kaatepinank i'i anwepiwin Kishemanitoon kaakii'ahshotamaakenitc, kewiin hsa ta-anwepi onci otanohkiiwinink taapishkoo Kishemanitoon kaaishianwepinitc.
58004011	Taka tahsh kekiinawint, weweni ishihciketaa citepinamank i'i anwepiwin, awiya hsa kiinawint cinoontepwaanawi'ohsiwank, ci-ishihcikewaahsiwank kaakii'ishihcikewaatc ekiishashiipihtamowaatc.
58004012	Kishemanitoo kaaihkitotc hsa pimaatanini, anohkiimakanini kaye, nawac kaye kaahshaani ahpiihc wiin kaaiitawikaahshaanik pashipa'ikewihkomaan. Mii hsa ehpiihcikaahshaanik i'i otihkitowin, ehkashkihcikemakaninik ciocihcishikemakaninik aanti eshiaanihkawihsininik pimaatisiwinini i'imaa ahcaahkonk. Mihkoshikemakanini kaye aanti ohkanini i'i kaye paahsa'iwiinaanini eshiaanihkawihsininik. Kihkentamaamakan awiyan eshimihsawencikenitc ote'iniink, eshinaanaakatawencikenitc kaye.
58004013	Kaawiin hsa kekoonini kahkina kaaoshihcikaatenik taakaatamawaahsii Kishemanitoo ciwaapantansikipan. Kaawiin kaye kekoon opiswaapantansiin, kahkina hsa kekoonini mohshenaakwanini enaahsamiitc. Wiin hsa tapinawe kewiintamawank aaniin kaakiihpi-ishihcikewank.
58004014	Taka tahsh aayiiciminciminantaa i'i kitepwehtamowininaan kaawiintamank. Aaniihsh kitayaawaanaan ehkihci-inentaakositc Maawac kiKihcianami'ewikimaaminaan ishikwayahk ekii'ishaatc Kishemanitoon kaaishiayaanitc. Mii hsa a'a Ciisahs Kishemanitoo oKosihsan.
58004015	Wa'a tahsh Maawac kiKihcianami'ewikimaaminaan, kaawiin wiin kimihcikoohpaatenimikohsiinaan kaaishipimaatisiyank. Kewiin ohsha misiwe kii'ishikakweci'aa taapishkoo kiinawint kaaishikakweci'ikooyank, kaawiin itahsh wiihkaa kiimacitootansii.
58004016	Taka tahsh kiinawint soonkite'etaa cinaasihkamowank Kishemanitoo okihciokimaawapiwin, mii aaniihsh 'imaa wentinikaatek kishewaatisiwin, mii hsa 'imaa keshitepinamank koohpaasinaakoowin, kikamiinikoomin kaye kishewaatisiwin kewiici'ikoyank ahpii noontehseyank.
58005001	Kaatahsopeshikotc ihsa Maawac Kihcianami'ewikimaa mekwe ininiihkaank onciotaahpinikaniwi e'otaahpinintc cikanoocikehtamawaatc ininiwan Kishemanitoon cikanoonaatc, cipakitinank kaye miikiwewinan, cipakitinikehtamawaatc kaye ininiwa' keoncipoonentamawimintc kaakii'ishi-macitootaminitc.
58005002	Miitahsh kaaoncikashkihtootc weweni ciwiiciiwaatc i'i kaa-ayehshaawaatisihsinik i'i kaye kaanihtaa​wanihshininitc, aaniihsh kewiin misiwe omatisiwin onihtaawanishkwe'ikon.
58005003	Kewiin tahsh e'wahkewawaniitc mii 'i eshinaakwaninik cipakitinikehtamaasotc kewiin cipoonentamawintc kaaishimacitootank, taapishkoo kaaishipakitinikehtamawaatc pemaatisinitc.
58005004	Kaawiin itahsh awiya onenintisohsii ciotaahpinank o'o kaakihtakintenik anohkiiwin. Paanimaa hsa awiya ehkanoonikotc ini Kishemanitoon, miitahsh i'i payesh ciKihcianami'ewikimaawitc taapishkoo Eran (Aaron) kaakiihtootawintc.
58005005	Miitahsh peshikwan a'a Christ kaa'ishihciketc, kaawiin wiin kiihkihci-inentaako'itisohsii Maawac ciKihcianami'ewikimaawitc. O'o tahsh Kishemanitoon okii'ikoon: "Kiin ninKosihs, noonkom hsa kaakiishikahk mii 'i cimaaciioTetemihshiyan."
58005006	O'o tahsh kaye Kishemanitoo kii'ihkito: "Kiin hsa kiKihcianami'ewikimaaw nehpic taapishkoo Melhkisitehk (Melchizedek) kaakii'ishi-Kihcianami'ewikimaawitc."
58005007	Ciisahs hsa mekwaa o'omaa ahkiink kiipimaatisitc, kii'ishinihtaa-anami'aa, kekoonini kaye ekiihkakwecimaatc ini Kishemanitoon, ekii'matwemoohkwentank kaye, ekii'oncikawaapitc kaye, ekiihkanoonaatc Kishemanitoon kaakiihkashkihtoonitc cipimaaci'ikotc i'imaa onci nipowinink. Miitahsh wiinke ekiihtapahsenimotc, weweni kaye ekiihkihtenimaatc Kishemanitoon kaakii'oncinoontaakotc.
58005008	Aana tahsh wiin Kishemanitoon ekii'oKosihsimikotc, i'i hsa kaakii'ishi kakwaatakihtootc, mii hsa i'imaa kaa'oncikihkentank i'i na'ihtamowin.
58005009	Miitahsh i'imaa ekii'oncikiishinaakositc, mii hsa i'imaa wenciik i'i pimaatisiwin keishkwaahsehsinok. Iki tahsh kena'ihtawaawaatc tapimaatisiwak.
58005010	Kishemanitoo tahsh okii'inaan Ciisahsoon ciKihcianami'ewikimaawinitc ci-inanohkiinitc i'i kaakii'inanohkiinikopanen ini Melhkisitehkoon Maawac kaakii'ishi-Kihcianami'ewikimaawinikopanen.
58005011	Aahpici tahsh niipiwa' nintaakii'ihkitomin, aahpici kaye sanakan ciwiintamaakooyekipan citashimankitc a'a inini, kaawiin tahsh misiwe kitishinaakosihsiim cinihsitohtamekipan, mihsawaa aanawiintamaakooyek.
58005012	Mii ohsha 'i eshinaakwahk, aasha kiinawaa cikiih​kihkino'amaakeyekipan, shaakooc itahsh keyaapi kinoontehsem awiya cikihkino'amawinek maawac iko nihtam kaaishikihkino'amaatinaaniwitc Kishemanitoo. Miitahsh eshinaakosiyek taapishkoo keyaapi e'noontehseyek coocoohshaapo e'mihciminihkweyek, aasha tahsh cikiimiiciyekipan kaamashkawaak miicim.
58005013	Awiya tahsh coocoohshaapooni ehta kaaminihkwaatank, miitahsh taapishkoo eshinaakositc keyaapi e'apinoonciishiwitc. Kaawiin onakaci​nihsitawinansiin kwayahkwaatisiwin.
58005014	Iki tahsh wiin aasha kaakiishaapewiwaatc, okashkihtoonaawaa e'miiciwaatc kaamashkawaanik miicim. Aaniihsh weweni onakaci​kihkentaanaawaa aaniin enentaakwaninik kwayahkwaatisiwin.
58006001	Taka tahsh niikaanaya'ii inahke ishimaacaataa cinaasihkamank kaaishikihkino'amawintwaa kaakiishaapewiwaatc, cinakatamank ini maawac iko nihtam kaakii'ishi kihkino'amaakooyankipan kiimaaciianami'ewaatisiyank. Kaawiin miinawaa kika-kakwe-onahtoohsiimin ono kaawii'wiintamaan: eshikihkino'amaatink awiya cioncikwehkaatisihpan ishihcikewinan nipowinink kaaishiwishiwemakahkin, i'i kaye kaaishitepweyenimintc a'a Kishemanitoo,
58006002	i'i kaye kaaishi-anami'e-kisiiyaapaawasonk, awiya kaye kaaishi-anami'e-saaminintc, i'i kaye keishikiiwepimaatisiwaatc kaanipowaatc, i'i kaye kepoonihsehsininik wiihkaa tipaahkonikoowin.
58006003	Taka tahsh niikaanaya'ii ishimaacaataa. Mii hsa o'o keshihcikeyank kiishpin Kishemanitoo inentank.
58006004	Iki tahsh aasha kaakii'nihsitohtamowaatc, kaakii'mansihpotamowaatc kaye miikiwewin kihcikiishikonk kaakii'onciinik, kaakii'wiitoohkaasowaatc kaye Kishemanitoon otAhcaahkoni enanohkiinitc,
58006005	kaakii'minohpotamowaatc kaye Kishemanitoon kaaonishihshininik otihkitowinini, ekiihkihkentamowaatc kaye mashkawisiiwinan kaawiihpi​naakohcikaatenikin weti piciinak kaawii'ani-ishiwepaninik –
58006006	ono tahsh ekiihkihkentamowaatc, ishinakatamowaatc itahsh kaaishitepwehtawaawaatc Christan, kaawiin taishinaakwahsinini miinawaa cioshki​kwehkaatisi'intwaapan. Aaniihsh mii 'i taapishkoo wiinawaa piko e'ishihcikewaatc ehkiiwe​akosaka'waawaatc Kishemanitoon oKosihsini i'imaa aashiteyaahtikonk. Mii hsa kaye taapishkoo entootawaawaatc piniskwe piko cimaanencikaniwinitc.
58006007	I'i hsa kihtikaanahkamik kaaminihkwemakahk ahpii ehkimiwank, aahpici hsa ini miicimikihtikaanan taminokinoon i'imaa kihtikewahkamikonk. Iki hsa kaanaakacihtamawintwaa i'i kihtikewahkamikoni aahpici okakihtaapacihtoonaawaan ini miicimi kihtikaanan. Kishemanitoo kaye okaminohsehtoon i'i kihtikaanahkamik.
58006008	Kiishpin itahsh wiin okaawiminakashiik, macaahtikook kaye ehta nihtaawikiwaatc i'imaa kihtikaanahkamikonk, kaawiin kekoon tainaapatahsinoon i'i kihtikaanahkamik. Mii ehta ko eshinaakwaninik Kishemanitoo ci-itank cinihshiwanaataninik, miitahsh i'i kaye cicaakisikaatek.
58006009	Kaasaaki'ikooyek, aanawiin o'o e'ishikiishweyaank, shaakooc itahsh kitepweyenimikoom kiinawaa nawac ciminohseyek. Aaniihsh kikaotihsikom kaaonishihshinkin pimaaci'ikoowinink kaatako-onciikin.
58006010	Weweni aaniihsh Kishemanitoo awiyan otootawaan. Kaawiin okapanaapantansiin aaniin kaakii'inanohkiiyek. Kaawiin kaye tawaniihkehsii e'naakohtawek ehsaaki'ek ehpiwiitoohkawimek keyaapi kaye ehpami'imek Kishemanitoo opimaatisiima'.
58006011	Mii hsa tahsh eshipakohsenimikooyek kiinawaa kaatahsopeshikoyek citaapitawihcikeyek kaapi-ishihcikeyek piinihsh weti ishkwaac, kehcinaac ciwaapantamek i'i kaaishiahpenimoyek.
58006012	Kaawiin itahsh kinantawenimikoohsiim cianikihtimaatisiyek. Nanaapinawihkook itahsh iki kaakii'onci​tepinamowaatc Kishemanitoon otahshotamaakewinini otepwehtamowiniwaank, oshashiipentamowiniwaank kaye.
58006013	Ahpii tahsh Kishemanitoo kiiahshotamawaatc Eparahaaman (Abraham), wiin iko owiinsowin okii'aapacihtoon ekii'ahpimotc, aaniihsh kaawiin awiyan pahkaan owiinsowinini awahshime teahpiihtentaakwahsinini.
58006014	Miitahsh o'o kaakii'ihkitotc: "Tepwe hsa kitahshotamawin ewiihshaweniminaan, aahpici kaye tapaahtiinowak iki kipiiwesiimak."
58006015	Eparahaam itahsh wiinke kiihshashiipentam. Miitahsh i'i kaakii'oncitepinank i'i kaakii'ishi​ahshotamaakotc Kishemanitoon.
58006016	Ahpii hsa ininiwak kiiwii'aayiiciahshotamaatiwaatc, awiyan hsa pahkaan otakowiinaawaan nawac kehci-inentaakosinitc ahpiihc wiinawaa. Miitahsh i'imaa kaakii'ishionahtoowaatc ekii'ahpimowaatc, kaawiin awahshime takakweshaakoosontihsiiwak.
58006017	Miitahsh i'i Kishemanitoo kaakii'oncitootank ewii'naakohtamawaatc i'i kaawiihtepinaminitc otahshotamaakewin, ekii'antawenimaatc cikihkentaminitc wiihkaa ewii'aantentansik. Miitahsh i'imaa otahpimowinink kaakii'onciaayiitahtootc otahshotamaakewin.
58006018	Ono tahsh niishin kekoonan kaapitashintamaank kaawiin wiihkaa taa-aancihsehsinoonan. Kaawiin wiihkaa taaishinaakwahsinini Kishemanitoo cikiiwanimotc. Mii hsa tahsh kaaoncimashkawentamank, aaniihsh kikii'naacipa'iwaatamowaamin ehkakwetepinamowank ahpenimowin kaawii'miininank.
58006019	I'i hsa kihciwaamihka'ikan kaakihciwaamihkihsink, mii hsa taapishkoo eshinaakwahk i'i kitahpenimowininaan, kipimaatisiwininaan eshiaayiicimincimahpitek. Aahpici hsa kehcinaa'owentaakwan, kaawiin awiya okakashkihtoohsiin ciwahkawipitootc! O'o tahsh ahpenimowin ehtepaapiikamok weti maawac piintik kaaishikipiikakootek kihcikiishikonk kaaishi​Kihcianami'ewikamikowank.
58006020	Ciisahs itahsh kikii'niikaani​piintikehtamaakonaan aaniihsh wiin pishihshik Maawac taKihcianami'ewikimaawi, peshikwan ci-ishinaakositc i'i kaakii'inanohkiinikopanen ini Melhkisitehkoon (Melchizedek) kaakiih-kihcianami'ewikimaawinikopanen.
58007001	A'a tahsh Melhkisitehk (Melchizedek) kaakii'ishinihkaasotc, kiihkihciokimaawi i'imaa ootenaank Selam (Salem) kaakii'ishinihkaatenik, miitahsh kaye kiihKihcianami'ewikimaawi ekii'anohkiihtawaatc maawac e'ishpentaakosinitc Kishemanitoon. Eparahaam (Abraham) tahsh ekiihpikiiwetc kii'ishkwaashaakooci'aatc niiwin kihciokimaa' Melhkisitehkoon okii'antanakishkaakoon, okii'ikoon kaye: "Kishemanitoo kikaminohse'ik."
58007002	Miitahsh kaye kaakii'ishihciketc Eparahaam, entahsomitaahcininikin kekoonini kaakii'mahkantwetc, peshikwayak itahsh kekoonini okii'oncimiinaan ini Melhkisitehkoon. Miitahsh o'o Melhkisitehk owiinsowin nihtam ehkitoomakaninik Kihciokimaa kaaKwayahkwaatisitc; miihsh kaye ehkihciokimaahkantank kihciootenaani Selam, pisaanisiwin kaaicikaatenik, mii 'i ecikaniwitc, Kihciokimaa kaamiikiwetc Pisaanisiwin.
58007003	Kaawiin inkoci oshipii'ikaatehsinini awenenan kaaotetekopanen, awenenan kaye kaaomaamaakopanen, aanti kaye kaapiontahkaanesikopanen. Onihtaawikiwin, onipowin kaye kaawiin inkoci oshipii'ikaatehsinini. Mii hsa taapishkoo Kishemanitoo oKosihsan eshinaakositc, ahpane ko mooshak e'anikihcianami'ewikimaawitc.
58007004	Inashke tahsh aanawiin Eparahaam okihcikehteya'aamimaa ekiihkihci-inentaakositc, shaakooc itahsh entahsomitaahcininik kahkina kekoonini kaakii'mahkantwetc ahpii kiishaakoocihtwaatc, peshik i'imaa okii'oncimiinaan Melhkisitehkoon. Miitahsh o'omaa eshipehtentaakositc a'a inini Melhkisitehk aahpici ehkihci-inentaakositc.
58007005	Iki tahsh anami'ewikimaak Liipaayink (Levi) kaaontahkaanesiwaatc, kaatepihsewaatc cianami'ewikimaawiwaatc, kii'inahtamawaawak hsa Onahshowewinink pisaan​iko ciotaahpinamawaawaatc pemaatisinitc peshik kekoonini entahsomitaahso kaatipentaminitc, e'inawemaawaatc Isriyala' (Israel) kaaotaahpinamaawaawaatc. Aanawiin Eparahaamink ekii'ontahkaanesinitc otinawemaakaniwaa'.
58007006	Melhkisitehk itahsh wiin kaawiin Liipaayink kii'ontahkaanesihsii. Shaakooc itahsh okii'otaahpinamawaan Eparahaaman peshik ekii'miinikotc kekoonini entahsomitaahso kaakii'ayaanitc, ekiihtakoshawenimaatc. Eparahaam iitok kaakiihtepinank Kishemanitoon otahshotamaakewinini.
58007007	Miitahsh o'o kekeht eshinaakwahk, a'a hsa kaashawenimiwetc nawac ishpentaakosi ahpiihc wiin a'a kaashawenimintc.
58007008	Iki tahsh wiin anami'ewikimaak kaanihtaaotaahpinamaakewaatc peshik entahsomitaahso kaanihtaaoncimiinitink, kahkina hsa tanipowak. A'a tahsh wiin Melhkisitehk kaakii'ishi​otaahpinamaaketc, mooshak tapimaatisi. Aaniihsh mii 'i Kihcimasina'ikan eshipii'ikaatek.
58007009	Ahpii tahsh Eparahaam kaakii'miinaatc Melhkisitehkoon i'i peshik entahsomitaahso kaakiihtepinank, mii hsa taapishkoo eshinaakwaninik Liipaai kewiin ekii'miikiwetc, mii 'omaa kaaontahkaanesiwaatc anami'ewikimaak kaanihtaa​otaahpinamaakewaatc.
58007010	Kaawiin iitok mahshi i'i ahpii Liipaai kii'ayaahsii Melhkisitehkoon kiinakishkawaanitc Eparahaaman. Piinci Eparahaamink iitok keyaapi kii'ayaa i'i ahpii.
58007011	Ini tahsh onahshowewinan kaakii'miinintwaa Isriyalak memwehc iko ehta kii'ishitako-anohkiimakaniniwan i'imaa kaakii'anami'ewikimaawinitc Liipaayink kaakii'onciinitc. Kiishpin itahsh wiinke minonaakwaninikipan otanohkiiwiniwaa iki Liipaai anami'ewikimaak, kaawiin iitok memwehc tino anami'ewikimaa taakii'naakosihsii ci-inentaakosihsikipan kaakii'inentaakosinitc Eranoon. Kaawiin memwehc taakii'naakosihsii awiya ci-inanohkiihpan taapishkoo Melhkisitehkoon kaakii'ishi​kihcianami'ewikimaawinitc,
58007012	aaniihsh mii 'i eshinaakwahk, kiishpin ihsa aancihcikaatek i'i anami'ewikimaawiwin, mii hsa kaye eshinaakwahk cikii'aancihcikaatekipan onahshowewin.
58007013	A'a tahsh wiin kaaTipeniminank kaatashimank pahkaan kii'ontahkaanesi. Kaawiin itahsh awaac peshik kaakii'wiiciontahkaanesiimaatc kii'anami'ewikimaawihsiiwan.
58007014	Kehcinaac itahsh wiinke kihkentaakwan a'a kaaTipenciketc Cootahkaank ekii'ontahkaanesitc. Kaawiin tahsh Moosihs (Moses) okii'mihkoomaahsiin i'i Cootahkaank kaakii'ontahkaanesinitc ahpii kiitashimaatc i'i anami'ewikimaa'.
58007015	Kihcikekoon itahsh o'omaa pehtenaakwan. Kotak hsa Kihcianami'ewikimaa kiihpiayaa ekii'ishinaakositc taapishkoo Melhkisitehkoon (Melchizedek) kaakii'ishinaakosinitc.
58007016	Kaawiin i'imaa kii'onci-ishi'aahsii cianami'ewikimaawitc kaakii'inaahkonikemakaninik memwehc Liipaayink (Levi) cionciihpan cikihcianami'ewikimaawihpan. I'imaa hsa kii'onci-ishi'aa kaashimashkawisiimakaninik pimaatisiwin wiihkaa kenihshiwanaacihcikaatehsininik.
58007017	Aaniihsh Kihcimasina'ikan ishipii'ikaate: "Kiin hsa kikanehpici-Kihcianami'ewikimaaw Taapishkoo Melhkisitehk kaakii'ishi-kihcianami'ewikimaawitc."
58007018	I'i tahsh kehteinaahkonikewin aasha kiihpooniaapatan, aaniihsh ekii'niinamentaakwahk, kekoon kaye ekii'inaapatahsinok.
58007019	Aaniihsh Moosihs otOonahshowewin kaawiin kiihkashki'ewisiimakahsinini kekoon i'imaa wiinke cikii'onciminohcikaatekipan. Inashke tahsh noonkom kimiinikoowisimin nawac kaatepweyentaakwahk ahpenimowin aanti pehsho keoncinaasihkawank a'a Kishemanitoo.
58007020	Shikwa tahsh kaye Kishemanitoo kiihtakomiikiwe i'i otaayiiciahshotamaakewin. Inashke kotak awiyak kii'anami'ewikimaawi'intwaa kaawiin wiihkaa kihciahshotamaakewin kii'aapatahsinini.
58007021	Ciisahs itahsh kii'onciKihcianami'ewikimaawi'aa, aayiiciahshotamaakewin ekii'aapataninik, ahpii Kishemanitoon kii'ikotc: "KaaTipenciketc hsa kikii'aayiiciahshotamaak, Kaawiin hsa ta-aantentansii: 'Kiin hsa kika-nehpici-Kihcianami'ewikimaaw.' "
58007022	O'o tahsh e'ayaak aayiiciahshotamaakewin, Ciisahs tahsh okihkinawaacishkaan ciwaapantamowank kehcinaac kaawiihtepinamowank kaakii'ishi​ahshotamawinank. Nawac itahsh o'oweni onishihshinini ahshotamaatiwinini.
58007023	Keyaapi tahsh kekoon kitaniwaapantaamin. Iki tahsh kaakiihpaahtiinowaatc anami'ewikimaak, kahkina kii'nipowak, miitahsh otanohkiiwiniwaan kaaishipoonihsenikin.
58007024	Ciisahs tahsh wiin nehpic pimaatisi, kaawiin kaye awiyan okanaapishkaakohsiin i'i kaainanohkiitc.
58007025	Miitahsh i'i kaaoncikashkihtootc noonkom, mooshak kaye cipimaaci'aatc i'i awiya' kaapinaasihkawaanitc Kishemanitoon wiin onci. Aaniihsh mii 'i eshihcikehtamawaatc mooshak e'anami'ehtamawaatc, ehkakanoonaatc Kishemanitoon.
58007026	Ciisahs itahsh Maawac ishiKihcianami'ewikimaawi kaakashkihtootc e'miininank kekoonini, aaniin eshinoontehseyank. Aahpici hsa ona'entami'aan Kishemanitoon. Kaawiin kaye macikekoon, macitootamowin kaye okikishkaakohsiin. Pahkaan kaye kii'ishipakitinikaniwi weti kaaishiayaahsinik omacaatisii'. Aahpici kaye nawac ishpimink paashic kihci-inentaakosi ahpiihc wiin i'i kaa-ahpiihtaanik kiishik.
58007027	Kaawiin kaye entahsokiishik kaaishihcikenitc kihcianami'ewikimaa' ishihcikehsii. Kaawiin memwehc wiin pinamaa pakitinaahsohsii omacitootamowin onci, miihsh i'i payesh cipakitinaahsohtamawaatc i'i kotak pemaatisinitc. Ciisahs itahsh wiin aapitink ehta kiihpakitinaahso, miitahsh i'i ekiihtetipa'ank kahkina kekoon kiipakitinank opimaatisiwin wiin piko ekiihtinowitc pakitinaahsowinink.
58007028	Inashke Moosihs (Moses) otOonahshowewinink kii'onci-inakimaawak ininiwak maawac cikihcianami'ewikimaawiwaatc, aanawiin ekiihkashkihtoohsikwaa mayaa kekii'ishihcikewaahpan. I'imaa tahsh wiin Kishemanitoo otaayiiciahshotamaakewinink kii'onci-inakimaa 'a oKosihsimaa Maawac ciKihcianami'ewikimaawitc, misiwe kaakiishinaakohcikaniwitc nehpic iko i'iwe keishiayaatc.
58008001	Miitahsh o'owe kaatashintamaank, e'ayaawank hsa Maawac Kihcianami'ewikimaa. Mii hsa a'a tino weti kaakii'onapitc okihcinihkiniink inahke kaashiokimaawapinitc ini kaaKihciOkimaawaatisinitc kihcikiishikonk.
58008002	I'imaa tahsh tashianami'ewanohkii maawac iko kaaishikohtaanentaakwahk piintik i'imaa mayaa Kihcianami'epakwaanekamikonk. KaaTipenciketc hsa wiin iko okii'onahkitoon i'i Kihcianami'epakwaanekamikoni, kaawiin wiin inini okii'onahkitoohsiin.
58008003	Entahsopeshikowaatc hsa kihcianami'ewikimaak kii'inaahkonaawak cipiitamawaawaatc Kishemanitoon ini miikiwewinan, ini kaye pakitinaahsowinan. Miitahsh peshikwan eshinaakwaninik a'a Maawac kiKihcianami'ewikimaaminaan Ciisahs kekoonini ciayaatc cipakitinaahswaaketc.
58008004	Kiishpin itahsh o'omaa ahkiink ayaakopanen, kaawiin iitok taakii'anami'ewikimaawihsii. Aaniihsh ayaawak anami'ewikimaak kaapakitinamowaatc ini miikiwewinan, e'ishihcikewaatc i'i kaainahtenik Onahshowewin.
58008005	Iki tahsh anami'ewikimaak kaakii'inanohkiiwaatc, mii hsa noowaahc iko e'naapihcikewaatc aaniin eshiwepaninik weti kihcikiishikonk; kaawiin itahsh mayaa ishinaakwahsinini kaakakwenaapihtoowaatc. Miitahsh peshikwan Moosihs (Moses) ahpii kiiwii'onahkitootc i'i kihcianami'epakwaanekamikoni, Kishemanitoon o'o okii'ikoon: "Aahpici hsa ayaankwaamisin mayaa piko ci-ishihtooyan cinaapinaakwahk kaakii'ishi​kihkino'amawinaan weti kaaishipihkwatinaak."
58008006	A'a tahsh wiin Ciisahs i'i kaakii'miinintc anami'ewikimaawanohkiiwinini, awahshime ishpentaakwanini ahpiihc wiin iki ahkiiwi anami'ewikimaak kaainanohkiiwaatc. Miitahsh peshikwan ehpiihci​kihci-inentaakwaninik kaakii'onahtamawaatc aayiiciahshotamaatiwin Kishemanitoon keonciwiiciiwaatc i'i pemaatisinitc, aaniihsh mii 'imaa eshiahpihsininik iniweniwan nawac kaaonishihshininikin kaakii'ishiahshotamaaketc.
58008007	Kiishpin itahsh i'i nihtam ahshotamaatiwin kekoon ishimaashinaakwasinokipan, kaawiin iitok memwehc kotak taakii'miikiwaaniwansinoon.
58008008	O'oweni tahsh Kishemanitoo kii'ihkito ahpii e'waapamaatc kaakiihtipenimaatc pemaatisinitc e'macitootaminitc: "Ninkotink hsa taocihcihse kiishikahk, ihkito kaaTipenciketc, Ahpii cioshihtamawakwaa i'i oshkiahshotamaatiwin iki pemaatisiwaatc i'imaa Isriyalihkaank (Israel) iki kaye Cootahkaank (Judah) kaaonciiwaatc.
58008009	Kaawiin tahsh taapishkoo ahshotamaatiwin kaakii'miinimak i'i okehteya'aamiwaa' niwii'ishimiinaahsiik. Aaniihsh aapitink ehkiishikaninik ninkiihsaakici​sakinihkenaak i'imaa Iicipahkiink (Egypt) ekii'maaciinakwaa, Kaawiin tahsh weweni kii'ishihcikehsiiwak cikiihtootamowaahpan i'i ahshotamaatiwinini kaakii'miinakwaapan, Kaawiin tahsh keniin ninkiihpapaapiskenimikohsiik, kii'ihkito kaaTipenciketc.
58008010	Ninkotink itahsh kiishikaninik, ihkito kaaTipenciketc, ninkaoshihtamawaak i'i pemaatisiwaatc i'imaa Isriyalihkaank ahshotamaatiwin o'o keihkitoomakaninik: Ninka-ahtaawaanan nintoonahshowewinan i'imaa otinentamowiniwaank, ninkaoshipii'amowaanan kaye i'imaa ote'iwaank, Mii hsa tahsh ninkaoManitoomikook, kewiinawaa tahsh ninkatipenimaak.
58008011	Kaawiin itahsh memwehc awiya okainaahsiin wiicipimaatisiin, komaa kaye wiicihkiweyan ci-inaatc: 'Kakwekihkenim kekiin a'a kaaTipenciketc.' Aaniihsh kahkina pemaatisiwaatc ninkakihkenimikook, iki kaatapahsentaakosiwaatc iki kaye kaakihci-inentaakosiwaatc.
58008012	Ninkapoonentamowaanan tahsh kaaishikwayahkohcikehsikwaa, ninka-nehpici-waniihkenotamowaanan kaye kahkina omacitootamowiniwaan."
58008013	I'i tahsh ehtashincikaatek i'i oshkiahshotamaatiwin, miitahsh taapishkoo Kishemanitoo ekii'aanawentank i'i kehteahshotamaatiwin. Kekoon aaniihsh kaakehteya'iiwank, kaashiikoshkikaatek, aahpici wiipa taniankonaakwa n.
58009001	I'i tahsh nihtam ahshotamaatiwin kaakii'ayaak aahpici hsa kiihpaahtiinatinoon inaahkonikewinan aaniin mayaa awiya kekii'ishihcikehpan antapiintiketc o'omaa ahkiink. Inini aaniihsh okii'oshihtoon aanti keshipiintiketc.
58009002	Kii'onahkicikaate tahsh i'i kihcianami'epakwaanekamik. I'imaa tahsh kaakii'ishinihtamipiintikenk, kaaishikohtaanentaakwahk kii'ishinihkaate. Miiwan itahsh ono i'imaa piintik kaa'ahtekin. Waahsahkonencikanaahk, toohpowinaahk, a'a kaye pahkweshikan kaakii'apitc toohpowinaahkonk kaakiihpakitinamawintc Kishemanitoo.
58009003	Maawac iko kaaishikohtaanentaakwahk itahsh awahsinahke kipiika'ikanink kii'ishiayaa.
58009004	Miitahsh o'omaa maawac iko kaaishikohtaanentaakwahk piintik ono kaa-ahtekin: i'i kaaosaawaapihko​shooniyaawank kaakii'ishi​minaahsikaatek i'i minaahsikan; i'i tahsh kaye anami'emahkahk kaakii'osaawaapihko​shooniyaawank kaakii'ishi​kanawencikaatenik Kishemanitoo otahshotamaakewin. Miiwan itahsh ono kekoonan kaakiihpiintekin i'imaa mahkahkonk: osaawishooniyaa​waapihko-onaakan mena (manna) pahkweshikan kaakii'ishipiinsotc; Eran (Aaron) osahka'onaahk kaakii'aniipiihshiwaninikipan; niishin kaye kaakii'mino​napakaapihkisinitc ahsinii' kaakii'ishi​oshipii'ikaatenik Kishemanitoo kaakii'ishi​ahshotamaatiwaakopanen ininiwa'.
58009005	I'imaa tahsh wakicimahkahkonk kii'apiwak niishin Cerapiihkaanak (Cherubim) aahpici ekii'minonaakosiwaatc. Oninkwiikaniwaan itahsh okii'aapacihtoonaawaan e'aakooshkamowaatc i'imaa kaakii'ishi​poonencikaatenikin macitootamowinan. Kaawiin itahsh wiin mayaa kekoon kiwii'wiintamawihsinooninim.
58009006	Miitahsh o'o kaakii'inahtenik ci-ishihcikewaatc i'imaa Kihcianami'epakwaanekamikonk. Anami'ewikimaak itahsh wiin kiihpiintikewak i'imaa kaaishikohtaanentaakwaninik entahsokiishik ekiihtootamowaatc otanohkiiwiniwaan.
58009007	I'imaa tahsh wiin maawac iko kaaishikohtaanentaakwaninik piintik, Maawac Kihcianami'ewikimaa ehta kiihpiintike aapitink entahsotakwaakin. Okiihtakopiitoon itahsh omiskwiini kaakiinihsimintc aya'aawihshan ekiihpakitinamawaatc Kishemanitoon wiin cipoonentamaakotc omacitootamowinan, miitahsh kaye peshikwan kaaishihciketc ahpii kiipakitinikehtamawaatc kotak pemaatisinitc, i'i kaakiihkihkentansinik ekii'macitootaminitc.
58009008	Kishemanitoo otAhcaahkwan itahsh pehtenaakwanini kekoonini e'oncikihkino'iketc i'imaa kihcianami'epakwaanekamikonk. Minihk iko kaapatahkitek i'i nihtam kihcianami'epakwaanekamik, mii hsa taapishkoo eshinaakwahk mahshi ekiihpaahkintenamawaahsiwintwaa pemaatisiwaatc cipiintikewaatc i'imaa mayaa maawac iko kaaishikohtaanentaakwaninik.
58009009	Miitahsh i'imaa eshiwaapantamank aaniin mayaa eshihseyank noonkom kaapimaatisiyank. Ini tahsh miikiwaanan, pakitinaahsowinan kaye kaapakitinamawintc Kishemanitoo, kaawiin i'i nahke awiya kaa-anami'ehtawaatc Kishemanitoon taoncikwayahkohcikaatehsinini kaaoncinaanaakatawentank.
58009010	Aaniihsh miicim, kaaminihkwaatekin kaye, kisiininciiwinan kiiaapatanoon ahpii kiipakitinaahsonk. Miiwan itahsh ono Kishemanitoo kaakii'miikiwetc ishihcikewinan ciaapataninikin. Onoweniwan itahsh kii'ishkwaahsewan ahpii Kishemanitoo kiionahtootc oshkikekoonini aaniin waa'ishinaakaci'aatc pemaatisinitc.
58009011	Aasha tahsh Christ kiihpitakohshin Maawac ekiihKihcianami'ewikimaawitc, ewii'naakacihtootc ini kaaonishihshininikin kekoonan aasha o'omaa kaa-ayaanikin. I'imaa tahsh noonkom kaatashipamiihtaaketc Kihcianami'epakwaanekamikonk, nawac kihci-inentaakwanini, nawac kaye weweni kiishinaakwanini. Aaniihsh kaawiin ininiinaank kii'oncioshihcikaatehsinini i'i Kihcianami'epakwaanekamik, kaawiin kaye kiihtako-oshihcikaatehsinoon ahpii kiioshihcikaatekin o'omaa ahkiink kaa-ayaakin.
58009012	Ahpii tahsh wiin Christ kaa'anipiintiketc i'imaa Kihcianami'epakwaanekamikonk, aapitink hsa ehta kiihpiintike i'imaa maawac iko kaaishikohtaanentaakwaninik. Wiin itahsh iko omiskwiim okii'aapacihtoon ekiihtepinamawinank pimaaci'ikoowin wiihkaa kepoonihsehsininik. Kaawiin wiin maanatihkwa', kaawiin kaye aape​pishihkiinhsa' omiskwiini okii'aapacihtoohsiin ahpii kiipakitinaahsotc.
58009013	Iki tahsh kaakiihpehkentaakosihsikwaa kiihsihswewepinamawaawak i'i maanatihk omiskwiini, aape​pishihkiinhsan kaye omiskwiini, i'i kaye otishkwaahkisowinini i'i nooshepishihkiinhsa'. Miitahsh i'i kaainwaatenik o'o ishihcikewin wakicaya'ii nahke cioncipehkakimintwaa kaakii'ishi​pehkentaakosihsikwaa.
58009014	Kiishpin itahsh o'o tepwe ishihsek, awahshime tahsh Christ omiskwiim niipiwa' takashki'ewisiimakanini. Aaniihsh Ahcaahkwan kaanehpiciayaanitc ekiihkikishkaakotc kaakii'oncikashkihtootc cipakitinank opimaatisiwin ekiihpakitinamawaatc Kishemanitoon, aahpici kwayahk ekii'ishinaakositc. I'imaa hsa tahsh kaaishinaanaakatawentamank, mii 'imaa Christ omiskwiim taishipehkihcikemakanini, cikikisiwaahsiwank kaapaahtaa'ikowank ishihcikewinan. Miitahsh i'i keishianohkiihtawank kaapimaatisitc Kishemanitoo.
58009015	Inashke tahsh Christ wiiniko onaakacihtoon i'i oshkiahshotamaatiwin. Iki hsa kaakiihkanoonikowaatc Kishemanitoon okatepinaanaawaa kaakii'ahshotamaakowaatc wiihkaa kepoonihsehsininik. Inashke tahsh kii'nipo ekiihtipa'waatc ciaapa'omintc kaakii'ishi macitootaminitc mekwaa kehteahshotamaatiwin kiiaapataninik.
58009016	Awiya tahsh kiioshihtootc nipowimasina'ikan aaniin ketoocikaatenikin otaya'iiman ishkwaapimaatisitc, mii hsa eshinaakwaninik pinamaa cinipotc cipwaa aapataninik i'i ahshotamaatiwin kaakii'oshihtootc.
58009017	Kaawiin itahsh kekoon inaapatahsinini ahshotamaatiwin, a'a kaakii'oshihtootc mekwaa ehpimaatisitc. Paanimaa tahsh kiinipotc ta-aapatanini.
58009018	Miitahsh i'i nihtam ahshotamaatiwin kaakii'ayaak kaakii'onci​maacii​anohkiimakahk ehta miskwi ekii'aapatahk.
58009019	Moosihs (Moses) itahsh ahpii kiiwaawiintamawaatc pemaatisinitc aaniin ehkitoomakaninik Onahshowewin, miitahsh o'o paanimaa kaakii'ishihciketc. Ini hsa aape​pishihkiinhsa', maanatihkwa' kaye omiskwiini okii'otaahpinaan. Nipiini tahsh okiihtakwaakaminaan. Miitahsh Moosihs kaa'ishititipinank i'imaa ihsap (Hyssop) miihshaahtikoonhsink opiiwayini maanahcaanihshan kaakii'miskwatahtenikin. Okiihcehkipiinaan itahsh i'imaa otakwaakaminikanink. Miitahsh kaa'ishiohswepiikiwepinank i'i otakwaakaminikan i'imaa Onahshowewi-Masina'ikanink, pemaatisinitc kaye ekiihsasiihswepiikiwepinamawaatc.
58009020	Miitahsh o'o Moosihs kaakii'ihkitotc: "Mii hsa o'oweni miskwiini Kishemanitoo eshionahtamawinek i'i ahshotamaatiwin. Kinantawenimikowaa kaye cina'ihtamowek."
58009021	Miitahsh kaye peshikwan kaahtootank i'i Kihcianami'epakwaanekamikoni, ini kaye kahkina kekoonan kaakii'aapataninikin kiianami'aank, miskwiini misiwe ekiihpiiwaakamiwepinank.
58009022	Miitahsh i'imaa Onahshowewinink eshinaakwahk, kekaa kahkina kekoon e'oncipehkihcikaatek i'imaa miskwiink. Kaawiin kaye macitootamowin taapoonencikaatehsinoon kiishpin miskwi siikinikaatehsinokipan.
58009023	Ono hsa ahkiiwikekoonan kaakiihkakwe naapihcikemakahkin aaniin eshiwepahk weti kihcikiishikonk, oncitako kii'ishinaakwanoon o'o nahke miskwiink cikii'ishipehkihcikaatekipanen. Ini tahsh wiin kihcikiishikoowi kekoonan wiihpehkihcikaatekin, mii 'i eshinaakwahk maawac iko wenishihshink pakitinaahsowin cikii'aapatahkipan.
58009024	Kaawiin itahsh wiin ininiwan okii'oshihtoohsiini i'i kaaishikohtaanentaakwaninik Christ kaakii'ishipiintiketc. I'i iitok ininiiwi oshihcikan kii'mihcikakwenaapinaakwan aaniin eshinaakwahk kihcikiishikonk. Weti tahsh iko mayaa kihcikiishikonk kii'ishipiintike, e'niipawiihtamawinank enaahsamiinitc Kishemanitoon.
58009025	A'a hsa Coowiwi Kihcianami'ewikimaa nihtaapiintike i'imaa maawac iko kaaishikohtaanentaakwaninik entahso peshiko takwaakin, ekiihpiintikatootc miskwiini kaatipinawewisihsik. A'awe tahsh Christ kaakii'ishipiintiketc kihcikiishikonk kaawiin paahtiinwaa cipakitinitisotc kaakii'oncipiintiketc.
58009026	Kiishpin itahsh o'o eshihcikekopanen, aasha maawiin paahtiinwaa taakiihpikakwaatakihtoo weti otaanaank nihtam kii'oshihcikaatenik ahkiini piinihsh noonkom. Inashke tahsh aasha kekaa e'ocihcihsek ewii'ishkwaahsek o'owe ahki, aapitink iko kii'naakosi cipoonencikaatenik pemaatisinitc kaakii'ishi macitootaminitc, pakitinaahsowinink ekiihtinowitc.
58009027	Oncitako ishinaakwanini awiya aapitink cinipotc. Kii'ishkwaanipotc itahsh mii 'i citipaahkonikotc Kishemanitoon.
58009028	Miitahsh peshikwan Christ kewiin aapitink kaakii'oncipakitinintc pakitinaahsowinink citinowitc, ekii'oncikakwaatakihtootc kaapaahtiinonitc pemaatisinitc kaakii'ishi macitootaminitc. Miinawaa tahsh pitakohshink kaawiin wiin macitootamowinan okapapaapisiskentansiinan. I'i hsa kaa-aaskonipii'ikotc okapimaaci'aa '.
58010001	I'i hsa Coowiwi Onahshowewin mii 'i eshinaakwahk, taapishkoo kekoon kaa-akawaahtehsink ekiihkakwe​naapinaakwahk kaawii'ishinaakwahkin ini kaaonishihshinkin kekoonan kaawiihpi​takohshinoomakahkin. Aaniihsh Onahshowewin kaawiin mayaa aawansinoon kaawiihpi​takohshinoomakahk. Ini tahsh peshikwan pakitinaahsowinan pakitinikaatewan entahsokihkinoonowin. Ini tahsh pakitinaahsowinan mooshak ehpakitinikaatekin kaawiin tepwe oncikiishinaakosihsiiwak iki pehsho kaapinaasihkawaawaatc Kishemanitoon.
58010002	Kiishpin tahsh tepwe iki pemaatisiwaatc kaakii'anami'ehtawaawaatc Kishemanitoon kiihpehki'aawintwaapan omacitootamowiniwaank onci, kaawiin iitok otaakiimikoshkaatentamo'ikohsiinaawaan omacitootamowiniwaan. Kahkina tahsh pakitinaahsowinan taakiihpoonihsewan.
58010003	Ini tahsh kaaishi​pakitinaahsonaaniwaninik entahsokihkinoonowin, mii hsa i'imaa aanciko pemaatisiwaatc kaaishi​kiiwe​maamihkawiwaatc omacitootamowiniwaan.
58010004	Iki tahsh aape​pishihkiinhsak, maanatihkwak kaye omihskwiimiwaan kaawiin wiihkaa i'imaa macitootamowinan taaonci​otaahpinikaatehsinoonan.
58010005	Inashke tahsh wiin ahpii Christ kiiwiihpitakohshink o'omaa ahkiink, o'o hsa okii'inaan Kishemanitoon: "Kaawiin hsa kinantawentansiinan ini pakitinaahsowinan ini kaye pakitinikewinan. Kikiihkwayaanciihtamawihsh itahsh wiiyaw.
58010006	Kaawiin kaye kiminwaapamaahsiik aya'aawihshak kiimisiwecaakisontwaa i'imaa kaashipakitinaahsonk, Kaawiin kaye kiminwaapantansiinan ini pakitinaahsowinan kaapakitinikaatekin cionciotaapinikaatekin macitootamowinan.
58010007	Miitahsh o'o kaa'ihkitooyaan: 'Inashke tahsh niin nintakohshin, Ewiihtootamaan kaaishimihsawentaman, Kishemanitoo, Aaniihsh mii'i eshipii'ikaatek i'i Onashowewimasina'ikanink kaaishitashinsoyaan.' "
58010008	O'owe tahsh kii'ihkito: "Kaawiin kinantawentansiinan, kaawiin kaye kiminwaapantansiinan ini pakitinaahsowinan, miikiwewinan kaye. Kaawiin kaye kiminwaapamaahsiik kaamisiwecaakisontwaa aya'aawihshak i'imaa kaaishipakitinaahsonk, ini kaye pakitinaahsowinan kaapakitinikaatekin cionciotaahpinikaatekin macitootamowinan." Shaakooc itahsh o'o kii'ihkito aanawiin ini pakitinaahsowinan ekiihtoocikaatekin aaniin ehkitoomakahk i'i Onahshowewin.
58010009	Miinawaa tahsh kii'ihkito: "Inashke tahsh niin nintakohshin, ewiihtootamaan kaaishimihsawentaman." Kishemanitoo tahsh okii'wepentaanan ini kehtepakitinaahsowinan. I'iweni tahsh Christan kaakiihpakitinaahsonitc, mii hsa i'iweni kaaotaahpinank.
58010010	Ciisahs Christ tahsh ekii'ishihciketc aaniin kaakii'ishiantawentaminitc Kishemanitoon, mii hsa kiinawint kaaoncipehki'ikooyank macitootamowinink onci cinaasihkawimank Kishemanitoon. Aaniihsh okiihpakitinaan aapitink owiiyaw, mii 'i kahkina kekoonini wiinke kiihtekashkihtootc.
58010011	Miitahsh Coowi anami'ewikimaa niipawi eshianami'ewanohkiitc entahsokiishik ehpakitinank ini peshikwan pakitinaahsowinan. Kaawiin tahsh i'imaa wiihkaa inahke onciotaahpinikaatehsinoonan macitootamowinan.
58010012	Christ itahsh wiin aapitink ehta kiihpakitinaahso omacitootamowinini pemaatisinitc onci, wiin iko ekiihpakitinank opimaatisiwin; kaawiin itahsh wiihkaa taaishkwaahsehsinini i'i kaakii'ishihciketc. Miitahsh kaa'ishionapitc okihcinihkiniink inahke Kishemanitoon.
58010013	Miitahsh weti entashipii'aatc Kishemanitoon, cipatapinaanitc i'i kaashiinkenimikotc taapishkoo otahpisitepiwinink ci-ishinaakosinitc.
58010014	Aapitink itahsh ekiihpakitinaahsotc, mii hsa i'imaa kaaonci​nehpici​kiishinaakosi'imintc i'i kaapehki'imintc omacitootamowininiink onci.
58010015	Kishemanitoo tahsh kaye otAhcaahkwan kinaakohtamaakonaan ehtepwewaninik. Aaniihsh o'o nihtam kii'ihkitowan:
58010016	"Ninkotink itahsh kiishikaninik, ihkito kaaTipenciketc, Ninkaoshihtamawaak ihsa i'i ahshotamaatiwinini. Ninka-ahtaawaanan nintoonahshowewinan i'imaa ote'iwaank, Ninkaoshipii'amowaanan kaye i'imaa otinentamowiniwaank."
58010017	Miitahsh o'o eni-ihkitonitc: "Ninkanehpici waniihkenotamowaanan hsa omacitootamowiniwaan, ini kaye noociko otishihcikewiniwaan."
58010018	Ono tahsh aasha ekiihpoonencikaatekin, kaawiin miinawaa memwehc pakitinaahsowinan ta-aapatahsinoonan.
58010019	Niiciotepwehtamook, kekiinawint itahsh kitayaamin kehcinaa'owin keoncipiintikeyank maawac iko kaaishikohtaanentaakwahk piintik i'imaa Kishemanitoo kaaishianami'ehtawintc; aaniihsh Ciisahs omiskwi kii'miikiwe.
58010020	Kikiihpaahkintenamaakonaan itahsh oshki-ishaawin, kikii'miinikonaan kaye oshkipimaatisiwin. Christ itahsh owiiyawink kikaoncikashki'owaamin cipiintikewank i'imaa awahsinahke kipiika'ikanink kaakiihkipakootenik.
58010021	Kitayaawaanaan aaniihsh ehkihci-inentaakositc Anami'ewikimaa kenawaapantank Kishemanitoon owaahkaa'ikanini.
58010022	Ehkehcinaa'oyank itahsh kite'inaanink, kehcinaac kaye ehtepweyentamank, taka pehsho naasihkawaataa Kishemanitoo. Aaniihsh kaaoncinaanaakatawentamank kiihpehkaapaawacikaatewan wiihkaa miinawaa cinaanaakatawentansiwank kaakiihpi-ishi​macitootamank. Kiwiiyawinaanin kaye kiihpehkaapaawacikaatewan pehkinipi e'aapatahk.
58010023	Taka tahsh aayiiciminciminantaa i'i kaawiintamank kitahpenimowininaan, aaniihsh kitepwehtawaanaan Kishemanitoo citootank otahshotamaakewin.
58010024	Taka tahsh naanaakatawentantaa aaniin keshiwaawiici'itiyank cisaaki'itiyank, ciminotootaatiyank kaye.
58010025	Taka kaye kaawiin kiinawint kikapakiciihsiimin ci-ishaayank kaaishiayoohkwapiyank kaa-anami'aayank. Aaniihsh aaninta o'o ishihcikewak. Taka tahsh maano kakwewiici'ititaa entahsopeshikoyank, aaniihsh aasha kekaa ocihcihseni ninkotink kiishikaninik kaaTipenciketc citakohshink.
58010026	Kiishpin itahsh kakaancihc animacitootamank ekii'ishkwaakihkentamank i'i tepwewin, kaawiin miinawaa awahshime ayaahsinoon pakitinaahsowin keoncipoonencikaatekipan i'i macitootamowin.
58010027	Miitahsh ehta ko eshinaakwahk cikohtaanentamankipan i'i kaawiihpitakohshinoomakahk tipaahkonikewin, i'i kaye kaa-aahkwahkwanek ishkote kenihshiwanaaci'ikowaatc iki kaashashiipihtawaawaatc Kishemanitoon.
58010028	Awiya kiishashiipihtank Moosihs (Moses) otOonahshowewin mewisha, miitahsh o'o kaahtoocikaniwitc: kiishpin niishin (2), komaa kaye nihsin (3) awiyak kiitipaacimikotc, mii hsa shemaak iko kaa'ishinihsintc. Kaawiin wiin awiya kii'manaacihcikaniwihsii.
58010029	Awiya tahsh wiin kaa-aanawenimaatc Kishemanitoon oKosihsini, awiya kaye kaa-aanawentank i'i miskwiini Kishemanitoon kaakii'ishionahtamaakenitc ahshotamaatiwin, mii iitok i'imaa kaakii'oncipehki'intc, aanciko tahsh kaye ehpaahpinotawaatc ini kaakishewaatisinitc Kishemanitoon otAhcaahkoni – kaawiin ina kitinentansiim aahpici awahshime cikihcikakwaataki'intipan?
58010030	Kikihkenimaanaan tahsh a'a kaakii'ihkitotc: "Niin hsa ishinaakwan cinanaahkonamaakeyaan, niin kaye ninkakiiwetipa'ike." Miinawaa tahsh kii'ani-ihkito: "KaaTipenciketc hsa okatipaahkonaa' kaatipenimaatc opimaatisiima'."
58010031	Aahpici ohsha takihcikohtaanentaakwanini awiya tepinikotc kaapimaatisinitc Kishemanitoon.
58010032	Maamihkawik itahsh otaanaank kaakiihpi-ishihseyek ahpii kii'ishkwaa​kihkentamek kaawaahseyaak, aahpici hsa kikiihshashiipentaam ini kakwaatakihtoowinan, kaawiin kaye kikiihshaakooci'ikoowisihsiim.
58010033	Ninkotink kaye ekiiwaapamikooyek mohshe ekiihtashi​miihkinsomikooyek, noociko kaye ekiihtootaakooyek, ninkotink kaye ekiihkiishentamek ewii'wiici​kakwaatakihtoomekwaa iki noociko kaakiihtootawintwaa.
58010034	Kikii'wiici​kakwaatakihtoomaawaak kaye iki tahkonikanak kaaishikakwaatakihtoowaatc. Ahpii kaye kiimahkamikooyek kitaya'iimiwaan, aanciko kikiihciihkentaam, aaniihsh kikiihkihkentaam keyaapi e'ayaayek nawac kaaonishihshik wiihkaa kepooniayaahsinok.
58010035	O'o tahsh ehpiayishihseyek, keko tahsh wepinankek i'i kaaishikehcinaa'oyek, aaniihsh mii 'imaa keontinamek i'i kihcitipa'amaakoowin.
58010036	Ishinaakwan ohsha cishashiipentamek citootamowek Kishemanitoo kaaishimihsawentank, citepinamowek kaye i'i kaakii'ahshotamaaketc.
58010037	Aaniihsh Kihcimasina'ikan ishipii'ikaate: "Aahpici hsa wiipa tatakohshin a'a kaawiihtakohshink, Kaawiin tapwaahtawiihsii.
58010038	A'a hsa ninkwayahkwaatisiim otepwehtamowinink taishipimaatisi. Kiishpin tahsh awiya noonteashekiiwetc, kaawiin ninkaminwaapamaahsii."
58010039	Kiinawint itahsh kaawiin kitinowihsiimin kaanoontekiiwewaatc kenihshiwanaatisiwaatc. Iki ohsha kitinowimin otepwehtamowiniwaank keoncipimaaci'int waa.
58011001	Inashke tahsh, kaaotepweyentamowiniyank kitoncikehcinaa'omin ini kekoonan kaa-ahpenimonotamank tepwe e'ayaakin, kitooncikihkentaamin kaye kehcinaac e'ayaakin kekoonan kaawaapancikaatehsinokin.
58011002	Otepweyentamowiniwaank iitok mewisha ininiwak kaakiihpimaatisiwaatc okii'onciminwaapamikowaan Kishemanitoon.
58011003	Tepweyentamowinink hsa nintooncinihsitohtaamin kahkina kekoonan kiishikonk kaa-ayaakin ahkiink kaye ekii'oncioshihcikaatekin i'imaa Kishemanitoo otihkitowinink. Ini tahsh kaanaakwahkin kii'oncioshihcikaatewan i'imaa kekoonink kaanaakwahsinokin.
58011004	Tepweyentamowinink hsa Epal (Abel) kaakii'oncipakitinamawaakopanen Kishemanitoon nawac kaakii'onishihshininik pakitinaahsowin ahpiihc wiin iniweniwan Kenan (Cain). Mii hsa tahsh i'i kaakii'onciminwaapamikookopanen Kishemanitoon ekii'inakimikotc okwayahkwaatis, aaniihsh okii'minwaapantamini omiikiwewin. Aana tahsh wiin noonkom ehpimaatisihsik mii 'iwe eshinaakwaninik otepweyentamowinink keyaapi e'oncikaakiikitotc.
58011005	Iinohk (Enoch) itahsh otepweyentamowinink kaakii'onci-ishiwinintc ishpimink, kaakii'onci​otihsaapantansikopanen cinipotc. Kishemanitoon hsa okii'mihci​otaahpinikoon, miitahsh awiya' kaakii'oncimihkaakohsik. Kihcimasina'ikan hsa ishipii'ikaate: "Aahpici Iinaahk okii'minwaapamikoon Kishemanitoon cipwaa maaciinikotc."
58011006	Kaawiin itahsh awiya otaaminwaapamikohsiin Kishemanitoon kiishpin ayaahsik tepweyentamowin. Awiya hsa kaapinaasihkawaatc Kishemanitoon mii 'i eshinaakwaninik citepweyenimaatc e'ayaanitc, ehtipa'amawaanitc kaye weweni kaa-antone'okonitc.
58011007	Noowa (Noah) ohsha otepweyentamowinink kaakii'oncinoontawaakopanen Kishemanitoon niiyaak ekii'wiintamaakotc aaniin waa'ani-ishiwepaninik, aanawiin ekii'waapantansik, okii'na'ihtawaan ehkohtaanenimaatc Kishemanitoon. Miitahsh kaakii'oshihtootc kihcimihtikociimaan aanti keoncipimaatisitc, i'i kaye kahkina kaatahshitc otaawinink. Miitahsh otepwehtamowinink kaakii'ishinaakohtamawaatc kotak pemaatisinitc sesik ekii'ishipimaatisihsinik, kaakii'oncitepinank kaye kwayahkwaatisiwin tepweyentamowinink kaaonciinik.
58011008	Eparahaam (Abraham) hsa otepweyentamowinink kaakii'oncina'ihtawaakopanen Kishemanitoon kiikanoonikotc pahkaan ahkiink ci-ishaatc, ekii'ahshotamaakotc ahkiini ewii'miinikotc ciayaatc. Okii'nakataan itahsh otahkiim ekiihkihkentansik aanti eshaatc.
58011009	Ekiihtepwehtank itahsh kaakii'onci​ayishitaatc i'imaa ahkiink Kishemanitoon kaakii'ishi​ahshotamaakotc, ekiihtashipiiwitewitc i'imaa ahkiink, pakwaanekamikonk ekii'ishitaatc. Miitahsh peshikwan Aaisik (Isaac), Cekap (Jacob) kaye kaa'ishihcikewaatc, kewiinawaa peshikwan ekiihtepinamowaatc otahshotamaakoowinini.
58011010	Eparahaam aaniihsh okiihpiihtoon i'i kaaonaapihkihsicikaatenik kihciootenaani kenehpiciayaanik, Kishemanitoon kaakii'onentaminitc aaniin keishinaakwaninik, kaakii'oshihtoonitc kaye.
58011011	Otepweyentamowinink itahsh kaakii'onciotetemaawitc aanawiin ekii'ahkiwensiiwitc, wiiwan itahsh kaye Serawan (Sarah) ekiihkashkihtoohsinik ciotapinoonciishiminitc, ekiihkehcinaa'aatc Kishemanitoon cikanawentaminitc kaakii'ishiahshotamaakenitc.
58011012	Inashke tahsh a'a peshik inini Eparahaam aasha paahkac kii'inentaakwaninikopan ciotetemaawihsik, mii hsa i'imaa takwac niipiwa' pemaatisinitc kaaonciinitc, ekii'ahpiihci paahtiinonitc taapishkoo kaatahshinitc wanankohsha' weti kiishikonk, ekiihtahshinitc kaye citepakimimaahsiwintc taapishkoo kaa-ahpiihci​paahtiinwewaawankaak i'i newank i'imaa kaaishi​nanaanewaawankaak kihcikamiink.
58011013	Iki tahsh kahkina kaakiihtepweyentamowaatc aasha kii'nipowak, ekiihtepinansikwaa kaakii'ahshotamawintwaapan, shaakooc itahsh niiyaak okii'mihcitepaapantaanaawaan ini kaakii'ishiahshotamawintwaa, waahsa kaye okii'onsaapantaanaawaan, okii'otaahpinaanaawaan itahsh kaye, ekii'ihkitowaatc ekiihpiiwitewiwaatc, e'oncitipentaakosihsikwaa aanawiin ekii'ishitaawaatc o'omaa ahkiink.
58011014	Iki tahsh i'i kaaihkitowaatc, mii 'imaa eshinaakwaninik e'nanaantawaapantamowaatc ahkiini wiinawaa piko ewiihtipinawewisiwaatc.
58011015	Kaawiin tahsh kaye mooshak okii'naanaakatawentansiinaawaa i'i ahkiini kaakiihpioncimaacaawaatc, aaniihsh kiishpin i'i ishihcikewaahpan, taakii'ishihseni iitok cikiihkiiwewaahpan.
58011016	I'iweni tahsh nawac kaaonishihshininik ahkiini okii'antawentaanaawaa. Kihcikiishikowi ahkiini okii'antawentaanaawaa. Miitahsh i'i Kishemanitoo kaaonciakacihsik, "Ninkishemanitoom" ci-ishinihkaanikotc, aaniihsh okiihkwayaancihtamawaa' kihciootenaani keishiayaanitc.
58011017	Eparahaam itahsh otepwehtamowinink kaakii'oncina'ihtawaatc Kishemanitoon ahpii kii'antakihkenimikotc, kiikanoonikotc cipakitinaatc ini okosihsan Aaisikoon ci-inwaanaatc pakitinaahsowinink. Wiin iitok kaakii'ahshotamaakotc Kishemanitoon, shaakooc itahsh kii'inentam ekiiwiihpakitinaatc okosihsan kaakii'mihcipeshikonitc.
58011018	Kishemanitoon hsa okii'ikopaniin: "Iki hsa kaakii'ahshotamawinaan keopiiwesiimiyan, Aaisikonk taonciiwak."
58011019	Eparahaam itahsh okiihkihkenimaan Kishemanitoon cikashki'aanitc cikiiwepimaatisi'aanitc Aaisikoon kii'ishkwaaniponitc. Inashke tahsh tepwe Eparahaam okii'ishinawaan Aaisikoon taapishkoo ekiiniponitc, ekiihkiiwemiinintc itahsh kaye kii'ishkwaa​kiiwepimaatisi'imintc.
58011020	Aaisik itahsh ekiihtepweyentank kaakii'onci​niikaani​shawenimaatc cianiminohsenitc Cekapoon, Iihswaan (Esau) kaye, ekiihtashintamawaatc aaniin niiyaak keni-ishihsenitc.
58011021	Cekap itahsh ekiihtepweyentank aasha piko kekaa ewii'nipotc kaakii'onci​shawenimaatc cianiminohsenitc Coosapoon (Joseph) okosihsini. Ekii'aahpataahkwiitc itahsh osahka'onaahkonk, ekii'anami'ehtawaatc Kishemanitoon.
58011022	Coosap itahsh otepweyentamowinink, aasha kekaa ewii'aninipotc, niiyaak okiihtashintaan Isriyala' (Israel) cinakataminitc Iicip ahkiini (Egypt). Miitahsh i'i kaakii'wiintank aaniin mayaa ketoocikaatenikin ohkanan.
58011023	Moosihs (Moses) itahsh oniiki'ikoo' ekiihtepweyentaminitc kaakii'oncikaanikotc nihsokiisihs (3) minihk kii'ishkwaa​nihtaawikitc. Aaniihsh okii'waapamikoo' ekii'minonaakositc. Kaawiin kaye kiihkohtaacihsiiwa' ekii'ishihcikehsinik kihciokimaan kaakii'inaahkonikenitc.
58011024	Moosihs itahsh otepweyentamowinink ahpii kiikiishaapewitc, kaakii'onci-inentansik ci-icikaniwitc Peroo (Pharaoh) otaanihsan hsa ini okosihsan.
58011025	Awahshime tahsh kii'inentam ewii'wiicikakwaatakihtoomaatc i'i wiicipimaatisii' Kishemanitoon kaakiihtipenimaanitc, ahpiihc wiin ciciihkentankipan acina kaaishiminwentaakwaninik macitootamowinini.
58011026	Miitahsh kaa'inakintank nawac e'onishihshininik ci-ishimacitashimintc ini Kishemanitoon KaaOnenimaanitc keishimacitashimimintc, ahpiihc wiin kekii'ishiwenootisihpan Iicipahkiink. Aaniihsh okii'ahshawaapantaan niikaanaya'ii kemiinintc tipa'amaakoowin.
58011027	Moosihs itahsh ekiihtepweyentank kaakii'oncinakatank Iicip ekiihsekisihsik, aanawiin kihciokimaan ekii'nishkaatisinitc. Kaawiin kii'inentansii cikiiwetc, aaniihsh okii'waapamaan kaanaakosihsinik Kishemanitoon.
58011028	Otepweyentamowinink itahsh kaakii'oncioshihtootc ci-ishihcikenaaniwaninik i'i Pimaaci'ikoowi​Wiihkwantiwin, i'i kaye kaakii'anoohkiitc miskwiini ciahcikaatenik ishkwaantemaahtikohkaank. Miitahsh kaakii'onci-ishihcikewaatc ini hsa Kaanihshiwenitc Encalan cinihsaahsinik i'i kaasasiihkisinitc kwiiwisenhsa' i'imaa Isriyalihkaank.
58011029	Otepweyentamowiniwaank itahsh Isriyalak kaakii'oncikashkihtoowaatc e'aashawishkaawaatc i'imaa KihciMiskokamiink (Red Sea), ekiihpaankwahkamikaanik kaakii'ishipimohsewaatc. Iicipiiwi (Egyptian) shimaakanihshak itahsh ekiihkakwekashkihtoowaatc kewiinawaa, kahkina hsa mii 'imaa kaa'ishinihsaapaawewaatc.
58011030	Otepweyentamowiniwaank itahsh i'i kihciootenaani Cerahko (Jericho) kaakii'ishi​waahkaayaapihkinikaatenik kaakii'onciniihsihsenik ahpii Isriyalak kii'ishkwaa​kishipaashkaawaatc niishwaahso (7) kiishik.
58011031	Orehaap (Rahab) kaakiihpihshikwaacihkwewitc, ekiihtepweyentank kaakii'oncinihsaahsiwintc ahpii kiinihshiwanaacihcikaniwinitc i'i kaakiihshashiipihtawaanitc Kishemanitoon. Aaniihsh weweni pisaan okiihpiintikanaa' ininiwa' kaakii'niikaani​ayinaapinitc, Isriyalihkaank kaakii'onciinitc.
58011032	Keyaapi na tahsh ninkawaawiinaak awiyak? Kaawiin itahsh nintepihsehsii citashimakwaapan Kiitiyan (Gideon), Perahk (Barak), Saamihsan (Samson), Cepihta (Jephthah), Tepit (David), Saamiyoo (Samuel), iki kaye kaakiihkanoocikehtamawaawaatc Kishemanitoon.
58011033	Otepweyentamowiniwaank itahsh ahpii kiimiikaasowaatc kaakii'oncishaakoocihtoowaatc ininiiwi okimaawiwinan. Okii'onahtoonaawaa kwayahk ci-ishihcikenaaniwaninik. Okiihtepinaanaawaa kaye Kishemanitoon otahshotamaakewinini. Okiihkipa'amawaawaa' kaye mihshipishiwa' otoonini.
58011034	Okii'aahtaweshkaanaawaan kaye kaakiihkishahkwanenikin ishkoten, ekii'maaciipa'iwaatamowaatc kaye pashipa'ikewihkomaanan. Ekii'ishi'intwaa kaye cimashkawentaakosiwaatc aanawiin ekii'macentaakosiwaatc; ekiihsoonkentaakosiwaatc kaye kiimiikaasowaatc; ekii'maaciiyaama'waawaatc kaye kaakii'mayakisinitc shimaakanihsha'.
58011035	Otepweyentamowiniwaank itahsh kaye ihkwewak kaakii'onci​kiiwe​waapamaawaatc otinawemaakaniwaa' kaakii'niponihpan ekiihkiiwepimaatisi'imintc. Aaninta tahsh kaye kiihkakwaatakihcikaniwiwak ekii'antawentansikwaa cipakitinintwaa, aaniihsh okii'antawentaanaawaa cikiiwepimaatisi'intwaa ciayaawaatc nawac kaawii'onishihshininik pimaatisiwin.
58011036	Aaninta tahsh kii'ishikakwaataki'aawak ekiihpaahpinotawintwaa, ekiihpahpahshanshe'ontwaa kaye. Kotak kaye piiwaapihkweyaapiini kii'aapatanini ekii'mamaancikwahpinintwaa, ekiihkipa'ontwaa kaye.
58011037	Aaninta tahsh kiihpapiimwahsina'aawak, kotak kiihtaashkipoocikaniwiwak, aaninta kaye kihcimoohkomaanini kii'aapatanini ekii'nihsintwaa. Misiwe tahsh kiihpapaamiayaawak maanahcaanihshiwayaana', maanatihkowayaana' ekii'okikishkikaniwaatc, ekiihkitimaakisiwaatc, ekiihkakwaataki'intwaa, noociko kaye ekiihtootawintwaa.
58011038	Aaniihsh kaawiin ahkiini kiihteahpiihtentaakwahsinini o'omaa cikii'ayaawaahpan. Pakwatahkamik hsa kiihtashipapaamipa'iwewak, kaaishipapiihkwatinaanik kaye kii'ahpa'iwewak. Kaaishiwawiimpaapihkaanik, kaaishipapakonehkamikaanik kaye ekii'ayishitaawaatc.
58011039	Okoweniwak itahsh aahpici kiihkihciminwaapancikaniwiwak otepweyentamowiniwaank onci. Shaakooc itahsh kaawiin okiihtepinansiinaawaa i'i Kishemanitoon kaakii'ahshotamaakenitc.
58011040	Kishemanitoo tahsh kii'inentam ewii'oshihtamawinank nawac kekoonini kaaonishihshininik. Aaniihsh kii'inentam paanimaa ko wiiciiwimank ewiihkiishinaako si'aat c.
58012001	Kiinawint itahsh wiin, e'ayaawaatc ehpaahtiinowaatc awiyak waahkaaya'ii e'onsaapaminankwaa ehkanawaapaminankwaa, taka tahsh wepinantaa kahkina kekoon kaawanishkwe'ikoyank, i'i kaye macitootamowin kaakihciwishkaakoyank. Taka kakweshashiipentantaa o'o kaapimipa'itiyank ehkakwecihkashiweyank, niikaanaya'ii kaaonahtamaakooyank.
58012002	Taka mooshak kanawaapamaataa Ciisahs kaakii'maacihtootc, kaakiihkiishihtootc kaye kitepweyentamowininaanin. Kaawiin itahsh kiihpakiciihsii aanawiin ekiihkihkentank cinihsintc aashiteyaahtikonk, aanciko tahsh kaawiin okiihpapaapisiskentansiin kaakiiwii'ishiakaci'intc, aaniihsh okiihkihkentaan i'i minwentamowin kaakiihpii'ikotc. Inashke tahsh noonkom Kishemanitoon owiitapimaan, okihcinihkiniink inahke e'ishiapitc.
58012003	Taka naanaakatawentamowaahk aaniin kaa'ahpiihcishashiipentank maawac kaakii'ishishiinkenimikotc omacaatisii', keko tahsh kekiinawaa pakiciiwentankek, keko kaye noonteaanawencikehkek.
58012004	Kiinawaa aaniihsh kaawiin mahshi wiihkaa kitooncipehshwaapantansiim cinihsikooyek i'i kaamiikaatamek macitootamowin.
58012005	Aasha na kikii'waniihkem kaakii'ikooyek, ekiihkanoonikooyek cikakwemashkawentamek, Kishemanitoo e'okosihsiminek, e'ihkitotc: "Ninkosihs, pisintan ahpii kaaTipenciketc kiimaamiinomihk, Keko kaye macentanken ahpii kiikihcinooci'ihk,
58012006	Aaniihsh kaaTipenciketc omaamiinomaan awiyan kaasaaki'aatc, Omaamiinopahshanshe'waan kaye kahkina awiyan kaaotaahpinaatc, 'Ninkosihs' ewii'ishinihkaanaatc."
58012007	Shashiipentamok itahsh i'i kaaishikakwaatakihseyek e'maamiinopahshanshe'okooyek, aaniihsh Kishemanitoo kitootaakowaa taapishkoo e'oyOohsimek. Wiihkaa na ayaa okosihsimaa kemaamiinonikohsik oteten?
58012008	Kiishpin itahsh kiinawaa wiihkaa maamiinopahshanshe'okoohsiwek taapishkoo kaatootawintwaa iki kotak okosihsimaak, kaawiin iinsan tepwe kitookosihsimikoohsiim. Miitahsh taapishkoo pikwatoonshaanink enentaakosiyek.
58012009	Iki tahsh wiin kaakii'oteteyank o'omaa ahkiink kikii'maamiinopahshanshe'okonaanik, kikiihkihtenimaanaanik itahsh kaye. Nawac iitok taaonishihshin cipakitinitisohkantawankipan a'a kitahcaahkonaanink inahke kaashioTeteyank, cipimaatisiyank itahsh.
58012010	Iki hsa kaakii'oteteyank o'omaa ahkiink acina hsa ehta kikii'maamiinopahshanshe'okonaanik, wiinawaa kaakii'ishiminwaapantamowaatc. Kishemanitoo tahsh wiin ciminohsewank kaaoncitootawinank, ci-ishiwiitoohkaasowank kaye i'imaa oKishemanitoowaatisiwinink.
58012011	I'i hsa kahkina maamiinonikoowin mekwaa e'aapatahk kaawiin minwentaakwahsinoon, wiihsakentaakwan iitok. Shaakooc itahsh iki i'i nahke kaaishikihkino'amawintwaa naanaake kwayahkwaatisiwin okaontinaanaawaa, miitahsh i'imaa wenciik pisaanisiwin.
58012012	Inashke tahsh siitonihkenik kaa-ayehkonihkeyek, siitokaatehtaak kaye kiinawaa kaaniinamikaateyek.
58012013	Pimohsaatamok ehta ini miihkanawan kaakwayahkomohkin, miitahsh awahshime cini-ishiayaahsinok kaashimaahkisiteyek, ciniminoayaahcikaatek itahsh.
58012014	Weweni tahsh kakwewiicipimaatisiimihkwak kahkina ininiwak, kakwepehkaatisik kaye, aaniihsh kiishpin awiya ayaahsik pehkaatisiwin kaawiin okawaapamaahsiin Kishemanitoon.
58012015	Ayaankwaamisik itahsh awiya cinoonteaanawentansik Kishemanitoon okishewaatisiwinini. Keko kaye ta-ayaahsii awiya keishinaakositc taapishkoo macaahtik kaamoohkikitc keoncimaashihsewaatc awiyak. Tapaahtiinowak iitok keonciwiini'intwaa.
58012016	Keko kaye awiya tapihshikwaatisihsii, keko kaye awiya ta-ayaahsii ci-ishikakiipaatisitc taapishkoo Iihswaa (Esau). Peshik wiihsiniwinink iitok okii'inataawaaken kekiihtipinawewisihpan wiin nihtam ekii'nihtaawikitc.
58012017	Kikihkentaam itahsh naanaake ekii'antawenimaatc oteten cimiinikotc Kishemanitoon oshawencikewinini, kii'aanawentaakosi tahsh. Aaniihsh kaawiin okiihkashkihtoohsiin cikiihtootansikipan, aasha kaakii'ishihciketc, aanawiin ekii'mamawitc weweni ekiihkakweaancihtootc kaakiihtootankipan.
58012018	Kaawiin itahsh kiinawaa kipinaasihkansiim i'i kihciwaciw kekiihsaaminikaatekipan, kaaishikishahkwanek kaye ishkote, kaaishikashkiitipihkahk kaye, kaaishikashkiitipihkaanahkwahk, kaaishi​kihci​kishipaayaanimanohsek kaye.
58012019	Kaawiin kaye kipiishaahsiim kihcipootaacikan kaaishinoontaakohcikaatek, i'imaa kaye kaa'ishinoontawintc awiya ehkiikitotc. Iki iitok kaakii'noontawaawaatc ehkiikitonitc, kii'ishipakohsenimowak keyaapi ewii'noontawaahsikwaa.
58012020	Aaniihsh kaawiin okiihkashkihtoohsiinaawaa cinoontamowaatc kaakii'inintwaa: "Pooshke hsa aya'aawihsh saamishkank i'i kihciwaciw, mii hsa eshinaakwaninik ciniiwana'ikaniwitc ahsinii' ciaapatisinitc."
58012021	Miitahsh kaa'ahpiihci sekaapihshinowaatc, mii 'i Moosihs (Moses) kaa'ihkitotc: "Wiinke hsa ninininkishkaa ehpiihtaanimisiyaan."
58012022	I'imaa tahsh kiinawaa kihciwaciwink Saayan (Zion) kaaishinihkaatek kikii'ishitakohshinim. Mii 'i iitok i'i kihcikiishikoowi Ceroosalam (Jerusalem), okihciootenaam kaapimaatisitc Kishemanitoo, ekii'ishitakohshinek kaaishiayaawaatc mitaahswaahk mitaahswaahk encalak;
58012023	ekii'ishitakohshinek kaye kaaishiminwentamonaaniwank kaaishimaamawiinonitc Kishemanitoo nihtam kaaokosihsimaatc, owiinsowinini kaaoshipii'ikaatenikin kihcikiishikonk; ekiihpinaasihkawek kaye Kishemanitoo kaatipaahkonaatc kahkina pemaatisinitc. Kipitakohshinim kaye kaaishiayaanitc otahcaahkowaa' iki kwayahk pemaatisiwaatc aasha kaakiih​kiishi-ishinaakosi'intwaa.
58012024	Ekii'naasihkawek kaye Ciisahs kaanaakacihtootc oshkiahshotamaatiwin; ekiihpitakohshinek kaye kaakii'ishi​piiwaakamiwepinikaatenik omiskwiim, nawac kaaminwahshotamaakemakahk ahpiihc wiin Epal (Abel) kaakii'ishi​pakitinaahsokopanen.
58012025	Ayaankwaamisik itahsh, pisintawihk a'a kaakakanooninek. Iki hsa kaakiihpisintawaahsikwaa ini kaakiihtashintamaakowaatc i'i tipaacimowin o'omaa ahkiink, kaawiin kiihshaapwiihsiiwak. Nawac itahsh kiinawint kikananiisaanisimin cishaapwiihsiwank kiishpin pisintawaahsiwank a'a kihcikiishikonk kaaonciayaankwaamiminank.
58012026	Ahpii tahsh ekiihkiikitotc kiihkoshkohseni ahkiini. Noonkom itahsh wiin kii'ishiahshotamaake: "Keyaapi aapitink ninkaishihcike, kaawiin ehta i'i ahki ninkakoshkowepinansiin, i'i hsa kaye kihcikiishik ninka​tako​koshkowepinaan."
58012027	I'i tahsh kaakii'ihkitotc: "Keyaapi aapitink ninkaishihcike," mii 'imaa eshiwaapantamowank ini kaakii'oshihcikaatekin ewiihkoshkowepinikaatekin, ewii'otaahpinikaatekin kaye. Ini tahsh kekoonan kaakashkihcikaatehsinokin ciwahkawiwepinikaatekin, miiwan hsa ini ehta keayaakin.
58012028	Taka tahsh, miikwehciwentantaa kekiinawint e'miinikooyank ci-ishiwiitoohkaasoyank i'i Kishemanitoo kaashitipenciketc, kaakashkihcikaatehsinok ciwahkawiwepinikaatek. Taka kaye miikwehciwenimaataa, ci-ishianami'ehtawank Kishemanitoo inahke kaaishiminwaapaminank. Taka kaye anami'ewikihci-inenimaataa, cikohtaanenimank kaye.
58012029	Aaniihsh kiKishemanitoominaan ishikohtaanentaakosi taapishkoo ishkote kaa-ankwaahkisik emakah k.
58013001	Kiinawaa tahsh keko wiihkaa poonihtoohkek i'i kaaishisaaki'ekwaa kaawiiciotepwehtamoomekwaa.
58013002	Maamihkawihk kaye cipiintikanekwaa piiwitek i'imaa kitaawiniwaank. Aaninta hsa i'i kii'ishihcikewak, ekiihkihkentansikwaa tahsh encala' ehpiintikanaawaatc.
58013003	Maamihkawinotawihkwak itahsh iki kaakipa'ontwaa, ci-inentamek taapishkoo e'wiiciiwekwaa. Maamihkawinotawihkwak kaye iki kaamaashitootawintwaa, taapishkoo kiinawaa piko 'i eshikakwaatakihseyek.
58013004	Wiitikentiwin tahsh maawac iko taakihci-inencikaate. Onaapemimaa, wiiwimaa kaye mii 'i eshinaakwaninik kwayahk tepwe citootaatiwaahpan. Kishemanitoo hsa wiin okatipa'amawaa' kaawiinaatisinitc i'i kaye awiya' kaapimenimaanitc pahkaan awiyan owiitikemaakanini.
58013005	Cisaaki'aahsiwek kaye shooniyaa ishipimaatisik, mii 'i teminihk inentamok kekoon kaa-ayaayek. Aaniihsh Kishemanitoo kii'ihkito: "Kaawiin wiihkaa kikanakanihsinoon, kaawiin wiihkaa kikawepinihsinoon."
58013006	Taka tahsh soonkite'etaa ci-ihkitoyank: "KaaTipenciketc ohsha kaawiici'itc, Kaawiin tahsh ninkasekisihsii. Aaniin tahsh inini ketootawihpan?"
58013007	Maamihkawinotawihkwak itahsh iki kaakii'niikaaniihtamawinekwaa, iki kaakii'waawiintamawinekwaa Kishemanitoon otihkitowinini. Kanawaapantamowaahk itahsh kaye wekonen kaakii'onciinik aaniin kaakii'ishipimaatisiwaatc. Kaaishitepwehtamowaatc kaye kekiinawaa mii inahke ishitepwehtamok.
58013008	Ciisahs Christ hsa peshikwan ishiaawi, kaakiihtinowitc otaanaank, mii hsa peshikwan noonkom kaakiishikaninik, mii kaye peshikwan mooshak keishiaawitc.
58013009	Keko tahsh ishipakitinitisohkek ciwanihshimikoyek kaapepahkaanatinkin kihkino'ikewinan, kaamayakihtaakwahkin kaye. Onishihshinini awiya kaaontinank mashkawisiiwin i'imaa Kishemanitoon okishewaatisiwininiink, kaawiin wiin i'imaa onciimakahsinoon kaaishipiminisha'ikaatek kaainahtek aaniin awiya keinancikehpan. Iki hsa 'i nahke kaaishihcikewaatc kaawiin i'imaa onciwiici'aahsiiwak.
58013010	Kiinawint hsa kitayaamin kaaishipakitinaahsonk, iki tahsh wiin kaatashipamiihtaakewaatc Coowi Anami'epakwaanekamikonk kaawiin wiinawaa ishinaakwahsinini cikiimiiciwaahpan i'i kaapakitinamowank.
58013011	Nashke tahsh Maawac Coowi Kihcianami'ewikimaa okii'nihtaa​piintikatoon aya'aawihshi​miskwiini ekiihpakitinank i'imaa maawac iko kaaishikohtaanentaakwahk, omacitootamowinini onci. Iki tahsh wiin aya'aawihshak owiiyawiwaan saakicaya'ii inahke kaakii'ishikapehshink kii'ishicaakisikaateniwan.
58013012	Miitahsh peshikwan Ciisahs kaakii'oncinipotc akwaciink inahke kihciootenaawishkwaantemink ewiihpehki'aatc pemaatisinitc omacitootamowininiink onci, wiin iko omiskwiim ekii'aapacihtootc.
58013013	Taka tahsh kekiinawint ishaawaataa saakicaya'ii kaaishikapehshink, kekiinawint pisaan citootaakoowank kaakii'menihshentaakwaninik kaakiihtootawintc.
58013014	Kaawiin iitok kiinawint ayaahsinoon nehpic kaa-ayaak kihciootena o'omaa ahkiink, i'i hsa kaananaantawaapantamank kihciootena kaawiihpitakohshinoomakahk.
58013015	Taka tahsh kiinawint mooshak Ciisahsonk oncimiinaataa Kishemanitoo i'i kaaishimiikwehciwenimank, kitooninaanink hsa e'onci-ihkitoyank, e'wiinank kaye ehtipeniminank.
58013016	Keko waniihkehkek ciminotootaakeyek ciwaawiitoohkaakeyek kaye, miitahsh ono tino ishihcikewinan Kishemanitoo pakitinaahsowinink kaaishinank kaaminwaapantank.
58013017	Na'ihtawihkwak hsa kaaniikaaniihtamawinekwaa, ishihcikewaahk kaye kaaininekwaa, aaniihsh kaawiin aahpici anwepihsiiwak e'naakacihtoowaatc kitahcaahkopimaatisiwiniwaan. Aaniihsh okatakwakintamaakowaan Kishemanitoon i'i kitishihcikewiniwaan. Kiishpin itahsh pisintawekwaa aahpici hsa taciihkanohkiiwak. Kiishpin itahsh shashiipihtawekwaa tamaanentamook, kaawiin itahsh i'i nahke kitaaonciminohsehsiim.
58013018	Keko tahsh pakiciihkek cianami'ehtamawiyaank. Wiinke kaye ninkehcinaa'omin awaac​iko pankii kekoon kaawahsitaawinaakwahk e'ayaahsinok nimpimaatisiwininaanink, mooshak kwayahk e'antawentamaank kwayahk ci-ishihcikeyaank.
58013019	Miitahsh i'i eshipakohseniminakook, weweni cikakwecimek Kishemanitoo miinawaa ci-ishinisha'otc weti kaaishiayaayek.
58013020	Kishemanitoo ohsha okiihkiiwepimaatisi'aan kaaTipencikenitc Ciisahsoon kaakii'nihsimintc. Miiwan​ini kaakihci-inentaakosinitc ehkanawenimaanitc i'i omaanahcaanihshimini, aaniihsh Ciisahsoon okiihpakitinamini omiskwiimini, kaaonciaayiicihsininik i'i Kishemanitoo kaakii'ishi​nehpici​ahshotamaaketc. Taka Kishemanitoo kaamiininank pisaan cipimaatisiwank,
58013021	kikaontinamaakowaa kahkina kaaonishihshininikin kekoonan citootamowek otinentamowin. Taka kaye Ciisahs Christink kikaonci-ishi'ikonaan citootamowank aaniin eshiminwaapantank. Taka Christ takihci-inentaakosi mooshak iko ahpane. Emen.
58013022	Niiciotepwehtamook! Kipakohsenimininim itahsh cishashiipentamek cipisintamek o'o kaaishikanooninakook cimashkawentamek. Aaniihsh nintahkoohsitoon o'o kaa'oshipii'amawinakook.
58013023	Kinantawenimininim itahsh cikihkentamek, kiitanami'aanaan Timahti (Timothy) ekiihsaaka'ank i'imaa kipa'otiiwikamikonk. Kiishpin itahsh wiipa piishaatc ninkapiwiiciiwaa ahpii antawaapaminakook.
58013024	Nimpooshoo'aak itahsh kahkina kaaniikaaniihtamawinekwaa, kahkina kaye Kishemanitoo kaatipenimaatc opimaatisiima'. Kiitanami'aanaanik kaye o'omaa Itali (Italy) ahkiink kipooshoo'ikowaa.
58013025	Taka Kishemanitoo okishewaatisiwin kikawiiciiwikom mooshak kaatahshiyek. Mii 'iwe.
59001001	Niin Ciimis (James) Kishemanitoo otanohkii'aakanan, a'a kaye kaaTipenciketc Ciisahs Christ. Kahkina kipooshoo'ininim kaamitaahshi​niishwewaanakisiyek Isriyalak (Israel) eyaayek misiwe pepahkaan ahkiink.
59001002	Niici​otepwehtamook, tepinawewakentamok kiinakishkamek kaapepahkaanatinkin kahkina koci'ikoowisiwinan.
59001003	Kihkentamok ahpii koci'ikoowisiimakahk kitepwehtamowiniwaa, mii 'imaa keonciimakahk shashiipentamowin.
59001004	Miitahsh ishikape​shashiipentamok misiwe piko cipakiciihsiwek, miihsh cikiishi'ikoowisiyek, cikiishinaakosiyek itahsh kaye kekoon cinoontehsehsiwek.
59001005	Kiishpin kaatahshiyek peshik noontehsetc kakiihtaawentamowin, oka'antotamawaan Kishemanitoon, miihsh cimiinintc eshi​kakwetwetc. Wiinke iitok Kishemanitoo wenooci​miikiwe, kaawiin kaye okakwe​mihkansiin keshi​anaamimiwetc.
59001006	Ahpii tahsh anami'aatc tatepweyentam, kaawiin tayaanwehtansii. Awiya kaatepwehtansik mii 'i eshinaakositc taapishkoo kaapimaashkaak kihcikamiink, aanti piko wentaanimaninik e'ishiwepaahshitc.
59001007	A'a tino kaawiin tainentansii kekoon cimiinikotc kaaTipencikenitc;
59001008	onsaam eniishininikin otinentamowinan, ehtepwewentaakwahsininik kahkina kaaishihciketc.
59001009	A'awe hsa wiin otepwehtamoo kaawenoocihtoohsik kekoonini, taminwentam e'ishpakimikotc Kishemanitoon.
59001010	A'a tahsh wiin kaawenootisitc taminwentam eniihsakimikotc Kishemanitoon taapishkoo tainentaakosi pikwaciwaapikwan kaani​kihkentaakwahsinok.
59001011	Ahpii e'ani'ishpakoocink kiisihs e'ani​kishaahsiketc mii 'i enishi​paahtek i'i waapikwanikihtikaan. Mii 'i enishi​pankihsink aanawiin emino​naakwahkipan enihshiwanaatahk. Miitahsh peshikwan kaawenootisitc eni'ishi​nihshiwanaatisitc mekwaa piko ehpimanohkiitc.
59001012	Shawentaakosi awiya kaapakiciihsik kiinakishkank wahsitaawihsewin. Kiishpin aaniihsh kashkihtootc cishaapwiihtank kaashi​koci'ikoowisitc, okatepinaan pimaatisiwi​okimaawaanohkwaan Kishemanitoon kaakii'ahshotamaakenitc ewii'miinaanitc i'i kaasaaki'ikonitc.
59001013	Ahpii awiya kotenimintc cimacitootank kaawiin taaihkitohsii: "Kishemanitoo ninkotenimik." Kaawiin iitok taakotenimaahsii Kishemanitoo cimacitootank, kaawiin kaye awiyan okotenimaahsiin cimacitootaminitc.
59001014	Awiya ohsha onci​kotenimaa eshimaci​mihsawentank, miihsh i'imaa wenci​kaahcitinintc kaye tahsh wenci​tahkonintc.
59001015	Maci​mihsawentamowinink ohsha onciimakan macitootamowin. Ahpii tahsh macitootamowin kiikiishanohkiimakahk, mii 'imaa wenciik nipowin.
59001016	Keko kikawanimikoohsiim, kaasaaki'inakook niici​otepwehtamook.
59001017	Kahkina miikiwaanan wenishihshinkin, kaakiishi​naakwahkin kaye ishpimink onciimakanoon. E'onciimakahkin Kishemanitoonk kaakii'oshihtootc kaawaahseyaanikin kiishikonk. Kaawiin wiihkaa pahkaan taishi​ayaahsii taapishkoo kaashi​ayaancishkaamakahk kaa'akawaahtek.
59001018	Miitahsh wiin eshi​minwentank Kishemanitoo ekii​miininank oshki​pimaatisiwin i'imaa onci kaatepwemakaninik otihkitowin. Miitahsh keishinaakosiyank taapishkoo eoshki​otapinoonciishiminank maawac eniikaaneniminank ahpiihc wiin kahkina kekoon kaakiioshihtootc.
59001019	Niici​otepwehtamook, nawac onishihshin cinihtaa​pisintamekipan ahpiihc wiin cikaakiikitoyekipan, keko kaye wahkewikitaasohkek.
59001020	Nishkaatisiwinink kaawiin onciimakahsinoon kikwayahkwaatisiwin Kishemanitoo kaa'antawentank.
59001021	Wepinamok tahsh kahkina kekoon kaawiinentaakwahk, i'i kaye kahkina macitootamowin. Tapahsenintisok ciotaahpinamowek otihkitowin kaakihtikaatek kipimaatisiwiniwaank, mii iitok i'i kepimaaci'ikoyek.
59001022	Keko wiin waniwinitisohkek, keko mihci​pisintankek i'i ihkitowin, tootamok aaniin ehkitoomakahk.
59001023	Awiya kaamihci​noontank i'i ihkitowin, ishihcikehsik tahsh kaaihkitoomakaninik, mii 'i eshinaakositc awiya kaawaapantisotc waapamonink.
59001024	Kaa'ishkwaa​waapamotc itahsh e'animaacaatc, mii 'i shemaak eshi​waniihketc aaniin eshinaakositc.
59001025	I'iwe ishipimaatisiwin kaaonahtootc Kishemanitoo misiwe minwaahshin. Kaawiin i'imaa awiya kekoonini otoonci​kipihtinikoohsiin kwayahk ci'ishi​pimaatisitc. Awenen itahsh peyahtak ehkanawaapantank, waniihkehsik i'i kaanoontank, Kishemanitoon itahsh okashawenimikoon aaniin piko kaaishihciketc.
59001026	Kiishpin hsa awiya inenintisotc e'anami'ewaatisitc, kashkihtoohsik itahsh ciminciminank otenaniw, mii 'i iinsan ewayeshintisotc, otanami'aawin kaawiin kekoon inaapatahsinini.
59001027	Kishemanitoo Koohsinaan hsa ominwaapantaan i'i tino anami'aawin kaapehkaninik, kaye tahsh kaatepwewaninik. Cinaanaakaci'intwaa kwiiwahshishaanak, iki kaye kiiwaacihkwewak kaakakwaatakihtoowaatc, awiya kaye kaakanawenintisotc ciwiinishkaakohsik ahkiiwi​pimaatisiwin.
59002001	Niici​otepwehtamook, ehtepweyenimank kaaTipeniminank Ciisahs Christ kaakihci'inentaakositc, keko pahkaanenimaahken awiya otishinaakosiwinink onci.
59002002	Kiishpin awiya otihsinek kaatashimaawaci'itiyek kikishkawaatc osaawishooniyaa​waapiko​naapininciipisonan, wiinke kaye minohkonayetc, onci​piintiketc itahsh awiya ehkitimaakisitc ehkoohpaacihkonayetc.
59002003	Kiishpin tahsh nawac kihtenimek a'a kaaminohkonayetc o'o inek: "O'omaa ishiapin minwapiwinink." O'o tahsh wiin inek kaakitimaakisitc: "Weti awi-ishi​niipawin," komaa kaye inek: "Eshisitepiyaan mihcihsak ishiapin."
59002004	Miitahsh eshihcikeyek epahkaanenimekwaa awiyak, e'onci​onahshowaanekwaa kimaci​'inentamowiniwaank.
59002005	Pisintawihshik, kaasaaki'inakook niici​otepwehtamook, Kishemanitoo ohsha okii'onaapamaa' ketimaakisinitc o'omaa ahkiink ciwenoocihtoonitc tepweyentamowin, citipinawewisinitc kaye oTipencikewin. Aaniihsh mii 'iweni kaakii'ahshotamawaatc kaasaaki'ikotc.
59002006	Kaawiin tahsh kikii​kihtenimaahsiwaawaa kaakitimaakisitc. Kaawenootisiwaatc iitok kaakakwaataki'inekwaa, miiwak kaye iki kaaishiwininekwaa eshi​ayaanitc otipaahkowe'.
59002007	Miiwak iitok iki kaamaci'itamowaatc i'iweni kehci'inentaakwaninik wiinsowin kaakii'miinikoowisiyek.
59002008	Kwayahk kikaishihcikem kiishpin na'ihtamek kehci'inentaakwahk onahshowewin kaaishipii'ikaatek: "Kikasaaki'aa kiwiicitaamaakan taapishkoo kaashi​saaki'itisoyan."
59002009	Miitahsh wiin eshinaakwahk ehpiikonamek Kishemanitoo otOnahshowewin kiishpin awiyak otishinaakosiwiniwaank ishi​kakiikinekwaa, mii 'i emacitootamek.
59002010	Awenen tahsh iko kiipiikonank peshik inaahkonikewin, mii 'i iinsan ehpiikonank kahkina inaahkonikewinan, mii 'i e'macitootank.
59002011	Kishemanitoo tahsh miinawaa kii'ihkito: "Keko pihshikwaaci'aahken ihkwe kaawiitiketc," miihsh kaye ehkitotc: "Keko nihshiwehken." Aanawiin epihshikwaatisihsiwan, nihshiweyan itahsh, mii 'i ehpiikonaman i'i inaahkonikewin.
59002012	Ishi​kaakiikitok itahsh, ishi​pimaatisik kaye taapishkoo iki tino pemaatisiwaatc kaawii'onci​onaahkonintwaa onahshowewinink awiya kaaonci​pakitinikoowisitc.
59002013	Kaawiin ohsha Kishemanitoo okakoohpaatenimaahsiin awiyan ahpii onaahkonaatc ini kaakoohpaatenikehsinik. Koohpaasinaakewin nawac mashkawentaakwan ahpiihc wiin onahshowaanikoowin.
59002014	Niici​otepwehtamook, aaniin tahsh inaa keinwaatankipan awiya kii'ihkitotc: "Nintayaan tepwewakentamowin," kiishpin tahsh ishihcikehsik aaniin kekii'ishi​pimaatisihpan? Otaa​pimaaci'ikon ina otepweyentamowin?
59002015	Kiishpin tahsh kiwiici​otepwehtamoo kaaininiiwitc komaa kaye ihkwewitc noontehsetc kikishkikanan, tepihsehsik kaye miicim entahsokiishik,
59002016	aaniin tahsh inaa keinaapatahkipan kiishpin o'o inekwaa: "Pisaan animaacaan, nimpakohsentaan ciminohseyan. Kwayahk kiishoosin, weweni kaye wiihsinin." Kiishpin tahsh wiici'aahsiwek aaniin eshi​noontehsetc, kaawiin kekoon ta'inaapatahsinoon.
59002017	Miitahsh mayaa eshinaakwahk tepwehtamowin. Kiishpin awiya kiimihci'ihkitotc ehtepwehtank eshihcikehsik tahsh ehkihtotc, nipoomakan i'i tino tepwehtamowin.
59002018	Peshik maawiin awiya taihkito: "Kiin hsa kitayaan tepwehtamowin, niin tahsh wiin nintayaan ishihcikewin." O'o maawiin ta'icikaniwi: "Waapanta'ihshin tahsh aanti wenci​ayaayan tepwehtamowin kekoon tahsh ishihcikehsiwan. Niin tahsh wiin nintishihcikewinink kikaonci​waapanta'in e'ayaayaan tepwehtamowin."
59002019	Kitepwehtam ehpeshikotc Kishemanitoo. Mii 'i kwayahk! Maciahcaahkwak kewiinawaa i'i ishi​tepwehtamook, miihsh kaaonci​nininkishkaawaatc ehsekisiwaatc.
59002020	Kiin kaakakiipaatisiyan! Kikihkentaan ina i'i tepwehtamowin kekoon e'inaapatahsinok kiishpin kekoon ishihcikemakahsinok?
59002021	Aaniin tahsh kikehte​aya'aaminaapan Eparahaam (Abraham) kaa'onci​minwakimikotc Kishemanitoon? Otishihcikewinink okii'onci​minwakimikoon ahpii kiipakitinaatc okosihsan Aaisikoon (Isaac) i'imaa pakitinaahsowinink.
59002022	Kiwaapantaan ina tahsh i'i otepwehtamowin, i'i otishihcikewin kaye ekii'niishoo​anohkiimakaninikin? Miitahsh i'imaa otishihcikewinink kaakii'onci​kiishinaakwaninik otepwehtamowin.
59002023	Miitahsh Kihcimasina'ikan ehtepwemakahk o'o kaaishipii'ikaatek: "Eparahaam okiihtepwehtawaan Kishemanitoon, miihsh kaakiionci'inakimikotc ehkwayahkwaatisitc," kaasaakiwiiciiwak kaye okii'ishinihkaanikoon.
59002024	Miitahsh i'imaa eshi​waapantamank kitishihcikewininaanink e'onci​minwakiminank Kishemanitoo, kaawiin wiin ehta kitepwehtamowininaanink.
59002025	Inashke, mii peshikwan a'a Orehaap (Rahab) pihshikwaacihkwe, okii'onci​minwakimikoon Kishemanitoon aaniin kaakii'ishihciketc ekiih​piintikanaatc i'i okiimoosaapii' owaahkaa'ikanink, pahkaan inahke ekii'ani'inaatc ciani'ishi​kiiwenitc.
59002026	Miitahsh taapishkoo miiyaw kaa'ahcaahkowansinok, nipoomakan, miihsh kaye tepwehtamowin kekoon kaaishihcikemakahsinok nipoomakan.
59003001	Niici​otepwehtamook! Keko wiin kakwe​paahtiinohkek ciwii​kihkino'amaakeyek. Kikihkentaam iitok kiinawint kaakihkino'amaakeyank nawac ta'aahkwentaakwan ahpii onaahkonikooyank ahpiihc wiin iki kotak awiyak.
59003002	Kiinawint tahsh kaapimaatisiyank mooshak kiwanitootaamin. Kiishpin tahsh wiin awiya wiihkaa wawaniihsik aaniin ehkitotc, mii 'awe kaakiishinaakwaninik opimaatisiwin, ehtetakokashkihtootc citipenintisotc misiwe opimaatisiwinink.
59003003	Inashke piwaapihkoonhs kitahtaawaamin mihtatim okonewink keonci​na'ihtawinank. Miihsh i'imaa wenci​kashki'ank a'a mihtatim ci'ishaatc eshi​antawenimank.
59003004	Inashke kihciciimaan aanamihcaak, kihci​nootinonk onci​maaciiyaahsin. Aahpici tahsh akaahsin i'i tahkwa'ikan, miihsh i'imaa ciimaaniiwikimaa otaahkewinini wenci​kwehkwehkaahsitootc i'i ciimaan aanti piko waa'inaahshitc.
59003005	Miitahsh mayaa eshinaakwahk mitenaniw aanawiin e'akaahsink i'imaa wiiyawimaank, shaakooc kihci​maamiihkwaanitisoomakan. Inashke aapitink kiipahkinek, mii 'imaa wencikihci​sahkitek.
59003006	Mitenaniw mayaa ishinaakwan kaapahkinek, e'onci​maaciishkaamakahk emisiweshkaamakahk maci​'ishihcikewin i'imaa kiiyawinaank. Miitahsh eshi​maaciihkonek misiwe kipimaatisiwininaank i'iwe ishkote kaaonciimakahk maci​'ishkotenk.
59003007	Kahkina aya'aawihsha', pinehshiinsha', kinepikowi​aya'aawihsha', i'i kaye aya'aawihsha' eyaanitc kihcikamiink kashki'aawak ciwaankawi'intwaa, inini kaye ewaankawi'aatc.
59003008	Kaawiin tahsh awiya okashkihtoohsiin ciwaankawihtootc mitenaniw. Macentaakwan, ekashkihcikaatehsinok citipencikaatek, mii 'imaa eshi​mooshkinek kaanihshiwemakahk pihcipowin.
59003009	Miitahsh i'imaa mitenaniwink wenci​nanaahkomank Kishemanitoon Koohsinaan. Mii kaye 'imaa wenci​maci'inankwaa awiyak kaakii'ishi'ikowaatc Kishemanitoon ci'ishinaakosiwaatc otishinaakosiwininiink.
59003010	Mii 'imaa peshikwan otoonimaank wencihsek mino​shawenimiwewin, miihsh kaye 'imaa wencihsek kiihkaantiwin. Niici​otepwehtamook, kaawiin i'i takii-ishihsehsinoopan.
59003011	Taaishihse na nipi kaapehkaakamik, i'i kaye nipi kaashiiwihtaakanaakamik peshikwan cionci​moohkiciwankin?
59003012	Kaawiin iitok pik (fig) tinowaahtik onihtaawikihtoohsiinan aalip (olive) tinowiminan. Kaawiin kaye shoominaahtik onihtaawikihtoohsiinan pik tinowiminan. Kaawiin nipi kaapehkaakamik taaonciihsinoon shiiwihtaakaniwinipi kaaonciciwank.
59003013	Awenen tahsh kaatahshiyek kekiihtaawentank, awenen kaye wenihsitohtamowinitc? I'imaa okashinaakohtoon okwayahkwaatisiwinink ehtapahsenimotc kaye tahsh ekakiihtaawentank aaniin eshi​pimaatisitc.
59003014	Kiishpin tahsh ontentamek, nishkentamek kaye, niikaanenintisoyek kaye kite'iwaank, keko tahsh wiin kihci​maamiihkwaanitisohkek keonci​piikonamek i'i tepwewin.
59003015	I'i hsa tino kakiihtaawentamowin kaawiin ishpimink onciimakahsinoon, o'omaa ahkiink onciimakan. Kaawiin kaye ahcaahkowansinoon, maciahcaahkonk onciimakan.
59003016	Aanti hsa piko eyaakwen ontentamowin, niikaanenintisowin kaye, mii 'imaa kaye keayaamakahk piikwahkamikisiwin kahkina kaye kaatahsink macitootamowin.
59003017	I'i tahsh kakiihtaawentamowin ishpimink kaaonciik maawac pehkentaakwan. Mii 'imaa wenciik pisaanentamowin, saaki​wiiciintiwin, koohpaatenimiwewin, minwanohkiiwinan, tepwewin kaye, kaawiin kaye awiya onci​pahkaanenimaahsii.
59003018	Iki hsa kaawiicihtwaawaatc cimino​wiiciintinaaniwaninik ahpii kihtikaatamowaatc pisaanentamowin, okanihtaawikihtoonaawaa kwayahkwaatisiwin.
59004001	Aanti tahsh wenciikin miikaatiwinan, kiihkaantiwinan kaye? I'imaa hsa onciimakanoon kaashi​mihsawentamek ewii'minwentami'itisoyek. Miiwan tahsh ini kaamaamiikaatiimakahkin kipimaatisiwiniwaank.
59004002	Kekoon hsa kinantawentaanaawaa, kaawiin tahsh kitepinansiim. Kinihshiwem, kimihsawencikem kaye, kaawiin tahsh kitepinansiim entawentamek. Kikiihkaantim, kimiikaatim kaye, kaawiin tahsh kitepinansiim entawentamek aaniihsh kaawiin kikakwecimaahsiwaawaa Kishemanitoo.
59004003	Aahpii tahsh kiikakwetweyek kaawiin kimiinikoohsiim onsaam aaniihsh kaawiin sesik kitinentansiim. I'iwe kaakakwetweyek kiwii'inaapacihtoom kiinawaa piko ewii'minwentami'itisoyek.
59004004	Kaawiin kitepweyentaakosihsiim taapishkoo ihkwe kaamino​wiiciiwaahsik onaapeman. Kaawiin ina kikihkentansiim awiya kiisaakihtootc o'o ahkiini mii 'i iinsan ehshiinkenimaatc Kishemanitoon? Awenen hsa piko kaashi​onentank ewiih​saakihtootc ahkiini mii 'i e'ani​tinowitc kaashiinkenimaatc Kishemanitoon.
59004005	Keko tahsh aanwehtankek Kihcimasina'ikan kii-ishipii'ikaatek: "Aahpici wiin onantawenimaan citipinawewisitc iniweniwan ahcaahkwan kaakikishkamooninankitc."
59004006	I'i hsa Kishemanitoo kaashi​shaweniminank maawac mashkawentaakwanini. Kihcimasina'ikan ishipii'ikaate: "Kishemanitoo onakaashkawaan kehci'inenintisonitc, oshawenimaan tahsh wiin ini tepahsenimonitc."
59004007	Pakitinitisohtawihk Kishemanitoo. Nakaashkawihk maciaya'aa, miihsh citapasiihkantawinek.
59004008	Pehsho pinaasihkawihk Kishemanitoo, kewiin tahsh pehsho kikanaasihkaak. Kisiininciik kiinawaa kaamacitootamek. Pehkihtook kite'iwaan kiinawaa niishwayek kaainentamek.
59004009	Kakwaatakentamok, maanentamok kaye cimawiyek. Kipaahpiwiniwaa tashi​kwehkinikaate cimaanentamek kaye tahsh kiminwentamowiniwaa tashi​kwehkinikaate cisiipiskaatentamek.
59004010	Tapahsenintisok enaahsamiitc kaaTipenciketc, miihsh ciompininek.
59004011	Niici​otepwehtamook, keko awiya maci'inaahkek. Kiishpin maci​tashimatc komaa kaye onaahkonatc kiitanami'aa mii 'i emaci'itaman e'onaahkonaman kaye Onahshowewin. Kiishpin tahsh onaahkonaman Onahshowewin kaawiin kiin kina'ihtansiin Onahshowewin, miihsh kiin iinsan e'onaahkoniweyan.
59004012	Peshiko ohshehta kaamiikiwetc onahshowewin, onaahkoniwetc kaye. Mii hsa 'awe kaakashkihtootc cipimaaci'iwetc, kaakashkihtootc kaye cinihshiwanaaci'iwetc. Awenen tahsh kiin enenintisoyan e'onaahkonatc kiicipimaatis?
59004013	Pisintamok kiinawaa kaaihkitoyek: "Noonkom kaakiishikahk komaa kaye waapank kikaishaamin weti kihci​ootenaank ciawi​ayaayank peshikopipoon ciawi​anohkiiyank kaye tahsh cishooniyaahkeyank."
59004014	Kaawiin iitok kikihkentansiim aaniin keishiwepahk waapank. Mii hsa 'i eshinaakosiyek taapishkoo kaapaashkinek, acina ehta e'ayaamakahk, miihsh eshi​ankonaakwahk.
59004015	O'owe ohsha kitaaihkitom: "Kiishpin kaaTipenciketc inentank, kikapimaatisimin, o'o kikaishihcikemin, i'i kaye kikaishihcikemin."
59004016	Miitahsh eshihcikeyek ekihci'inenintisoyek, kaye tahsh ekihci​kaakiikitoyek. I'i tino kihci​kaakiikitowin macitootamowiniwan.
59004017	Kiishpin tahsh kihkentamek ciminotootamekipan, ishihcikehsiwek itahsh, mii 'i emacitootamek.
59005001	Kiinawaa kaawenootisiyek, mawik cikakwaatakentamek. Kakwaatakihsewinan ohsha kiwii'otihsikom.
59005002	Kiwenootisiwiniwaan ohsha wanaatanoon, iki kaye pinehsiwiotihkomak okiihkitaanaawaan kikikishkikaniwaan.
59005003	Kitoosaawaapihko​shooniyaamiwaa, a'a kaye kiwaapaapihko​shooniyaamiwaa wiinke akwaakwaapihkihshinook. I'iweni tahsh kaashi​akwaakwaapihkihshinowaatc kitipaacimikowaam aaniin eshi​ayaayek, miihsh kaye 'iwe kenihshiwanaaci'ikoyek taapishkoo ishkote kaashi​caakaahkisowemakahk.
59005004	Kaawiin iitok kikiih​tipa'amawaahsiwaawaak kaakii'anohkiihtawinekwaa kikihtikewahkamikowaank kiimanishikewaatc. KaaTipenciketc Kaamaawaci​mashkawisiitc ohsha onoontawaa' ehshaakowenitc i'i kaakii'manishikenitc kikihtikewahkamikowaank.
59005005	Cikihci​wenootisiyek, ciminwentami'itisoyek ehta kitishi​pimaatisim o'omaa ahkiink. Eaancipoonitisoyek taapishkoo pishihki kaa'aancipoonintc kaashiwinintc tahsh ketashinihsintc cinanawishontc.
59005006	Kikiih​tepimaawaak cinihsintwaa kaye tahsh kikii'nihsaawaak ininiwak kekoon eshi​anaamentaakosihsikwaa, kaawiin kaye kikii'nanaahkonikohsiiwaak.
59005007	Niici​otepwehtamook, shashiipentamok piinihsh cipitakohshink kaaTipenciketc. Inashke kihtikewininiwak opiihtoonaawaan okihtikaaniwaan cionci​nihtaawikininikin okihtikewahkamikowaank. Shashiipentamok ehpiihtoowaatc cikimiwaninik ehtakwaakininik kaye tahsh ehsiikwaninik.
59005008	Miitahsh kekiinawaa ishi​shashiipentamok. Keko pakiciihkek eshi​ahpenimoyek, aasha ohsha peshonaakwanini kaaTipenciketc kaawiih​pitakohshink.
59005009	Keko onci​maanshikakanoonitihkek kiinawaa onci, kaawiin tahsh kikaonaahkonikoohsiim. I'imaa ohsha ishkwaantenk niipawi otipaahkoniwe.
59005010	Niici​otepwehtamook, kihkinawaapamihkwahk iki kekanootamawaawaatc Kishemanitoon kaakii'aapacihtoowaatc kaaTipencikenitc owiinsowinini aaniin kaakiih​shashiipentamowaatc aanawiin ekiih​kakwaatakihtoowaatc.
59005011	Shawentaakosiwak kitinaanaanik iki kaapi​shashiipentamowaatc. Kipi​noontaam kaye aaniin Coop (Job) kaaishi​shashiipentank, aaniin kaye kaaTipencikenitc kaaishi​wiici'ikotc weti ishkwaac. KaaTipenciketc ohsha owenoocihtoon koohpaasinaakewin, minotootaakewin kaye.
59005012	Niici​otepwehtamook, mii 'iwe maawac iko ishihcikek. Keko kekoon ahpimohkek ahpii ahshotamaakeyek. Keko ahpimohkek kiishik, ahki, kekoon ihsa piko. Eha' kii'ihkitoyan, mii piko 'i eha'; kaawiin ihkitoyan, mii piko 'o kaawiin. Kaawiin tahsh kikatipaahkonikoohsii.
59005013	Maanshihse na awiya kaatahshiyek? Taka ta'anami'aa. Awiya na minwentam? Tanikamo tino miikwehciwinikamonan.
59005014	Awiya na aahkosi kaatahshiyek? Oka'antomaa' kaaniikaanisinitc anami'ewikamikonk cipianami'ehtamaakotc tako kaye cipoosinikotc pimiteni otishinihkaasowininiink kaaTipencikenitc.
59005015	Tepweyentamonaaniwank itahsh ahpii anami'aaniwank, miihsh ciminoayaatc a'a kaa'aahkositc. KaaTipencikenitc okii​minoayaa'ikoon. Kiishpin tahsh kii'macitootank, tapoonentamawaakaniwi.
59005016	Waawiintamaatik itahsh eshimamacitootaatiyek, anami'ehtamaatik kaye, miitahsh ci'antawi'ikoowisiyek. Eshi​anami'aatc okwayahkwaatis mashkawaani, anohkiimakanini kaye.
59005017	Ilaaica (Elijah) hsa wiin kii'ishi'ininiiwi taapishkoo kiinawint. Weweni tahsh kii'anami'aa cionci​kimiwansininik. Nihsopipoon ishi​aapihta tahsh kaawiin kii'onci​kimiwansinini.
59005018	Miinawaa tahsh kii'anami'aa, miihsh kiishikonk kaakii'onci​kimiwaninik. Kii'nihtaawikinoon tahsh o'omaa ahkiink kihtikewinan.
59005019	Niici​otepwehtamook, kiishpin awiya kaatepwehtank pahkenotank tepwewin, awiyan ohsha otakakwe​pikiiwewinikoon.
59005020	O'o tahsh maamihkawik; Awenen iko kekwehkinaatc omacitootamoon eshi​wanihshininitc okapimaaci'aan cinipohsinik, miihsh kaye niipiwa' macitootamowinan cipoonencikaatenikin.
60001001	Niin Piitar (Peter) Ciisahs Christ otishinisha'waakanan. Kitooshipii'amawininim kiinawaa Kishemanitoo kaakii'onaapaminek, kaapiiwitewentaakosiyek omaa ahkiink, misiwe kaye weti kaaishi'ayintaayek, Paantahs (Pontus) ahkiink, Kalehshiya (Galatia), Kaahpatoohsha (Cappadocia), Esha (Asia), Pihtiniya (Bithynia) kaye.
60001002	Kiinawaa iitok kikii'ishi-kiishaaci-onaapamikowaa otinentamowinink Kishemanitoo Kaaoyoohsimintc ewii'aapaci'inek. Kishemanitoo o+tAhcaahkwan kaye kikii'ishi'ikowaam ewiihtipeniminek, kiinawaa hsa cina'ihtawek Ciisahs Christ, cipehki'ikowek kaye omiskwiim. Taka shawentaakosiwin, pisaanisiwin kaye kikatipinawewisim kemooshkineshkaakoyek.
60001003	Taka tamikwehciwentaakosiwan kaaoKishemanitoomitc kaaoTetetc kaye kaaTipeniminank Ciisahs Christ. Kishemanitoo iitok kikii'miinikonaan oshkipimaatisiwin keonciayaawank i'i ahpenimowin kaakehcinaa'owentaakwaninik i'imaa kaa'onciinik kaakii'ishikiiwepimaatisi'aatc Ciisahs Christan nipowinink onci.
60001004	Miitahsh kaaoncipiihtaawank citipinawewisiwank i'iweni Kishemanitoo kaawii'miininank wiihkaa kenihshiwanaatahsininik, wiihkaa kaye keniankonaakwahsininik, kenehpici-onishihshininik kaye. Kiinawaa hsa ono kaakanawentamaakoowek kihcikiishikonk.
60001005	Kiinawaa iitok kitooncikanawenimikoowisim Kishemanitoo omashkawisiiwinink ehtepweyentamek kipimaaci'ikoowiniwaa aasha ekiih​kiishinaakwahk ewii'naakohcikaatek ishkwaac kiishikahk.
60001006	Miitahsh o'o wiinke onciminwentamok, aanawiin noonkom acina e'oncimaanentamek i'i kaaishikakwaatakihtooyek, misiwe e'ishikoci'ikoowisiyek.
60001007	Miitahsh i'i kaa'onci-ishihseyek cikihkentaakwahk kitepweyentamowiniwaa tepwe e'aawank. Inashke osaawaapihko​shooniyaawahsin pisaan​iko kenihshiwanaacihcikaniwihpan, ishkotenk ihsa ishikakweci'aakaniwi. Ini tahsh kitepweyentamowiniwaa nawac kaakihci'inentaakwahk ahpiihc wiin a'a osaawaapihko​shooniyaawahsin, mii​peshikwan eshikakwecihcikaatek, maano hsa cishashiipi-ayaayek. Kiinawaa tahsh kikatepinaam keonci​minwaapamikooyek, keoncikihci-inenimikooyek, keonci​kihtenimikooyek kaye ahpii Ciisahs Christ naakositc.
60001008	Aanawiin mahshi ekii'waapamaahsiwek shaakooc itahsh kisaaki'aawaa. Aanawiin kaye noonkom mahshi e'waapamaahsiwek, shaakooc kitepweyenimaawaa, kimooshkineshkaakowaam kaye i'i ketewiincikaatehsinokipan, kaakihci-inentaakwahk minwentamowin.
60001009	Aaniihsh aasha kitepinaam ehpimaaci'ikoowisiyek, kitepweyentamowiniwaank e'onciimakahk.
60001010	Mii hsa tahsh o'oweni pimaaci'ikoowisiwinini iki otaanaank kaakiihkiikitoohtamawaawaatc Kishemanitoon weweni kaakii'antoone'amowaatc, kaakiihkakwe​kihkentamowaatc kaye ekiiniikaanitashintamowaatc o'o miikiwewinini Kishemanitoon kemiiniminek.
60001011	Okiihkakwe​kihkentaanaawaa kaye awenenan kepitakohshininitc, aaniin kaye mayaa ahpii ishihsenik i'i keishiwepaninik. Ini hsa kaakiih​kikishkawaawaatc Christan otAhcaahkoni okii'wiintamaakowaan ewiihpi​kakwaatakihtoonitc Christan piinihsh tahsh ci'anikihci-inentaakosinitc.
60001012	Kishemanitoon tahsh okii'waapanta'ikowaan otanohkiiwiniwaan wiinehtawaa ci'onci​minohsehsikwaa, kiinawaa ohsha kaye ci'onci​minohsewek. Okiihtashintaanaawaan iniweniwan kiinawaa noonkom kaapinoontamek. Mii hsa 'iwe kaakii'oncinoontamek ikiweniwak minwaacimowin kaakii'wiintamawinekwaa kaapapaa​tipaacimowaatc kaamashkawisiishkaakowaatc Kishemanitoon Otahcaahkoni kihcikiishikonk kaakiihpionci​piicinisha'omintc. Miiwan tahsh onoweniwan wiinke kaye encalak kaamihsawentamowaatc cinihsitohtamowaatc.
60001013	Taka tahsh kinaanaakatawentamowiniwaank ishikiishentamok waa'ishihcikeyek. Mooshak iko waapaahkamentamok. Misiwe ishiahpenimonotamok shawentaakosiwin kaawii'miinikooyek ahpii Ciisahs Christ naako'intc.
60001014	Na'ihtawihk hsa Kishemanitoo, keko kaye pakitinitisohkek ci-ishinaapinaakosiyek kaakii'ishi​nihtaa​mihsawencikeyek mekwaa kiikakiipaatisiyekipan mekwaa kiikihkenimaahsiwek Christ.
60001015	A'a iitok kaakiihkanooninek aahpici pehkaatisi, miitahsh kekiinawaa peshikwan kahkina kekoon kaaishihcihcikeyek ishipehkaatisik.
60001016	Kihcimasina'ikan ishipii'ikaate: "Pehkaatisik aaniihsh niin nimpehkaatis."
60001017	E'ishinihkaanek tahsh ninTete kiianami'ehtawek a'a peshikwan kaaishikanawaapamaatc entahsopeshikonitc kahkina pemaatisinitc aaniin eshihcikenitc, taka tahsh minihk iko kepimaatisiyek o'omaa ahkiink kaaishipiiwitewentaakosiyek, ishipimaatisik ehkohtaanenimek Kishemanitoo.
60001018	Aaniihsh kaakii'ishipimaatisiyek otaanaank kaakii'inawekwaa kikehteya'aamiwaak, kaawiin kekoon kii'inaapatahsinoon. Kikihkentaam iitok wekonen kaahtipa'ikaakaaniwank citipenimikohsiwek kaakii'nihtaa​ishiwepisiyek. Kaawiin waapaapihko​shooniyaa, osaawishooniyaa kaye kii'aapatisihsiiwak.
60001019	I'iweni ohsha Christ kaa-aahkwakintenik omiskwiim kii'aapatanini. Wiin iitok kaakii'maanahcaanihshenhsiwitc kaapiikonaakosihsik, kaamaahkisihsik kaye kaakiihpakitinaahsowaakaniwitc.
60001020	Wiin Christ kiihkiishaaci'onaapamaa cipwaa oshihcikaatenik o'o ahkiini, noonkom tahsh kiinaakohcikaniwi aasha ehpehshonaakwaninik kaawiihkiishinaakwaninikin kahkina kekoonan. Kiinawaa hsa kaakii'oncinaakohcikaniwitc.
60001021	Wiin itahsh onci kaa'oncitepweyenimimek Kishemanitoon ekiihkiiwepimaatisi'ikotc i'imaa nipowinink onci, ekii'ishi'ikotc kaye cikihci-inentaakositc. Wiin hsa kaaoncitepweyenimimek, kaaonciahpenimonotawimek kaye Kishemanitoon.
60001022	Inashke tahsh noonkom kitooncipehki'itisom ena'ihtamek i'i tepwewin, miitahsh i'i weweni kaaoncisaaki'ekwaa kiiciotepwehtamoomiwaak. Wiinke hsa saaki'itik, misiwe piko kite'iwaank.
60001023	Aasha iitok kikii'aancinihtaawikim. Kaawiin tahsh kikii'ontinansiim kiniiki'ikowaank kenihshiwanaatahk. I'imaa ohsha kikii'ontinaam Kishemanitoo otihkitowinink kaapimaataninik, wiihkaa kaye kepoonihsehsininik.
60001024	Kihcimasina'ikan ishipii'ikaate: "Kahkina hsa pemaatisiwaatc mashkohsiink ishinaakosiwak; i'i tahsh kaaishikihci-inentaakosiwaatc mii​'i enentaakwaninik taapishkoo waapikwan pikwatahkamik kaa-ayaak. I'i tahsh mashkohsi paahte, i'i kaye waapikwan pankihsin,
60001025	i'iweni tahsh wiin otihkitowin a'a kaaTipenciketc nehpic taniayaani." Mii hsa tahsh o'o ihkitowin kaakii'minwaacimohtaakooyek.
60002001	Taka hsa tahsh wepinamok kahkina kaamacinaakwahkin, kakiinawishkiwin, anami'ehkaasowin, aayaahshenintiwin, macitashintiwin kaye.
60002002	Taapishkoo oshkapinoonciishak kaanihtaawikiwaatc kaawii'noontenooniwaatc, mooshak iko noontayaapaakwenotamok i'i wiinke kaapehkaakamihk coocoohshaapo keminoshkaakowaatc kitahcaahkowaak, minihkwaatamok i'imaa cioncimaaciikiyek cipimaaci'ikoowisiyek.
60002003	Aasha iitok kiinawaa kikii'masihpitamowaam ominotootaakewin kaaTipenciketc.
60002004	Pinaasihkawihk kaaTipenciketc, kaapimaatisitc ahsin kaakii'aanawenimikotc pemaatisinitc, Kishemanitoon tahsh wiin kaakii'onakimikotc, ekiihkihci-inenimikotc kaye.
60002005	Miitahsh kekiinawaa peshikwan ehtinowiyek ahsiniik kaapimaatisiwaatc, kitishiaapatisim i'i kaaoshihcikaatek ahcaakowaahkaa'ikan. Miitahsh i'imaa ketashi-inwaasoyek anami'ewikimaak kaa-aapaci'ikowaatc Kishemanitoon, cipakitinamawek kaa-ahcaahkowentaakwaninikin pakitinaahsowinan, miiwan iitok kaaminwaapantank onci Ciisahs Christan.
60002006	Kihcimasina'ikan ishipii'ikaate: "Inashke nintahsaa ahsin Saayaniink (Zion) ekii'onaapamak kehci'inakinsotc kaaniikaaninihtamaapihkihshink. Awenen tahsh iko kaatepweyenimaatc kaawiin tamincinawesihsii."
60002007	Kiinawaa tahsh kaatepwehtamek wa'a ahsin aahpici kikihci-inenimaawaa. Iki tahsh wiin kaatepwehtansikwaa o'o ishitepimaawak: "Ini hsa ahsiniin kaawaahka'ikewaatc kaa-aanawenimaawaatc, miiwan ihsa ini maawac kaaniikaanentaakosinitc ahsiniin."
60002008	Kayehsh e'ani-ishipii'ikaatek, "Miiwan ihsa ini ahsiniin pemaatisiwaatc kepisokeshkaakowaatc, miiwan kaye ini kekawiwepishkaakowaatc." Miitahsh kaakii'oncipisokehshinowaatc, aaniihsh kaawiin okiina'ihtansiinaawaa i'i kaakii'ihkitonitc Kishemanitoon. Mii iitok i'i kaakii'inenimikowaakopanen Kishemanitoon ci-ishihsewaatc.
60002009	Kiinawaa tahsh kaaohko-onentaakosiyek, anami'ewikimaak ehtinowiyek kaa-anohkiihtawek Kishemanitoo kaaKihciokimaawitc, pahkaan kaye kaakii'inahsinek ewii'inaapaci'inek, Kishemanitoo kaye kaatipeniminek, kikii'onaapamikowaa citipaatotamowek ominohcikewinan. Kiinawaa kaye kaakiihkanooninek cisaaka'amowek i'imaa kaaishikashkiitipihkahk kaakii'ishi​ayaayekipan, i'imaa tahsh cishipiintikeshkaayek kaaishionishihshininik owaahseyaasiwin.
60002010	Aaniihsh otaanaank kaawiin kikiihtipenimikohsiiwaa Kishemanitoo; noonkom itahsh wiin kitipenimikowaa. Kaawiin kaye kikiihtepinamowaahsiim okoohpaasinaakewin; noonkom tahsh wiin aasha kikiihtepinamowaam.
60002011	Kaasaaki'inakook, kitishikaanoonininim kaapiiwitewentaakosiyek, o'omaa kaye ahkiink kaaoncitipentaakosihsiwek, cimiitaakwenotamek kimacimihsawencikewiniwan, miiwan iitok ini kaakakwe​shaakooci'ikoyek i'imaa kitahcaahkowaank.
60002012	Aahpici tahsh kwayahk ishipimaatisik kaaishiayaawaatc iki kaatepwehtansikwaa, aanawiin e'ininekwaa e'maci-ishiwepisiyek. Inashke hsa okanihsitawinaanaawaan ini kitishihcikewiniwaan kaaonishihshininikin, miitahsh keshimiikwehciwenimaawaatc Kishemanitoon ahpii kiishikaninik wiihpi​anta​tipaahkoniwenitc.
60002013	KaaTipenciketc tahsh e'wiiciiwek, na'ihtamok kahkina ininiiwionahkonikewinan; na'ihtawihk kaye a'a kaye Maawac kaaKihciokimaawitc kahkina kekoonini kaanaakacihtootc.
60002014	Na'ihtawihkwak kaye kaani​aanihke​okimaawiwaatc, aaniihsh Maawac​iko kaaKihciokimaawinitc okii'onakimikowaan cinana'ahsaanitc kaanihtaa​mamaashiinitc, ciminwaapamaanitc tahsh wiin i'i kwayahk kaaishihcikenitc.
60002015	Kishemanitoo hsa inentam i'i kaaishiminohcikeyek ci'onci​poonihtoonitc i'i kaakakiipaatisinitc pemaatisinitc kaaishinihtaa​kaakiikitonitc, kehkentansinik ehkitonitc.
60002016	Ishipimaatisik itahsh taapishkoo pemaatisiwaatc kaatipenimaahsiwintwaa, keko tahsh wiin nahpaac inaapacihtoohkek i'i kaaishitipenimikoohsiwek ci'oncikaatooyek macikekoon. Ishipimaatisik itahsh ehtinowiwek Kishemanitoo kaatipenimaatc otanohkii'aakana'.
60002017	Kihtenimihkwak kahkina awiyak, saaki'ihkwak kaye kiiciotepwehtamoomiwaak, kohtaanenimihk kaye Kishemanitoo. Kihtenimihk hsa 'a kaye Maawac iko Kihciokimaa.
60002018	Kiinawaa tahsh opamiihtaakek pakitinitisok pisaan​iko citipeniminekwaa kitookimaamiwaak, tako​kihtenimihkwak kaye. Kaawiin wiin ehta kaaminotootawinekwaa, kaanaanaakataweniminekwaa kaye; iki hsa ko kaye kaakakwaanihsakisiihtawinekwaa.
60002019	Kiishpin oncikakwaatakihtooyek e'naanaakatawenimek Kishemanitoo, shiipinenotamek itahsh o'o kakwaatakihtoowin kaakiih​kashkihtamaasohsiwek, Kishemanitoo hsa kikashawenimikowaa.
60002020	Kaawiin iitok kekoon kitaa​onci​minwakimikoohsiim kiishpin mihsawaa​ko shashiipentamek i'i kaaishipahpahkihte'okooyek kimamaashiiwiniwaan onci, aaniihsh kikashkihtamaasom. Kiishpin itahsh shashiipentamek i'i kaaishikakwaataki'ikooyek kikwayahkohcikewiniwaank onci, Kishemanitoo hsa kikaminwaapamikowaa.
60002021	Mii hsa tahsh kaakii'onci-ishiantomikooyek, aaniihsh Christ kiihkakwaatakihtoo kiinawaa onci, ekii'nakatamawinek kenaapaapantamowek cipiminisha'wek aaniin kaaishipimaatisitc.
60002022	Kaawiin iitok wiihkaa kii'macitootansii, kaawiin kaye wiihkaa kii'noontawaahsii cikiiwanimotc.
60002023	Ahpii hsa noociko kii-icikaniwitc, kaawiin kii'aashite-noociko-ihkitohsii. Ahpii kaye kiikakwaataki'intc, kaawiin okii'inaahsii' kaakiihkakwaataki'ikotc: "Haw meshkwac kiinawaa kikakakwaatakihtoom." Mii​'i iitok kaakiihpakitinitisotc keshinaatamaakotc Kishemanitoon kwayahk kaaonaahkoniwenitc.
60002024	Wiin hsa piko kikiihpimiwitamaakonaan kimacitootamowininaanin i'imaa owiiyawink ahpii kiinihsintc aashiteyaahtikonk, kiinawint cionci-inentaakosiwank ekii'nipowank, cipapaamentansiwank awahshime macitootamowin, meshkwac itahsh ci-ishipimaatisiwank cikwayahkwaatisiyank. I'i hsa tahsh kaakii'ishi​maahkihcikaniwitc kitoonci​minoayaa'ikoomin.
60002025	Taapishkoo maanahcaanihshak kaakii'wanihshinowaatc kikii'ishinaakosim, aasha tahsh noonkom kikiihpi​ashekiiwewinikoom cipiminisha'wek Okanawimaanahcaanihshiwe kaainintc, kaakanawentank kipimaatisiwiniwaan.
60003001	Kiinawaa wiiwiimaak, miitahsh peshikwan ishipakitinitisok citipeniminekwaa kinaapemiwaak. Inashke mihsawaa ko tepwehtansikwaa Kishemanitoon otihkitowinini, kitishipimaatisiwiniwaa ohsha okakashki'ikonaawaa citepwehtamowaatc, kaawiin itahsh memwehc kekoon kikaihkitohsiim.
60003002	Aaniihsh okawaapantaanaawaa eshipehkaatisiyek, tepwe kaye ehkohtaanenimimek Kishemanitoon.
60003003	Taka kaye kiminonaakosiwiniwaan kaawiin ta'onciihsinoonan kaaishiwaweshi'itisoyek saakicaya'ii aaniin eshikakwe​minonaakohtooyek kiinisihsiwaan, ehkikishkamek kaye kaaosaawishooniyaawiwankin naapishkikanan, ini kaye kaa-aahkwakintekin kikishkikanan.
60003004	Taka hsa 'i kiminonaakosiwiniwaan taonciimakanoon piincaya'ii kite'iwank, mii hsa 'i tino minonaakosiwin wiihkaa kepoonihsehsinok kaaonciik kiinoohkaatisiyek, kiipisaanaatisiyek kaye. Mii hsa 'iweni Kishemanitoo maawac iko kaakihtakintank.
60003005	Inashke iki otaanaank kaakiihpimaatisiwaatc ihkwewak kaakii'anami'ewaatisiwaatc kaakii'ahpenimonotawaawaatc Kishemanitoon, kii'ishi​nihtaa​waweshi'itisowak, ekiihpakitinitisowaatc onaapemiwaa' citipenimikowaatc.
60003006	Sera (Sarah) hsa ekii'na'ihtawaatc Eparahaaman (Abraham) kaakii'onci-ishinihkaanaatc "nintookimaam." Miitahsh e'otaanihsiminek Sera kiishpin ishihcikewek kaakwayahkonaakwaninik, kiishpin kaye pakitinansiwek kekoon ciseki'ikoyek aaniin ketootawinekwaa kinaapemiwaak.
60003007	Kekiinawaa tahsh onaapemimaak, mii hsa peshikwan ishiwiicipimaatisiimihkwak kiwiiwiwaak weweni cinihsitawenimekwaa wiinawaa noonta' e'ahpiihciiwaatc, aaniihsh ihkwewiwak. Naakohtaaw tahsh ehkihtenimekwaa aaniin entootawekwaa. Kewiinawaa ohsha tatipinawewisiwak kaawiihtipinawewisiyek i'iweni pimaatisiwin Kishemanitoo kaamihcimiikiwetc. Kiishpin tahsh i'i ishihcikeyek, kaawiin kekoon tawanashkwe'iwemakahsinoon ahpii anami'ehtawek Kishemanitoo.
60003008	O'owe tahsh kitinininim ishkwaac, kahkina hsa kaatahshiyek peshikwan ishinaanaakatawentamok, cikoohpaatenintiyek. Ishisaaki'itik kaye kaaishisaaki'itiwaatc kaaowiicihkiwentiwaatc, minotootaatik kaye, tapahsenimok kaye.
60003009	Awiya kaye macitootawihk, keko macikekoon tipa'ikaakehken. Awiya kaye maci-inihk, keko aashite maci-inaahken. Takwac hsa kiin kakwecimim Kishemanitoon ciminohse'ikotc. Citepinamowek ohsha kaakii'onciantominek ciminohse'inek Kishemanitoo.
60003010	Kihcimasina'ikan hsa ishipii'ikaate: "Awenen hsa ko kewii'minwentank ehpimaatisitc, kaamihsawentank kaye ciwaapantank kaaminohsewikiishikaninik, mii​hsa​'i eshinaakwaninik cimacikiishwehsikipan, cipoonihtoohpan kaye kaaishinihtaakiiwanimotc.
60003011	Ishinaakwanini hsa cipoonihtoohpan macikekoonan, meshkwac tahsh citootankipan i'i kaaonishihshininik, cikakwe​mino​wiiciiwiwehpan, mooshak iko 'i cikakwe​ishihcikehpan.
60003012	KaaTipenciketc ohsha okanawaapamaa' kaakwayahkwaatisinitc, opisintawaa' kaye kiianami'ehtaakotc; kaawiin tahsh wiin ominwaapamaahsii' i'i kaamacitootaminitc."
60003013	Awenen tahsh kekashkihtoohpan cimaashitootawinek kiishpin mihsawentamek ewiihtootamek i'i kaaonishihshik?
60003014	Mihsawaa hsa ko oncikakwaataki'ikooyan ehtootaman i'i kaakwayahkonaakwahk, etatawe hsa kikihcishawentaakos. Keko kaye kohtamowaahkek awiya kaawiihtootawinek; keko kaye ocaanimentankek.
60003015	Anami'e​kohtaanenimihk itahsh Christ kite'iwaank, aaniihsh teahpiihtentaakosi ci-ishikihtenimintipan ehTipenciketc. Ahshwiin tahsh mooshak iko cinahkwehtawatipan awiya kaakakwecimihk ciwiintamawatc, i'iweni kaa'ahpite'ehshimoonowatc.
60003016	Weweni oncikanoosh kinoohkaatisiwinink. Weweni ishipimaatisin waawiinke cipehkiayaak kaa'oncinaanaakatawentaman. Iki hsa noociko kaaitamowaatc i'i kaaishiminotootamowatc e'wiiciiwimatc Christan, taonciakaci'itisowak i'i kaashimacitashimihkwaa.
60003017	Nawac iitok taonishihshinini kiishpin Kishemanitoon inentaminitc, awiya cioncikakwaatakihtoohpan ehtootank kaaonishihshininik, ahpiihc wiin awiya cioncikakwaatakihtoohpan macikekoonink.
60003018	Mii hsa Christ kewiin kaa'ishiwepisitc: Christ hsa aapitink kii'oncinipo, cipoonencikaatenikin macitootamowinan, mii 'i kiihtetipa'ank; wiin kaakwayahkwaatisitc ekii'nipoohtamawaatc i'i kaakwayahkwatisihsinik, ewii'ishipiininek Kishemanitoon kaashiayaanitc. Wiiyawimaank hsa inahke kii'ishinihcikaniwi, ahcaahkonk itahsh wiin inahke kiihpimaatisi'aa.
60003019	Miitahsh i'i nahke kaakii'ishi-ishaatc ekii'awi​wiintamawaatc ahcaahkwa' weti kaakiihtashikipa'omintc.
60003020	Miiwa' ihsa 'i otahcaahkowaa' iki otaanaank kaakii'na'ihtawaahsikwaa Kishemanitoon ahpii kiishashiipi​pii'onitc mekwaa Noowawan (Noah) kiioshihtoonitc kihciciimaanini. Aahpici tahsh pankii, nihshwaahso (8) ehta pemaatisiwaatc kii'oncipimaaci'aawak nipiink.
60003021	I'i tahsh nipi, mii 'i eshinaakwahk siika'antaasowin noonkom kaapimaaci'ikoyek. Kaawiin wiin ehta noociko kekoon kaakisiiyaapaawacikaatek kiwiiyawiwaank kitoonci​pimaaci'ikoowisihsiim. I'iwe ohsha awiya kaaonci​ahshotamawaatc Kishemanitoon kwayahk e'ishinaakwaninik kaaoncinaanaakatawentank. Christ hsa kaakii'ishi​kiiwepimaatisi'intc nipowinink onci, mii hsa 'imaa wencipimaaci'ikoowisiyek.
60003022	Wiin iitok Christ kaakii'ishaatc kihcikiishikonk ekii'awi​apitc okihcinihkiniink inahke Kishemanitoon, ekii'miinintc citipenimaatc encala', i'i kaye kaa-ahcaahkwentaakosinitc kaakashki'ewisinitc, i'i kaye kaamashkawentaakosinitc.
60004001	Christ itahsh kewiin ekiihkakwaatakihtootc owiiyawink, miitahsh kekiinawaa eshinaakwahk ci-ishikiishiiyekipan peshikwan i'i nahke ci-ishinaanaakatawentamekipan. Aaniihsh awiya kaakakwaatakihtootc owiiyawink aasha okiihpoonihtoon macitootamowin.
60004002	Miitahsh i'i eshinaakwahk minihk iko kepimaatisiyek o'omaa ahkiink ci-ishipimaatisihsiwekipan kaaishi​nihtaa​mihsawencikewaatc pemaatisiwaatc; i'i hsa ci-ishipimaatisiyekipan Kishemanitoo kaaishiantawentank.
60004003	Aasha iitok teminihk otaanaank kikii'ishiwepisim kaaishiwepisiwaatc kaatepwehtansikwaa. Miitahsh o'o kaa'ishiwepisiyek, ekii'wiinaatisiyek, ekii'macimihsawencikeyek, ekii'nihtaa​kiiwashkwepiiyek, ekii'nanihtaa​ohkwiinoyek ekiihpaapaa-kiiwashkwepii-nihshiwanaatahkamikisiyek, ekii'ishi​nihtaa-anami'ehtawekwaa kaye manitoohkaanak ekii'ishihcikeyek kekii​manaa​ishihcikeyekipan.
60004004	Wiinke tahsh kimaamahkaatenimikowaak iki kaatepwehtansikwaa, e'wiiciiwaahsiwekwaa kaanihtaa​ishihcikewaatc kaaishinihtaa​osaamihcikewaatc, miitahsh i'i noociko kaaonci-ininekwaa.
60004005	Wiinawaa hsa piko okanahkwehtawaawaan Kishemanitoon i'i kaakii'ishihcikewaatc, aasha kaakiishiihtaanitc ewiihtipaahkonaanitc i'i kaapimaatisinitc, i'i kaye kaaniponitc.
60004006	Mii hsa tahsh kewiinawaa kaakii'onciwiintamawintwaa minwaacimowin iki aasha kaakii'nipowaatc. Aanawiin ininiinaank inahke ekii'ishitipaahkonintwaa owiiyawiwaank, shaakooc itahsh otahcaahkowaank taishipimaatisiwak Kishemanitoonaank inahke.
60004007	I'i hsa kahkina kekoon kaawii'ishkwaahsek aasha pehshonaakwan, kashkihtook itahsh kwayahk ci-ishitipenintisoyek, waapaahkamentamok kaye cikashkihtooyek cianami'aayek.
60004008	Maawac itahsh iko o'o ishihcikek, aahpici hsa saakiwiiciintik, aaniihsh mii 'imaa saaki'iwewinink eshiankonaakwahkin kaapaahtiinatihkin macitootamowinan.
60004009	Paahpaahkintenamaatik kaye kitaawiniwaan; keko tahsh i'i oncikihcikaakiikitohkek.
60004010	Entahsopeshikoyek itahsh kaakii'ishimiinikoowisiyek miikiwewinan cinaanaakacihtooyek, miitahsh eshinaakwahk ci-inaapacihtooyekipan kimiinikoowiniwaan Kishemanitoo kaakii'miininek cionciminohse'itiyek kaatahshiyek.
60004011	Awenen tahsh iko kaakiikitotc, ishinaakwanini citashintankipan Kishemanitoon ehkitonitc. Awenen tahsh iko kaye kaapamiihtaaketc ishinaakwanini ciaapacihtoohpan mashkawisiiwin Kishemanitoon kaamiinikotc, kahkina hsa piko kekoonink Kishemanitoo cimiikwehciwentaakositc onci ini Ciisahs Christan. Wiin iitok kaatipentank kihci-inentaakosiwin, mashkawisiiwin kaye, nehpic iko, emen.
60004012	Kaasaaki'inakook, keko maamahkaatentankek i'i kaa'otihsikoyek kaawiisakentaakwahkin koci'ikoowinan kaakakwaataki'ikoyek taapishkoo e'inentaakwahk ewii'mayaki-ishiwepisiyek.
60004013	Meshkwac ohsha kitaaciihkentaam e'inentakwahk e'wiitoohkaasoyek inahke Christ kaakii'ishi​kakwaatakihtootc, ci'oncimooshkineshkaakoyek minwentamowin ahpii naakohcikaatenik okihci-inentaakosiwin.
60004014	Kiishpin itahsh oncimaci-ikooyek Christ otishinihkaasowinink, mii​'i cishawentaakosiyek, aaniihsh a'a Ahcaahk kaakihci-inentaakositc kikikishkawaawaa, amiiwan ihsa ini Kishemanitoo otAhcaahkwan.
60004015	Kehcinaac maawiin kikakakwaatakihtoom. Keko tahsh wiin oncikakwaatakihtoohkek taapishkoo kaaoncikakwaatakihtootc awiya kaanihshiwetc, okimoocishk, kaanihtaa​mamaashiitc, a'a kaye kaawanashkwehkamikisitc eshiopapaamisiwinihsik.
60004016	Inashke hsa kiishpin awiya onci kakwaatakihtootc e'anami'ewaatisitc, taka keko ta-akatentansii, meshkwac hsa okamiikwehciwenimaan Kishemanitoon ehpimiwitootc Christan owiinsowinini.
60004017	Mii ohsha 'i aasha tipa'ikan e'ocihcihsek tipaahkonikewin cimaacihsek, iki tahsh Kishemanitoonk kaaoncitipentaakosiwaatc nihtam tatipaahkonaawak. Kiishpin tahsh kiinihtamawint tipaahkonikooyank, aaniin iitok keishihsewaakwen i'i kaakii'na'ihtansikwaa minwaacimowin Kishemanitoonk wenciinik.
60004018	Kihcimasina'ikan ishipii'ikaate: "Kiishpin okwayahkwaatis akaawaa pimaacihcikaniwitc, aaniin tahsh kaanaka keishihsewaakwen kaakihtenimaahsikwaa Kishemanitoon, kaamaci-ishiwepisiwaatc kaye."
60004019	Taka tahsh iki kaaonci​kakwaatakihtoowaatc ehtootamowaatc Kishemanitoon kaaishiantawentaminitc, okamiinaawaan opimaatisiwiniwaan kaatepweyentaakosinitc kaakii'oshi'ikowaatc, ehtootamowaatc i'iweni kaakwayahkonaakwaninik.
60005001	Iki hsa kaaniikaanentaakosiwaatc kaa-ayaawaatc weti kaaishiayaayek, miiwak hsa iki kaakanoonakwaa; keniin iitok niniikaanentaakos ekii'waapamak Christ ehkakwaatakihtootc, niwii'wiitoohkaas tahsh okihci-inentaakosiwin kaawii'naakohcikaatenik.
60005002	Miitahsh enakwaa: Naakaci'ihkwak Kishemanitoo omaanahcaanihshima' kaamiininek cinaakaci'imek, keko wiin anihsaac ishihcikehkek, kiinawaa hsa piko kitinentamowiniwaank cionci-ishihcikeyek citootamowek Kishemanitoo otinentamowin. Keko wiin ehta cimihciontisiyek onci-ishihcikehkek, ciihkentamok hsa 'i e'anohkiihtawek e'naanaakaci'iweyek.
60005003	Keko wiin kaye kakwetipenimaahkekwaanik iki kaamiinikooyek cinaakaci'ekwaa, ishipimaatisik hsa keshikihkinawaapaminekwaa.
60005004	Ahpii tahsh naakositc a'a kaamaawaci​niikaanentaakositc Okanawimaanahcaanishiwe, kikatepinaam tahsh i'i cikikaanohkwaanaatamek i'i kihci-inentaakosiwin wiihkaa keniankonaakwahsinok.
60005005	Mii hsa peshikwan kekiinawaa kaaoshkaatisiyek na'ihtawihkwak iki kaakihtaatisiwaatc. Kahkina piko kaatahshiyek pihcihkonayaatamok tapahsenimowin ciwaawiitoohkotaatiyek, aaniihsh Kihcimasina'ikan ishipii'ikaate: "Kishemanitoo ohsha onakaashkawaa' kaakihci-inenintisonitc; ominotootawaa' itahsh wiin i'i kaatapahsenimonitc."
60005006	Kiinawaa tahsh tapahsenintisok pisaan citipeniminek Kishemanitoo kaaishimashkawisiitc, ciompininek wiin iko ahpii keshiminwaapantank.
60005007	Pakiciwanehtamawihk wiinihtam cipimiwanehtamawinek kahkina kaamikoshkaatentamo'ikoyek, aaniihsh wiin kinaanaakaci'ikowaa.
60005008	Waapaahkamentamok, ahshawaapik kaye, aaniihsh kaashiinkeniminek maciaya'aa papamiayaa taapishkoo mihshipishiw kaapapaanoontaakositc e'nanaantawaapamaatc awenenan waahkitamwaatc.
60005009	Aayiicikaapawik itahsh i'imaa kitepwehtamowiniwaank, cinakaashkawek maciaya'aa. Kikihkentaam iitok kewiinawaa kahkina kiwiiciotepwehtamoomaakaniwaak misiwe ahkiink mii peshikwan e'ishipimohsewaatc kakwaataki'ikoowinink.
60005010	Ahpii tahsh acina kiihkakwaatakihtooyek, Kishemanitoo kaawenooci​wii'miikiwetc kishewaatisiwin, kaakii'antoominek Christink ci-ishiwiitoohkaasoyek i'imaa kaaishinehpici​kihci-inentaakositc, wiin iko kikakiishinaako'ikowaa, kikaishi'ikowaa kaye ciaayiicikaapawiyek, cimashkawisiiyek, kikanehpicionahsikowaa kaye.
60005011	Taka Kishemanitoo tatipenimiwe nehpic iko, emen!
60005012	Saailahs (Silas) hsa kaatepweyentaakositc kiitanami'aanaan kaainakimak, niwiici'ik o'o pankii kaaoshipii'amawinakook, e'antaweniminakook cimashkawentamek, e'wiintamawinakook kaye Kishemanitoo okishewaatisiwin ehtepwemakaninik. Wawiinke tahsh i'imaa aayiicikaapawik.
60005013	Iki tahsh kaye otepwehtamook kaa-ayaawaatc Paapilanonk (Babylon) kaakii'wiicionentaakosiiminekwaa, kipooshoo'ikowaak. Kipooshoo'ikowaa kaye ninkosihsink kaainenimak Maarhk (Mark).
60005014	Ociimihkwak kaapooshoo'ekwaa otepwehtamook, cinaakwahk ehsaaki'itiyek. Taka pisaanentamowin kikawiiciiwikom kahkina kaawiiciiwek Christ.
61001001	Niin Saayiman Piitar (Simon Peter), Ciisahs Christ otanohkii'aakanan, otishinisha'waakanan kaye. Kitooshipii'amawininim kiinawaa kaakiihtepinamek tepweyentamowin peshikwan kaakihtakintek taapishkoo niinawint tino kaa-ayaawankitc, kaakii'oncitepinamek okwayahkwaatisiwinink kiKishemanitoominaan, kiPimaaci'iweminaan kaye Ciisahs Christ.
61001002	Taka kishewaatisiwin, pisaanisiwin kaye kikakihcimiinikoowisim i'i onci kaaishikihkenimek Kishemanitoo a'a kaye Ciisahs kaaTipeniminank.
61001003	Kishemanitoo hsa omashkawisiiwinink kitooncimiinikoomin kahkina kekoon kaanoontehseyank o'o kaapimaatisiyank ci-ishimino​anami'ewaatisiyank. Miitahsh i'imaa wencimiinikoowisiyank i'i ehkihkenimank Kishemanitoo kaakii'antominank. Mii hsa tahsh kaakii'onciantominank, ciayaawank wiin iko okihci-inentaakosiwin, i'iweni kaye kaaishikwayahkonaakositc.
61001004	Miitahsh o'o kaakii'oncimiininank kaakihci-inentaakwaninikin, kaakihtakintenikin omiikiiwewinan kaakii'ahshotamaaketc. Kiinawaa hsa omiikiwewinink ci'onci​shaapwiihkantamowek i'i kaanihshiwaanaaci'iwemakahk mihsawencikewin o'omaa ahkiink kaa-ayaak, cishiwiitoohkaasoyekipan itahsh otinaatisiwinink Kishemanitoo.
61001005	Miitahsh o'o keonci kahkina kekoon ishihcikeyekipan kitepwehtamowiniwaank ciniayaayek kaakwayahkonaakwahk pimaatisiwin, i'i tahsh e'ayaayek aniayaak kihkentamaawin.
61001006	E'okihkentamaawiniyek itahsh aniayaak awiya kaakashkihtootc weweni citipenintisotc. O'o tahsh eshikashkihtooyek ani'ayaak shashiipentamowin. E'oshashiipentamowiniyek tahsh ani'ayaak minoanami'ewaatisiwin.
61001007	Eshiminoanami'ewaatisiyek itahsh ani-ishiayaak kaaishisaaki'itiwaatc kaawiitanami'aantiwaatc; o'o tahsh ishisaaki'itiyek, wiinke anishawenintik.
61001008	Kiishpin hsa ayaayek ono ishiayaawinan, aniwenoocihtooyek kaye kipimaatisiwiniwaank, mii hsa ini keinishkaakoyek cikihtaapatisiyek, niipiwa' kaye cininaakwahkin kiminohcikewiniwaan, i'i tepwe kaaishikihkenimek kaaTipeniminank Ciisahs Christ.
61001009	Awenen tahsh kaamanesitc ono mii​'i eshinaakositc taapishkoo awiya waahsa kaa-ahkwaapihsik, aapiinc​iko kaawaapihsik. Mii​hsa wa'a kaawaniihketc ekiihpehki'intipan kaakii'ishi​nihtaa​macitootankipan.
61001010	Niiciotepwehtamook, taka tahsh aaskonentamok cikehcinaa'owentaakwaninik Kishemanitoo kaakii'ishikanooninek. Kiishpin hsa 'o ishihcikeyek, kaawiin wiihkaa kikapankihshinsiim.
61001011	Miitahsh kekiinawaa kaawii'onci-wenooci-tawinamaakooyek cipiintikeshkaayek i'imaa wiihkaa keshipoonihsehsininik kaaishiKihciokimaawitc kaaTipeniminank kaaPimaaci'inank Ciisahs Christ.
61001012	Niin hsa piko mooshak nika-ahshwii cimaamihkootamawinakook onoweniwan, aanawiin aasha ehkihkentamek ono. I'i tahsh tepwewin kaakihkentamek, mii hsa i'imaa eshimashkawikaapawiyek.
61001013	Miitahsh enentamaan minihk iko kepimaatisiyaan o'omaa niwiiyawink kwayahk ci-ishihcikeyaampaan, ciompweminakookipan, cimaamihkootamawininakook onoweniwan.
61001014	Ekihkentamaan kota aasha kekaa ewiih​kiihcikoshkamaan o'o niwiiyaw o'omaa ahkiink kaataanotamaan, kaakii'ishi​pehtewiintamawitc a'a kaaTipenciketc Ciisahs Christ.
61001015	Cipwaa nipoyaan hsa weweni kekoon nikaishihcike onoweniwan keoncimaamihkawinotamek.
61001016	Kaawiin niinawint ninkii'aapacihtoohsimin ini kaakakiihtaawihtaakwahkin tipaacimowinan kekii​mihci​oshihtooyaankipan ahpii kiitashintamaakooyek kaawii'mashkaawentaakwaninik otakohshinowin kaaTipenciketc Ciisahs Christ. Niinawint ohsha nishkiinshikonaanink ninkii'onci​waapantamowaamin kaaishi​maawaci​kihciokimaawentaakositc.
61001017	Ahpii hsa Kishemanitoon Kaaoyoohsimimintc kiimiinikotc kihtentaakosiwin, kihci-inentaakosiwin kaye, ahpii kaye kiioncikanoonaa 'imaa kaakii'ishiayaanitc kaaMaawaciko Kihci-inentaakosinitc o'o ekii'inintc: "Mii hsa wa'a Niin iko ninKosihs kaasaaki'ak, wiin hsa piko kaaminwaapamak," kii'inaa.
61001018	Niinawint hsa piko ninkii'noontamowaamin kihcikiishikonk kaakiihpi​onci​kanoonintc, ahpii weti kiiwiiciiwankitc kihciwaciink kaakiihtanentaakosinitc Kishemanitoon.
61001019	Miitahsh niinawint kaaonci​kehcinaa'owentamowankitc otipaacimowiniwaan iki kaakiihkiikitoohtamawaawaatc Kishemanitoon. Aahpici hsa kitaaminohcikem pisintamek o'o, aaniihsh mii​'i eshinaakwahk taapishkoo waahsahkonencikan kaawaasahkonek kaaishikashkiitipihkahk piinihsh cinipiitaapank, piinihsh cipimoohka'ank Waapananank kaainintc, miihsh i'imaa kite'iwaan keonciwaahsenaakwahkin.
61001020	O'owe tahsh maawac iko kihkentamok: kaawiin awiya otaakashkihtoohsiin wiin​iko ciwiintankipan mayaa i'i kaaishi​kanootamawimintc Kishemanitoon Kehteoshipii'ikewinink.
61001021	Aaniihsh kaaishi​kanootamawintc Kishemanitoo kaawiin wiihkaa inini otinentamowinink kii'onciimakahsinoon. Ikiweniwak ohsha ininiwak kaakii'misiwetipenimikowaatc Kishemanitoon otAhcaahkoni kii'ihkitowak kaaishi'antawentaminitc Kishemanitoon.
61002001	Inashke kii'oncikihkentaakosiwak iitok iki otaanaank kaakii'inwaanitisowaatc ehkiikitoohtamawaawaatc Kishemanitoon i'imaa mekweya'ii kaaishiayaanitc pemaatisinitc. Miitahsh peshikwan keshiayaawaatc owanikihkino'amaakek kaaishiayaayek. Miiwak hsa iki kepiitoowaatc kenihshiwanaaci'iwemakaninikin kihkino'ikewinan kaatepwewansininikin. Oka-aanawenimaawaan kaye kaaTipenimikowaatc Christan kaakiihtipa'okowaatc. Wiinawaa tahsh piko takashkihtamaasowak keonci​ketahto​nihshiwanaaci'itisowaatc.
61002002	Tapaahtiinowa' itahsh kaye kenanaapinaakowaatc i'i kaaishiwiinaatisiwaatc. Mii hsa tahsh i'imaa keoncipaahpinencikaatek i'i pimaatisiwin kaapimohsaatamank Tepwewinink kaaishihsink.
61002003	Oko tahsh kaawanikihkino'ikewaatc kaanihtaa-aaskonisiwaatc, mii ehta ko e'inwaaninekwaa ewii'oncikashkihcikewaatc. Aaniihsh oka-aapacihtoonaawaan ini wiinawaa piko okakayenisiwiniwaan. Aasha ohsha mewisha oko tino kiihkiishaahkonaawak ketootawintwaa; ini kaye kaawii'nihshiwanaaci'ikowaatc kaawiin nipaahsiiwan.
61002004	Inashke Kishemanitoo kaawiin okiimanaaci'aasii' encala' kaakii'macitootaminitc, kaaishikakwaatakihtoonk hsa okii'ishiniihsiwepinaa'. Miitahsh weti o'o ishiahpii eshikipa'omintc kaaishikashkiitipihkaninik, miihsh i'imaa keshikanawentaakosinitc piinihsh ciocihcihsenik kaawiihTipaahkonikewi​Kiishikaninik.
61002005	Kishemanitoo kaye kaawiin okii'manaaci'aahsii' mewisha kaakiihpimaatisinikopanen kaakehteahkiiwaninikopanen, ahpii kiinihkipanaakopanen o'omaa kehteahkiink kaakiihkihtenimikohsik. Mii ehta ko Noowawan (Noah) kaakii'nihtaa​tashintaminitc kwayahkwaatisiwin kaakiihpimaaci'aatc. Niishwaahso (7) kaye kotak awiya' okiihtakopimaaci'aa'.
61002006	Kishemanitoo itahsh kaye kiihtootawaakopan citakonihshiwanaaci'imintc i'i pemaatisinitc ahpii kiicaakaahkisank kihci'otenawan Swaatam (Sodom) i'i kaye Kamwaara (Gomorrah) kaakii'ishinihkaatenikin. Ishkoteni hsa okii'aapacihtoon. Miitahsh i'imaa eshiwaapanta'ikooyank aaniin keishihsewaatc kaakihtenimaahsikwaa Kishemanitoon.
61002007	Okiihshaapwii'aan tahsh kaye Laatan (Lot) kwayahk kaakii'ininiiwinitc. Laat iitok okiihkihci​maanentamo'ikoo' i'i pemaatisinitc kaakii'ishiwiinaatisinitc kaakii'ishihcikenitc waa'ishihcikenitc iko.
61002008	Wa'a tahsh kaakiihkwayahkwaatisitc mekweya'ii ekii'ishitaatc kii'onci​kakwaatakentam otahcaahkonk, entahsokiishik aaniihsh okii'waapaantaan, okii'noontaan kaye aaniin kaa'ishimaci-ishihcikenitc pemaatisinitc.
61002009	Miitahsh i'imaa wencinaakwaninik kaaTipenciketc e'nihtaa​shapwii'aatc pemaatisinitc kaakihtenimikotc i'imaa kaaishi​wahsitaawihsenitc. Okashkihtoon kaye e'mamaancikonaatc i'i kaamaci-ishiwepisinitc paanimaa Tipaahkonikewikiishikaninik ewii'nana'ahsaatc.
61002010	Ikiweniwak hsa memintake kaaishihcikewaatc aaniin eshimaci​mihsawentamoomakaninikin owiiyawiwaan; kaawiin kaye opapaamihtawaahsiwaawaa' awenena' iko kaaniikaanisinitc. Aahpici kaye soonkite'ewak, kakaancihc kaye kekoonini ishihcikewak; kaawiin kaye kohtaacihsiiwak e'manaasomaahsikwaa kaaniikaanentaakosinitc awekwena' ishpimink kaa-ayaanitc, takwac itahsh opaahpinotawaawaa'.
61002011	Iki tahsh wiin encalak nawac kaasoonkentaakosiwaatc, kaamashkawisiiwaatc kaye, kaawiin kanake omaci-inaahsiwaawaa' kaawanikihkino'ikenitc enaahsamiinitc kaaTipencikenitc.
61002012	Oko tahsh wiin kaawanikihkino'ikewaatc omaci-itaanaawaan kekoonan kaanihsitohtansikwaa. Mii 'owe eshinaakosiwaatc, taapishkoo kaaehshaawaatisihsikwaa aya'aawihshak, otishiayaawiniwaank iko kaaishihcikewaatc, mii ehta kaaoncinihtaawikiwaatc cikaahcitinintwaa, cinihsintwaa tahsh kaye. Miitahsh peshikwan keshinihsintwaa owanikihkino'ikek kaatootawimintc aya'aawihsha'.
61002013	I'i kaaishimamaashiihkantaakewaatc itahsh, mii peshikwan kewiinawaa keishitipa'amawintwaa. Mii​hsa​ko pisaan ehkiishikaninik e'ishihcikewaatc keminwentamoshkaakowaatc, wiinawaa piko kaainentamowaatc e'minwentaakwaninikin. Wiinawaa hsa kitakasinaakosi'ikowaak, kimaashishkaakowaak e'wiiciwiihsiniiminekwaa; miitahsh iko keyaapi eshiminwentamo'itisowaatc ehkakayenisiwaatc.
61002014	Mii ehta ko kaye 'i tino kaananaantawaapamaawaatc ihkwewa' noociko ketootawaawaatc. Kaawiin wiihkaa temacitootansiiwak. Aahpici kaye nakaciiwak ehtepinamowaatc kaa-antawentamowaatc. Kishemanitoon iitok okanihshiwanaaci'ikowaan.
61002015	Ekii'nakatamowaatc tahsh i'i kwayahk ishaawin, miitahsh kaa'ishiwanimaacaawaatc ekii'naapa'amaanaawaatc kaakii'ishipimohsenitc Pelamoon (Balaam), kaakiihkanoocikehtamawaatc Kishemanitoon. Aahpici iitok hsa okiihsaakihtooni noociko e'ishihcikenitc ekii'oncikashkihcikenitc. Pii'or (Beor) kaakii'ishinihkaasonikopanen oteteni.
61002016	Maashimihtatimoon iitok okiihkishiikanoonikoon a'a Pelam i'i kaakii'ishimamaashiitc, aya'aawihshan kaanihtaakiikitohsinik ininiink kii'inwewan ehkanoonikotc. Miitahsh kaa'ishikipihciitc Pelam awahshime noociko cikakiipaacihcikehsik.
61002017	Miitahsh kaye eshinaakosiwaatc kaawanikihkino'ikewaatc taapishkoo nipi kaaishimoohkiciwank kaaiskahtekin, i'i kaye kaapaashkineyaak kaapapaamiwepaahsink kiikihcinootink. Miiwak hsa iki kaatawinamawintwaa maawac iko kaaishi​kashkiitipihkaninik.
61002018	Aahpici kaye kishiiwewak ehkakiipaaci​mamiihkwaanitisowaatc, otaapacihtoonaawaan kaye wiiyawimaa kaaishi​maci​mihsawencikemakaninik e'oncikaahcici'aawaatc i'i payesh​iko kaanimaacihtaanitc kaatapasiinotawaanitc iniweniwa' pemaatisinitc kaanihtaa​wawaniinitc.
61002019	E'ahshotamawaawaatc kekoonan inaahkonikewinan citipenimikohsinik, shaakooc itahsh wiinawaa piko omisiwetipenimikonaawaa kenihshiwanaaci'ikowaatc. Wekonenini hsa ko awiya kaashaakoci'ikotc, mii hsa 'iweni tepenimikotc.
61002020	Awenenak hsa ko kaakiihshaapwihkantamowaatc i'i kaanihshiwaanaaci'iwemakaninik kaa'ishihcikenitc pemaatisinitc o'omaa ahkiink, ehkihkenimaawaatc kaaTipenimiminank Opimaaci'iwen Ciisahs Christan; kiishpin itahsh miinawaa otishihcikewiniwaank oncitahkopinikowaatc, shaakooci'ikowaatc kaye, nawac iitok noonkom kihci-ishinaakosiwak aahpiihc wiin weti nihtam kaakii'ishinaakosiwaatc.
61002021	Nawac iitok taakii'onishihshinini wiihkaa kihkentansikwaapan i'i kaakwayahkonaakwaninik pimaatisiwin, ahpiihc wiin ekii'ishkwaa​kihkentamowaatc cinakatamowaahpan i'i minwaacimowin Kishemanitoonk kaakii'onciinik kaakii'wiintamawintwaa.
61002022	Mii​hsa​ko mayaa tepwe eshihsewaatc kaa'ishihsininik i'i nanekaam​ihkitowin: "Animohsh okiiweantamiicin kaakiishihshikakowaatank," o'o tahsh kaye ihkitowin: "A'a koohkoohsh kii'ishkwaa​kisiihsipacikaniwitc, mii 'i miinawaa eshi​kiiwe​tihtipihshimoonotc ashashkiihkaank."
61003001	Kaasaaki'inakook, mii hsa 'i 'owe aasha niishink (2) e'oshipii'amawinakook. Mii hsa tahsh kaakii'onci​oshipii'amawinakook niishwaa cimaamihkawaaminakook ciamacihtooyaan kinaanaakatawentamowiniwaan kwayahk ci-inentamek.
61003002	Kinantawenimininim kaye cimaamihkawinotamek kaakii'ihkitowaatc iki kaakihtentaakosiwaatc mewisha kaakiihkanootamawaawaatc Kishemanitoon. Cimaamihkawiyek kaye otipaacimowin kaaTipenciketc kaaOpimaaci'iwemiyank kaakii'miiniminek otishinisha'waakana'.
61003003	O'o tahsh maawac​iko mihkwentamok, ishkwaac anikakiishikahk taniayaawak pemaatisiwaatc ketipenimikowaatc omihsawencikewiniwaan. Miiwak hsa iki kepaahpinotawinekwaa.
61003004	Mii hsa tahsh keihkitowaatc: "Aaniin tahsh kaa'ishihsenik kaakii'ishi​ahshotamaakekopanen ewiihpitakohshink? Inashke kikehteya'aaminaanik aasha kiihcaakinipowak, mii​hsa​ko peshikwan keyaapi pemi-ishiwepahk kaakii'ishiwepahk kiioshihcikaatek o'o ahki," taihkitowak.
61003005	Oncita piko e'waniihkenotamohshihtoowaatc, Kishemanitoon otihkitowininiink ekii'onciayaanik kihcikiishik mewisha, i'iweni kaye ahki nipiihkaank e'oncisaakipiinik, nipiini ekii'aapataninik kii'oshihcikaatenik ahki.
61003006	Mii hsa i'imaa nipiink kaakii'ishi​nihkipacikaatekopanen i'i kehte​ahki kaakii'ayaakopanen, mii 'imaa kaakii'ishi​nihshiwanaacihcikaatek.
61003007	I'i tahsh kiishik, i'i kaye ahki noonkom kaa-ayaakin, mii hsa peshikwan Kishemanitoo otihkitowinink wencikanawentaakwaninikin piciinak ewiihcaakisikaatenikin. Mii hsa kaaonci​kanawentaakwahkin ewiihtako-nihshiwanaacihcikaatekin i'i ahpii Tipaahkonikewi​Kiishikaninik, kaawii'nihshiwanaaci'intwaa iki kaakihtenimaahsikwaa Kishemanitoon.
61003008	Kaasaaki'inakook, keko tahsh wiin o'o awaac pankii waniihkenotankek, kaaTipenciketc e'inentank peshiko kiishik, mitaaswaahk tahsopipoon. Mii kaye mitaahswaahk tahsopipoon enentank peshiko kiishik.
61003009	KaaTipenciketc hsa kaawiin papeciihsii ewii'ishihciketc i'i kaakii'ishi​ahshotamaaketc, taapishkoo kaaicikaniwitc ehpapeciitc. Kishashiipenimikowaa ohsha e'antawenimaahsik awiyan cinihshiwanaatisinitc. Kahkina hsa awiyan onantawenimaan cikwehkaatisinitc.
61003010	I'i hsa kiishikaninik kaaTipenciketc kaawiihtakohshink tasesakooci​ocihcihse, taapishkoo okimoocishk niiyaak kaakihkentaakosihsik ewiihtakohshink. Mii hsa tahsh i'i ahpii ishpimink kiishik keankonaakwahk kishiiwe​noontaakwahk kekoon. Mii kaye i'i ahpii kahkina kekoonan ishpimink kaa-ayaakin kaawii'nihshiwanaacihcikaatekin ishkote ewii'aapatahk. I'i kaye ahki, kahkina kaye kekoon i'imaa kaa-ayaakin kaawiin takihkentaakwahsinoonan.
61003011	O'owe tahsh inahke ewii'ishi​nihshiwanaacihcikaatekin ono kahkina, aaniin itahsh kiinawaa kekii'ishipimaatisiyekipan? Mii​iitok eshinaakwahk cipehkaatisiyek, cipakitinitisoyek kaye Kishemanitoo citipeniminek.
61003012	Ehpiihtaawek kiishikaninik Kishemanitoo kaawiihtipaahkoniwetc, kakwe weyiipihtook wiipa ci-ishihsek. Mii​ohsha​'i ahpii kiishik kaawii'ankwaahkitek, kaawii'nihshiwanaacihcikaatek kaye. Ini kaye kahkina ishpimink kaa-ayaakin taninkitewan keahpiihcikishitek.
61003013	Kaakii'ishi​ahshotamaakekopanen itahsh kiinawint kaaoncipiihtooyank i'i kaawii'oshki​oshihcikaatek kiishik, oshki​ahki kaye, mii hsa 'imaa kwayahkwaatisiwin keshitaamakahk.
61003014	Taka tahsh, kaasaaki'inakook, ehpiihtooyek ono, aahkohcikek ahpii Kishemanitoo takohshink cimihkawinek ehpehkaatisiyek, kekoon kaye ci-ishi​anaamentaakosihsiwek, pisaan​iko ciwiiciiwek.
61003015	Inentamowaahk itahsh i'i kaaTipenciketc eshishashiipentank, mii hsa 'imaa wenciik pimaaci'ikoowin. Taapishkoo kaasaaki'ankitc kiitanami'aanaan Pwaal (Paul) kaakii'ishipii'amawinek, ekii'aapacihtootc kakiihtaawentamowin Kishemanitoon kaakii'miinikotc.
61003016	Miitahsh peshikwan inahke eshipii'iketc kahkina otooshipii'ikanink onoweniwan kiitashintank. Ayaaniwan hsa aahpici kekoonan senakihtaakwaninikin otooshipii'ikanink. Miiwan hsa ini noociko kaa'inwehtoowaatc iki kaakakiipaatisiwaatc, kaakisihkawaatisihsikwaa. Mii hsa kaye entootamowaatc kotak kekoonan Kihcimasina'ikanink kaaishiayoshipii'ikaatenikin. Wiinawaa hsa kashkihtamaasowak nihshiwanaatisiwin.
61003017	Kiinawaa tahsh kaasaaki'inakook! Aasha ehkihkentamek ono, ayaankwaamisik citako​wanihshimihsinowekwaa kaaishiwayeshintisowaatc kaamaci-ishiwepisiwaatc, cionci​pankishinsiwek i'imaa kaaishi​aayiicikaapawiyek.
61003018	Ishipimaatisik hsa ciani-ishimaaciikiyek kitanami'ewaatisiwiniwaank, cinikihkenimek kaaTipeniminank kaaPimaaci'inank Ciisahs Christ. Taka wiin mooshak takihci-inenimaa noonkom nehpic iko kaye. Emen.
62001001	Kitooshipii'amawininim ehtashintamawinakook a'awe Kishemanitoo otIhkitowin kaaishinihkaasotc, wiin kaamiikiwetc pimaatisiwin. Wiin iitok maawac nihtam kii'ayaa. Niinawint iko ninkii'noontawaanaan, nishkiinshikonaanink ninkii'onciwaapamaanaan. Ninkii'naanaakatawaapamaanaan kaye, ninkiihsaaminaanaan kaye, mii​hsa a'awe kaaoncioshipii'amaakooyek!
62001002	Ahpii tahsh kiinaakosii'itisotc a'awe pimaatisiwin, ninkii'waapamaanaan, nintipaacimaanaan kaye, ehtashintamaakooyek a'awe mooshak iko pimaatisiwin kaa-ayaatc. Wiin kaakii'wiiciayaamikotc Kishemanitoon kaaoTetemaawinitc, ninkii'naakosiihtaakonaan.
62001003	I'i tahsh niinawint kaakii'waapantamaank, kaakii'noontamaank kaye, kaaonciwiintamaakooyek kekiinawaa ciwiiciiwiyaank, o'o kaashiwiiciiwankitc kaaoTetemaawitc, ini kaye kaashiwiiciiwimankitc oKosihsan Ciisahs Christan.
62001004	Miitahsh kaaoncioshipii'amaakooyek niinawint wiinke cikiishinaakwahk niminwentamowininaan.
62001005	Miitahsh o'oweni otipaacimowin kaakii'noontawankitc e'wiintamawinankitc, miitahsh o'o kaawiintamaakooyek; Kishemanitoo e'waahseyaasitc, kaawiin kaye awaac pankii kashkiitipihkisiwin otayaahsiin.
62001006	Kiishpin ihkitoyank e'wiiciiwank, kashkiitipihkanonk tahsh ishipimohseyank, kikakiinawishkimin iinsan; kaawiin kitishipimaatisihsiimin kaainahtek tepwewin.
62001007	Kiishpin tahsh waahseyaank ishipimaatisiyank, taapishkoo wiin iko a'a waahseyaank kaaishiayaatc, miitahsh e'minowiiciintiyank; Ciisahs tahsh omiskwiim Kishemanitoon kaaoKosihsimikotc, kipehki'ikowaamin macitootamowinink onci.
62001008	Kiishpin tahsh kaawiin wihkaa nimacitootansiimin ihkitoyank, mii 'i iinsan e'wayeshintisoyank, kaawiin tepwewin kikikishkaakohsiimin.
62001009	Kiishpin tahsh waawiintamawank Kishemanitoo kimacitootamowininaanin, wiin hsa kaatepweyentaakositc kwayahk kaatootank; miitahsh i'i kaaoncipoonentamawinank, kaaoncipehki'inank kaye kahkina onci kaaishikwayahkohcikehsiwank.
62001010	Kiishpin kaawiin ninkii'macitootansiimin ihkitoyank, amii 'i iinsan peshikwan ehkitoyank ehkakiinawishkitc Kishemanitoo. Kaawiin iinsan otihkitowin kikikishkaakohsiiwaamin.
62002001	Kiinawaa kaasaaki'inakook niniicaanihsak kaaineniminakook, kitooshipii'amawininim ono cimacitootansiwek. Kiishpin hsa awiya macitootank, kitayaawaanaan kaakiikitoohtamawinank ehkanoonaatc kaaoTetemaawinitc, mii hsa 'awe Ciisahs Christ, kwayahk kaaishihciketc.
62002002	Wiin hsa​ko kaaoncipoonentamaakoowank kimacitootamowininaanin, kaawiin wiin kiinehtawint ehta, i'i hsa kaye kaashimacitootaminitc kahkina pemaatisinitc o'omaa ahkiink cipoonentamawimintc.
62002003	Ehkanawentamowank itahsh Kishemanitoo otinaahkonikewinan, mii 'omaa wencikehcinaa'oyank ehkihkenimank.
62002004	A'awe tahsh wiin "Ninkihkenimaa" kaaihkitotc, ehkanawentansik tahsh otinaahkonikewinini mii​'i iinsan a'a kaakakiinawishkitc. Kaawiin iitok okikishkaakohsiin tepwewin.
62002005	A'awe tahsh wiin kaakanawentank otihkitowinini, Kishemanitoon hsa kekii'ishisaaki'aahpan kiihkiishihcikaateni opimaatisiwinink. Miitahsh i'i ishihcikeyank, mii 'omaa keoncikehcinaa'oyank e'wiiciayaamank Kishemanitoo.
62002006	A'awe tahsh kaaihkitotc ehtipiwiiciiwaatc Kishemanitoon, ishinaakwanini ko ci-ishipimohsehpan peshikwan kaashipimohsenitc Christan.
62002007	Kaasaaki'inakook, kaawiin wiin oshki-inaahkonikewin o'o kaaoshipii'amawinakook; kehteinaahkonikewin ohsha kaatashintamawinakook, mii hsa i'iwe kaa'maaciikihkentamek kiimaaciianami'ewaatisiyek. O'o tahsh kehteinaahkonikewin, mii​hsa 'iweni Kishemanitoo otipaacimowin aasha kaakii'noontamek.
62002008	Shaakooc itahsh oshkikekoonink inentaakwan o'o inaahkonikewin kaaoshipii'amawinakook. Tepwewin iitok i'imaa Christink ishinaakwanini, i'imaa kaye kipimaatisiwiniwaank. Aaniihsh kaakashkiitipihkahk aniankonaakwan, i'i tahsh kaawaahseyaak aasha anisaakaahte.
62002009	A'a tahsh kaaihkitotc e'ayaatc kaashiwaahseyaanik, shaakooc tahsh shiinkenimaatc wiitanami'aan, kaashikashkiitipihkaninik hsa keyaapi ishiayaa.
62002010	A'a tahsh wiin kaasaaki'aatc wiitanami'aan, kaashiwaahseyaanik ishipimaatisi. Kaawiin tahsh kekoonini otayaahsiin keoncipisokehshink.
62002011	A'awe tahsh wiin kaashiinkenimaatc wiitanami'aan, kaashikashkiitipihkaninik iinsan ishiayaa, kaashikashkiitipihkaninik kaye ishipimohse. Kaawiin okihkentansiin aaniinti eshaatc, aaniihsh kaakashkiitipihkaninik okipaapishkaakon.
62002012	Kaasaaki'inakook niniicaanihsak kaaineniminakook, mii ohsha kaaoncioshipii'amawinakook, cimaamihkawiyek ekiihpoonencikaatekin kimacitootamowiniwaan Christ otishinihkaasowinink onci.
62002013	Kekiinawaa hsa nawac kaakihtaatisiyek, kitooshipii'amawininim cimaamihkawiyek ehkihkenimek a'a kayehte kaakii'ayaatc kiimaacihsenik kahkina kekoon. Kekiinawaa kaaoshkaatisiyek, kitooshipii'amawininim cimaamihkawiyek ekiihshaakooci'ek maciaya'aa. Kitooshipii'amawininim kiinawaa kaaineniminakook apinoonciishak, cimaamihkawiyek ehkihkenimek kaaoTetemaawitc.
62002014	Kitooshipii'amawininim kiinawaa kaakihtaatisiyek, cimaamihkawiyek ehkihkenimek a'a kayehte kaakii'ayaatc kiimaacihsenik kahkina kekoon. Kitooshipii'amawininim kiinawaa kaaoshkaatisiyek, cimaamihkawiyek e'mashkawisiiyek, Kishemanitoo kaye e'ayaanik otihkitowin kipimaatisiwiniwaank, ekiihshaakooci'ek kaye maciaya'aa.
62002015	Keko saakihtoohkek kaanihtaainahkamikahk o'omaa ahkiink, ini kaye kekoonan kaa-ayaakin ahkiink. Kiishpin awiya saakihtootc ahkiiwihcikewinan, kaawiin iinsan osaaki'aahsiin kaaoTetemaawinitc.
62002016	Aaniihsh kahkina kekoonan onoweniwan o'omaa ahkiink kaa-ayaakin, awiya kaaishimacimihsawenciketc, oshkiinshikomaank kaye kaaoncimihsawinaakenk, ishipimaatisiwinink kaye kaashikihci-inenintisonk, kaawiin ono Otetemaank onciimakahsinoonan, ahkiink ohsha oncioshi'oomakanoon!
62002017	I'i hsa ahki, kaaishimihsawencikenaaniwank kaye, tapoonihsewan. A'a tahsh wiin kaatootank kaashiantawentaminitc Kishemanitoon nehpic tapimaatisi.
62002018	Kiinawaa kaasaaki'inakook apinoonciishak, mii​'owe ishkwaac e'ishihsek. Kaakii'ishinoontamek ewiihpitakohshink a'a kaakakwenakaashkawaatc Christan, aasha tahsh niipiwa' kaakakwenakaashkawaawaatc Christan kiihpitakohshinook. Miitahsh o'omaa wencikihkentaakwahk mii​'i aasha ishkwaac e'aniocihcihsek.
62002019	Kaawiin tahsh wiinawaa kiwiicitipentaakosiimikohsiinaanik, mii​hsa​'i kaakii'oncinakaninankwaa. Kiishpin kaaoncitipentaakosiyank tepwe ishitipentaakosiwaahpan, keyaapi iitok kitaakii'wiiciiwikonaanik. Ekii'nakaninankwaa tahsh mii​'imaa eshipehtenaakwaninik kaashitipentaakosiyank tepwe e'oncitipentaakosihsikwaa.
62002020	Kiinawaa tahsh wiin kikii'miinikoowisim Kishemanitoo otAhcaahkwan, kahkina kaye kikihkentaam.
62002021	Kaawiin tahsh kaakii'oncioshipi'amawinakook ehkihkentansiwek tepwewin, ekihkentamek ohsha. Kikihkentaam kaye kiiwanimowin tepwewinink e'onciihsinok.
62002022	Awenen tahsh kekiinawishkitc? Awiya hsa ko kaaihkitotc Ciisahsoon e'aawihsinik kaakii'onaapamikonitc Kishemanitoon, mii hsa 'awe kaakakwenakaashkawaatc Christan. Aaniihsh kaawiin otipaacimaahsiin Kaaoyoohsimimintc, oKosihsimaan kaye.
62002023	Awenen​itahsh​iko kaatipaacimaahsik oKosihsimaan kaawiin otayaawaahsiin Kaaoyoohsimimintc. A'a tahsh kaatipaacimaatc oKosihsimaan otakoayaawaan Kaaoyoohsimimintc.
62002024	Miitahsh eshinaakwahk cikikishkamekipan i'i nihtam kaakii'noontamek kiimaaciianami'ewaatisiyek. Kiishpin i'i ishihsek, miitahsh keshikihciwiayaayek kaashiayaatc oKosihsimaa, a'a kaye Kaaoyoohsimintc.
62002025	Miitahsh o'oweni wiin iko oKosihsimaa kaakii'ahshotamawinank, pimaatisiwin wiihkaa kepoonihsehsininik.
62002026	Kitooshipii'amawininim itahsh ehtashintamawinakook iki kaakakwewaniwininekwaa.
62002027	Kiinawaa tahsh wiin Christ kikiihsiikinamaakowaa otAhcaahkwan. Ehkikishkawiminek itahsh, kaawiin memwehc kikamanesihsiim awiya cikihkino'amawinek. OtAhcaahkwan tahsh kaakiihsiikinamawinek kikakihkino'amaakowaam kahkina kekoonini. I'i tahsh kaakihkino'amawiminek tepwewanini, kaawiin wiin kiiwanimowin tinowansinini. I'i tahsh kaashikihkino'amawiminek, mii 'imaa onci mooshak wiiciiwihk Christ.
62002028	Kiinawaa niniicaanihsak kaasaaki'inakook, taka mooshak wiiciiwaataa. Ahpii tahsh naakositc cisoonkite'eyank, ciakaciihtawaahsiwank kaye ahpii pitakohshink.
62002029	Kikihkentaam iitok Christ ehkwayahkwaatisitc; kikihkentaam kaye kahkina awiya kaaishihciketc kaakwayahkonaakwaninik otooniicaanihsimikoon Kishemanitoon.
62003001	Inashke pemiahpiihcishaweniminank Kaaoyoohsimintc! Kishemanitoo oniicaanihsa' kitishinihkaanikoomin. Tepwe aaniihsh kitinowiwaamin! Mii​hsa o'omaa ahkiink pemaatisiwaatc kaaoncikihkenimisinowinankwaa aaniihsh kaawiin okihkenimaahsiwaawaan Kishemanitoon!
62003002	Kaasaaki'inakook, aasha ohsha noonkom Kishemanitoo oniicaanihsa' kitinowiwaamin, weti tahsh niikaanaya'ii kaawiin mahshi kihkentaakwahsinoon aaniin mayaa keinentakosiwankwen. Shaakooc itahsh kikihkentaamin, ahpii naakositc, kaainentaakositc kekiinawint ci-inentaakosiyank; aaniin kaye mayaa eshinaakositc kikaishiwaapamaanaan.
62003003	Kahkina tahsh awiya o'o kaashiahpenimonotawaatc, ishipehki'itiso taapishkoo kaashipehkentaakosinitc Christan.
62003004	Kahkina tahsh awiya kaanihtaamacitootank, mii​'awe tino kaanihtaa-aanawentank Kishemanitoon otoonahshowewinini. Kiiaanawencikaatek ohsha onahshowewin, mii​hsa​'i e'macitootamonaaniwank.
62003005	Kikihkentaamin tahsh kaye ekiihpitakohshink ciwepinamawinank kimacitootamowininaanin. Kaawiin wiin Christ otayaahsiin macitootamowin.
62003006	Awiya hsa kaawiiciiwikotc Christan kaawiin nihtaamacitootansii, a'a tahsh awiya kaanihtaamacitootank, mii iinsan 'awe wiihkaa kaawaapamaahsik, kaakihkenimaahsik kaye.
62003007	Niniicaanihsak, taka keko awiya kikawanimikohsiiwaa. A'awe hsa kwayahk kaanihtaatootank, mii​hsa a'awe kaashikwayahkwaatisitc taapishkoo kaashikwayahkwaatisinitc Christan.
62003008	A'a tahsh wiin kaanihtaamacitootank maciaya'aank oncitipentaakosi, aaniihsh maciaya'aa kii'oncimacitootam kiimaacihsenik o'o ahkiini. Miitahsh o'o kaakii'oncinaakosinitc Kishemanitoo oKosihsan, ewii'nihshiwanaacihtamawaanitc enanohkiinitc maciaya'aan.
62003009	Awiya hsa Kishemanitoon kaa'oniicaanisimikotc kaawiin nihtaamacitootansii, aaniihsh Kishemanitoon kaaishiayaanitc okikishkaakon. Kaawiin otaakashkihtoohsiin keyaapi cianimacitootank, aaniihsh Kishemanitoonaank oncinihtaawiki.
62003010	Aahpici ohsha peyahtenaakosiwak iki Kishemanitoon kaaoniicaanihsimikowaatc, iki kaye maciaya'aan kaaoniicaanihsimikowaatc. Awiya hsa kaaishihcikehsik kaakwayahkonaakwaninik kaawiin Kishemanitoon otooniicaanihsimikohsiin, kaawiin kaye a'a tino osaaki'aahsii' wiitanami'aa'.
62003011	Miitahsh o'owe tipaacimowin kaakiihpinoontamek kiimaaciianami'ewaatisiyek, kiinawint hsa cisaaki'itiyankipan.
62003012	Keko tahsh wiin nanaapinawaahkek Ken (Cain), kaakii'oncitipentaakositc maciaya'aank, ekii'nihsaatc itahsh ini wiicihkiweyan. Wekonenini tahsh kaa'oncinihsaatc? Otishihcikewinan iitok kii'macinaakwaniniwan, wiicihkiweyan tahsh wiin otishihcikewinini kii'minonaakwaniniwan.
62003013	Niitanami'aak, keko maamahkaatentankek kiishpin shiinkeniminekwaa ahkiink kaa-ayaawaatc.
62003014	Kikihkentaamin tahsh kiinawint nipowinink ekii'oncisaakicishkaayank, ekii'ishipiintikeshkaayank tahsh pimaatisiwinink, aaniihsh kisaaki'aanaanik kiitanami'aanaanik. A'awe tahsh wiin kaasaaki'iwehsik, nipowinink tanentaakosi.
62003015	Awiya tahsh kaashiinkenimaatc wiitanami'aan mii​hsa taapishkoo enentaakositc kaanihshiwetc. Kikihkentaamin itahsh awiya kaanihshiwetc kaawiin okikishkaakohsiin i'i pimaatisiwin wiihkaa kepoonihsehsininik.
62003016	I'i tahsh Christ kaakii'ishipakitinank opimaatisiwin kiinawint onci, mii 'imaa keoncikihkentamankipan aaniin awiya kaasaaki'iwetc keishihciketc. Miitahsh kekiinawint eshinaakwahk cipakitinamankipan kipimaatisiwininaanin kiitanami'aanaanik onci.
62003017	Awiya tahsh kaatepihsetc kekoonan, waapamaatc wiitanami'aan noontehsenitc, ishikoohpaatenimaahsik tahsh, aaniin tahsh inaa keshikikishkaakohpan Kishemanitoon osaaki'iwewinini?
62003018	Kaaoniicaanihsiminakook, taka kaawiin wiin ehta kitihkitowininaanink kikaoncisaaki'iwehsiimin, kaawiin kaye kikamihcitashintansiimin; kikatootaamin hsa cinaakwahk tepwe saaki'iwewin.
62003019	O'o tahsh ishihcikeyank, mii 'omaa keoncikihkentamank tepwewinink e'oncitipentaakosiyank. Miitahsh kaye o'omaa keoncipisaanihtooyank kite'inaanin cishaakwenimohsiwank Kishemanitoo enaahsamiitc.
62003020	Kiishpin hsa ko kiimikoshkaatentami'ikoyank kite'inaanin, kimaci-ishiwepis e'ikoyank, nawac iitok Kishemanitoo kikihkenimikonaan ahpiihc wiin kaa-ahpiihci kihkenintisoyank kite'inaanink, wiin kaye kahkina kekoonini kaakihkentank.
62003021	Kaasaaki'inakook, kiishpin kimaci-ishiwepis ikohsiwank kite'inaanin, miitahsh i'i keoncisoonkite'eyank enaahsamiitc.
62003022	Miitahsh kaye wencitepinamowank wekonen​iko kaakakwecimank, aaniihsh kina'ihtamowaamin, e'ishihcikewank kaye kaaminwaapantank.
62003023	Miitahsh o'o enaahkoniketc, citepweyentamowank otishinihkaasowinini oKosihsan Ciisahs Christan, cisaaki'itiyankipan, kaakii'inaahkoninank.
62003024	A'a tahsh iko kaakanawentank aaniin enaahkonikenitc, otipiwiiciiwaan Kishemanitoon, owiiciiwikoon itahsh kaye. Ini tahsh otAhcaahkwan kaakii'miininank, mii​'imaa wencikihkentamank e'wiiciiwinank.
62004001	Kaasaaki'inakook, keko tepwehtawaahkekwaanik kahkina kaaihkitowaatc ehkikishkaakowaatc Kishemanitoon otAhcaahkoni. Antakihkenimihkok taka Kishemanitoonk cionciinikwen ini ahcaahkwan kaakikishkawaawaatc. Aaniihsh paahtiinowak kaainwaanitisowaatc ehkiikitoohtamawaawaatc Kishemanitoon, misiwe e'ishaawaatc o'omaa ahkiink.
62004002	O'o tahsh kikaoncikihkenimimaawaan kiishpin tepwe Kishemanitoo otAhcaahkwan e'aawinikwen. Entahsopeshik itahsh iko awiya kaawiintank Ciisahs Christan ininiinaank ekii'ishiowiiyawinitc, mii​hsa Kishemanitoonk kaaonciinitc ini Ahcaahkwan kaakikishkaakotc.
62004003	Entahsopeshik itahsh awiya keihkitohsik Ciisahsoon o'o e'ishiayaanitc, kaawiin iinsan Kishemanitoonk onciihsiiwan ini ahcaahkwan kaakikishkaakotc. Mii ohsha iinsan a'a kaakakwenakaashkawaatc Christan otahcaahkoni, kaakii'noontamek aasha ewiihpitakohshink. Inashke aasha iitok o'omaa ahkiink ayaa.
62004004	Niniicaanihsak, Kishemanitoonaank tahsh kiinawaa kitoonciim, kikiihshaakoci'aawaak kaye iki kaakii'inwaanitisowaatc ehkiikitoohtamawaawaatc Kishemanitoon, aaniihsh a'a kaakikishkawinek nawac soonkentaakosi ahpiihc wiin ini ahcaahkwan kaakikishkaakowaatc iki o'omaa ahkiink kaaoncitipentaakosiwaatc.
62004005	Ahkiink itahsh oncitipentaakosiwak, miitahsh kaye kaaonci-ishihcikewaatc kaa'ishikiishwenitc ahkiink kaainaatisinitc, mii​'i kaye kaaoncipisintaakowaatc o'omaa ahkiink kaa-ayaanitc.
62004006	Kiinawint tahsh wiin Kishemanitoonk kitooncitipentaakosimin. Awenen iko kaakiihkenimaatc Kishemanitoon kipisintaakonaan. A'a tahsh wiin Kishemanitoonk kaaoncitipentaakosihsik kaawiin kipisintaakohsiinaan. Miitahsh o'omaa keoncipehteyenimintwaa iki kaakikishkaakowaatc ini Ahcaahkwan tepwewin kaakihkino'ikenitc, iki tahsh kaye kaakikishkawaawaatc ahcaahkwan kaawaniwishiwenitc.
62004007	Kaasaaki'inakook, taka saaki'ititaa. Saaki'iwewin hsa Kishemanitoonk onciimakan. Kahkina tahsh awiya kaasaaki'iwetc otooniicaanihsimikoon Kishemanitoon, okihkenimaan kaye Kishemanitoon.
62004008	A'awe tahsh kaasaaki'iwehsik kaawiin okihkenimaahsiin Kishemanitoon. Kishemanitoo iitok ishiayaa ehsaaki'iwetc.
62004009	Kishemanitoo tahsh kikii'naakohtamaakonaan ehsaaki'inank, ekiihpiicinisha'waatc kaamihcipeshikonitc oKosihsan o'omaa ahkiink, kiinawint ciayayaawank pimaatisiwin oKosihsink onci.
62004010	Miitahsh o'owe saaki'iwewin, kaawiin wiin ekiihsaaki'ank Kishemanitoo, wiin iitok kikiihsaaki'ikonaan, kaakii'onci piicinisha'waatc oKosihsan keoncipoonentamaakooyank kimacitootamowininaanin.
62004011	Kaasaaki'inakook, kiishpin Kishemanitoo o'o nahke kii'ishisaaki'inank, kekiinawint tahsh ishinaakwan cisaaki'itiyankipan.
62004012	Kaawiin mahshi wiihkaa awiya owaapamaahsiin Kishemanitoon, kiishpin tahsh saaki'itiyank, Kishemanitoo iinsan kiwiiciayaamikonaan, mii​'i kiihkiishinaakwaninik osaaki'iwewin kipimaatisiwininaanink.
62004013	Miitahsh wencikihkentamank e'wiiciayaamank Kishemanitoo, e'wiiciayaaminank kaye, aaniihsh kikii'miinikonaan otAhcaahkwan.
62004014	Kiinawint hsa kikii'waapantaamin, kitipaacimomin kaye Kaaoyoohsimintc ekiihpiicinisha'waatc oKosihsan cipimaaci'aanitc pemaatisinitc o'omaa ahkiink kaa-ayaanitc.
62004015	Awenen tahsh iko kewiintank Ciisahsoon mayaa e'oKosihsimikonitc Kishemanitoon, mii iitok a'a e'wiiciayaamaatc Kishemanitoon, e'wiiciayaamikotc kaye.
62004016	Kiinawint tahsh kikiihpikihkentaamin, ekiihtepwehtamowank kaye aaniin eshisaaki'inank Kishemanitoo. Kishemanitoo hsa ishiayaa ehsaaki'iwetc. Awenen​itahsh​iko saaki'iwewinink entashipimaatisitc, owiiciayaamaan Kishemanitoon, owiiciayaamikoon tahsh iko kaye.
62004017	Kiishpin saaki'iwewin kipimaatisiwininaanink ishikiishinaakwahk, mii​'i keoncikehcina'owenimoyank ahpii tipaahkonikewikiishikahk, aaniihsh Christ kaaishinaakwaninik opimaatisiwin, mii kekiinawint eshipimaatisiyank o'omaa ahkiink.
62004018	A'awe kaasaaki'iwetc kaawiin kohtaacihsii. I'i hsa kaakiishinaakwaninik saaki'iwewin oncisaakicishkikaateni kohtaaciwin. Aaniihsh awiya kaananiisaanentank ewii'nana'ahsintc, mii 'imaa wenciik kohtaaciwin. Awiya tahsh kaakohtaacitc kaawiin mahshi kiishinaakohcikaatehsinini saaki'iwewin opimaatisiwinink.
62004019	Miitahsh kaaoncisaaki'iweyank, aaniihsh Kishemanitoo nihtam kikiihshawenimikonaan.
62004020	Kiishpin awiya ihkitotc ehsaaki'aatc Kishemanitoon, shiinkenimaatc itahsh wiitanami'aan, mii​hsa 'awe kaakakiinawishkitc. Aaniihsh awiya kaasaaki'aahsik wiitanami'aan kaawaapamaatc, aaniin itahsh inaa keishikashkihtoohpan cisaaki'aatc Kishemanitoon kaawaapamaahsik?
62004021	Miitahsh o'o Kishemanitoo kaakii'inaahkoninank, awenen hsa kesaaki'aatc Kishemanitoon, ishinaakwanini kaye cisaaki'aahpan wiitanami'aan.
62005001	Kahkina awiya kaatepwehtank Ciisahsoon e'aawinitc kaakii'onakimikonitc Kishemanitoon cipimaaci'iwetc, mii​hsa 'awe Kishemanitoon kaaoniicaanihsimikotc. Kahkina tahsh kaye awiya kaasaaki'aatc Kaaoyoohsimimintc, osaaki'aa' kaye awenena'​iko Kishemanitoon kaaoniicaanihsimikonitc.
62005002	Miitahsh o'o wencikihkentamank ehsaaki'imank Kishemanitoo oniicaanihsa', kiisaaki'ank Kishemanitoo, ehtootamowank kaye otinaahkonikewinan.
62005003	Ehkanawentamowank tahsh Kishemanitoo otinaahkonikewinan, mii 'imaa eshinaakohtaawank ehsaaki'ank. Otinaahkonikewinan tahsh kaawiin sanakentaakwahsininiwan.
62005004	Awenen​itahsh​iko kaaoniicaanihsimikotc Kishemanitoon oshaakoocishkaanan ahkiink kaatanentaakwaninikin. Aaniin itahsh mayaa wencipahkinawaatamank ahkiink kaatanentaakwahk? Kitepwehtamowininaanink ohsha!
62005005	Awenen tahsh keshaakoocishkankipan ahkiink kaatanentaakwaninikin? A'awe hsa ehta kaatepwehtank Ciisahsoon e'oKosihsimikonitc Kishemanitoon.
62005006	Ciisahs Christ ohsha kaakiihshaaposhkank nipiini kiisiika'antaasotc, miskwiini kaye kiinihcikaniwitc. Kaawiin wiin nipiink ehta kiipi-ishishaaposhkaahsii, minciniishwayek hsa nipiink, miskwiink kaye. Kishemanitoo otAhcaahkwan tahsh iko tipaacimowan ehtepwewaninik o'o, aaniihsh otAhcaahkwan tepwewin tinowiwan.
62005007	Nihswayek hsa oncitipaacimaa Ciisahs.
62005008	Kishemanitoo otAhcaahkwan, nipi, i'i kaye miskwi. Ono hsa nihswayek peshikwan onci-inaacimaa.
62005009	Inashke kitepwehtamowaamin inini otinaacimowin, shaakooc tahsh wiin Kishemanitoo otipaacimowin nawac mashkawitepwemakanini, wiin iitok mayaa kaatipaacimaatc oKosihsan.
62005010	A'a hsa kaatepweyenimaatc Kishemanitoon oKosihsini, otayaan ote'ink kaaishitepweyaacimimintc oKosihsimaan. Awenen​itahsh​iko kaatepwehtawaahsik Kishemanitoon, mii​'i okakiinawishkink ehtootawaatc, ehtepwehtansik Kishemanitoon enaacimaanitc oKosihsini.
62005011	Miitahsh o'o tipaacimowin ehshihsink, Kishemanitoo ekii'miininank pimaatisiwin wiihkaa kepoonihsehsininik. I'i hsa pimaatisiwin oKosihsink onciini.
62005012	A'a tahsh kaa-ayaawaatc oKosihsimaan otayaan pimaatisiwin. A'a tahsh wiin kaa-ayaawaahsik Kishemanitoon oKosihsini kaawiin otaayaahsiin pimaatisiwin.
62005013	Kitooshipii'amawininim itahsh ono kiinawaa kaatepwehtamowek owiinsowinini Kishemanitoo oKosihsan, cikihkentamek e'ayaayek pimaatisiwin wiihkaa kepoonihsehsinok.
62005014	Miitahsh kaye kaaoncikehcinaa'oyank kiinaasihkawank Kishemanitoo: kiishpin ishikakwecimank enahtenik otinentamowin, kikanoontaakonaan.
62005015	Kiishpin tahsh kihkentamank e'noontawinank aaniin iko kaashikakwecimank, kikihkentaamin cimiininank i'i kaakii'ishikakwecimank.
62005016	Kiishpin awiya waapamaatc wiitanami'aan tootaminitc macitootamowin tino kaaishiwishiwemakahsininik nipowinink, otaa-anami'ehtawaan ohsha Kishemanitoon, okamiinikoni tahsh pimaatisiwin. Iki kota kaainakwaa omacitootamowiniwaan kaaishiwinikohsikwaa nipowinink. Ayaa hsa macitootamowin kaaishiwishiwemakahk nipowinink. Kaawiin nintihkitohsii cikii'anami'ehcikaatekipan o'o tino.
62005017	Kahkina ohsha wanitootamowin macitootawin inakincikaate. Ayaa tahsh macitootamowin kaaishiwishiwemakahsinok nipowinink.
62005018	Kikihkentaamin iitok awiya Kishemanitoon kaaoniicaanihsimikotc kaawiin nihtaamacitootansii. Kishemanitoon oKosihsini ohsha okanawenimikoon, maciaya'aan tahsh kaawiin okakashki'ikohsiin cimaashihse'ikotc.
62005019	Kikihkentaamin Kishemanitoo e'oniicaanihsiminank; iki tahsh wiin o'omaa ahkiink kaaoncitipentaakosiwaatc maciaya'aan otipenimikowaan.
62005020	Kikihkentaamin kaye Kishemanitoo oKosihsan ekiihpitakohshininitc, ekii'miiniminank kaye nihsitohtamowin, cioncikihkenimank kaamayaawentaakositc Kishemanitoo. Kiwiiciayaamaanaan tahsh kaamayaawentaakositc Kishemanitoo, ini kaye oKosihsan Ciisahs Christan. Mii​hsa wa'a Kishemanitoo kaatepwewiniwitc, wiin hsa 'a pimaatisiwin wiihkaa kepoonihsehsininik.
62005021	Kaasaaki'inakook niniicaanihsak, keko papaamenimaahkekwaanik manitoohkaanak.
63001001	Niin Cwaan (John) kaaniikaanentaakosiyaan, kitooshipii'amawin, kiin kaakii'onentaakosiyan ihkwe, kiniicaanihsak kaye. Tepwe hsa kisaaki'ininim. Kaawiin niin ehta kaasaaki'inakook, kahkina hsa kaakihkentamowaatc tepwewin kisaaki'ikowaak.
63001002	Aaniihsh i'i tepwewin kikikishkaakomin, kikawiiciiwikomin kaye nehpic iko.
63001003	Kishewaatisiwin, koohpaasinaakoowin, pisaanisiwin kaye kikawiiciiwikomin, e'onciimakahk Kishemanitoonk Kaaoyoohsimintc, Ciisahs Christink kaye kaaoKosihsimikotc Kaaoyoohsimimintc, citakoayaayek tepwewin, saaki'iwewin kaye.
63001004	Aahpici tahsh ninkiikihciciihkentam ekii'noontamaan aaninta kiniicaanihsak e'ishipimohsewaatc tepwewinink taapishkoo Kaaoyoohsimintc kaakii'inaahkoninank.
63001005	Mii​hsa 'o eshikakweciminaan, kiin kaaihkwewiyan, maano cisaaki'itiyankipan kahkina kaatahshiyank. Kaawiin wiin oshki-inaahkonikewin kaatashintamaan, i'iwe ohsha kaatashintamaan aasha kaakii'maaciiayaayank kiimaaciitepwehtamank.
63001006	Miitahsh o'owe saaki'iwewin eshihsink, ci'ishipimohsewankipan Kishemanitoo otinaahkonikewinink. Miitahsh o'o inaahkonikewin aasha kaakii'noontamek kiimaaciianami'aayek, saaki'itiwinink ci-ishipimohseyek.
63001007	Aaniihsh paahtiinowak owanihshimiwek kaamaacaawaatc misiwe ahkiink ehpapaaishaawaatc, e'ishipapaakihkino'ikewaatc Ciisahs Christan tepwe ininiinaank ekii'ishiowiiyawihsinik. Mii​hsa wa'a tino owanihshimiwe, kaakakwenakaashkawaatc Christan, kaainintc.
63001008	Kanawenintisok tahsh ciwanihtoohsiwek niinawint kaakii'anohkaatamaank kiinawaa cikashkihtamaakooyek, ishihcikek itahsh cimooshkinetipa'amaakooyek.
63001009	Awiya tahsh paashicishkaatc, ishiayaahsik kaye kwayahk kihkino'amaakewinink kaainaacimimintc Christan, kaawiin iinsan otayaawaahsiin Kishemanitoon. A'a tahsh wiin mooshak kaa-ayaatc i'imaa nahke ishikihkino'ikewinink, otayaawaan Kaaoyoohsimimintc, ini kaye oKosihsimaan.
63001010	Kiishpin awiya pinaasihkawinek piitoohsik itahsh o'o tino ishikihkino'ikewin, keko piintikanaahkek kitaawiniwaank, keko kaye awaac iko inaahkek: "Poosho niicii."
63001011	Awiya hsa ko kaapooshoo'aatc kewiin hsa ishiwiici'iwe kwayahk kaaishihcikehsinik.
63001012	Niipiwa' hsa nintayaan keishipii'ikeyaampaan, kaawiin tahsh masina'ikan, oshipii'ikanaapo niwii'aapacihtoohsiin. Nimpakohsentaan ohsha ewii'mawatihsinakook, cioncishkawi kakanoonitiyank, kiinawint hsa wiinke ciminwentamank.
63001013	Iniweniwa' tahsh oniicaanihsa' kaaonaapamintc kiicihkwe, kipooshoo'ikowaam!
64001001	Niin Cwaan (John) kaaniikaanisiyaan kitooshipii'amawin. Kiin kaasaakiwiiciiwinaan Keyahs (Gaius), tepwe kaasaaki'ak.
64001002	Kaasaaki'inaan, nintishipakohsenim misiwe piko ci-ishiminohseyan, ciminoayaayan kaye, kaashikihkeniminaan e'ishiminohseyan kitahcaahkopimaatisiwinink.
64001003	Aahpici ninkii'minwentam ahpii otanami'aak kiipitakohshinowaatc ekiihtipaacimihkwaa ehkihciwentaman kaatepwewentaakwahk tipaacimowin, e'ishipimaatisiyan kaye kaainahtek tepwewin.
64001004	Miitahsh i'i maawac kekoon kaaminwentamo'ikoyaan kiinoontamaan niniicaanihsak kii-ishipimaatisiwaatc tepwewinink.
64001005	Kiin kaasaaki'inaan, aahpici hsa kwayahk kitishihcike i'i kaashinihtaa wiici'atwaa otanami'aak, ikiweniwak iko kaye kaapiiwitehkantawihkwaa.
64001006	Kiihpitipaacimowak tahsh kaye o'omaa kaashimaawaci'itiyaank otanami'aak ekii'wiintamaakewaatc aaniin eshisaaki'iweyan. Kikaminohcike wiici'atwaa cimaacaawaatc, Kishemanitoo nahke kaashiminwaapantank.
64001007	Mii'iitok kaakii'oncimaacaawaatc ehpapaa-anohkiihtawaawaatc Christan. Kaawiin hsa kekoonini okii'otaahpinamawaahsiwaawaa' kaa-anami'ewaatisihsinik kekii'ishiwiici'ikowaahpan.
64001008	Miitahsh eshinaakwahk kiinawint ciwiici'ankwaapan iki tino ininiwak miitahsh i'i ewiitanohkiimankitwaa i'i kaapapaatashintamowaatc tepwewin.
64001009	Ninkii'oshipii'amawaak tahsh iki otanami'aak kaashiohkwiinowaatc. A'a tahsh Tayaacarahpiis (Diotrephes) kaanihtaa kakwe nihtamentaakositc kaawiin oncita nimpapaapisiskihtaakohsiinaan.
64001010	Kiishpin tahsh pitakohshinaan, niwiihtashintamowaan aaniin eshihciketc, oncita​ko e'nihtaa anaamimiyamintc. Kaawiin tahsh tepwehsii 'i kaaihkitotc. Teminihk itahsh e'inentansik i'i kaaishihciketc, kaawiin kaye otaawinink opiintikanaahsii' otanami'aa' kaapimiayaanitc. Okipihtinaa' kaye i'i kaa antawentaminitc i'i ewii'ishihcikenitc. Miitahsh eshisaakiciwepinaatc i'imaa kaashimaawaci'itinitc otanami'aa'.
64001011	Kaasaakiwiiciiwinaan, keko kakwenaapitootanken kaamacinaakwahk. I'i tootan kaaonishihshik. Awiya hsa kaatootank kaaonishihshininik, Kishemanitoonk oncitipentaakosi. A'a tahsh wiin kaatootank kaamacinaakwaninik, kaawiin iinsan otoonciwaapamaahsiin Kishemanitoon.
64001012	Tamiicariyahs (Demetrius) tahsh kahkina awiyan ominwaacimikoon. Kaaishitepweyaatotenik kaye opimaatisiwin onciminwaapancikaniwi. Keniinawint tahsh nintakominwaacimaanaan. Kikihkentaan iitok nintipaacimowininaan ehtepwemakahk.
64001013	Niipiwa' ihsa kitaainin, kaawiin tahsh i'i niwii'ishipii'ikehsii.
64001014	Nimpakohsenim tahsh wiipa ciwaapaminaan, mii​hsa 'i ahpii kekakanoonitiyank.
64001015	Pisaan ayayaan. Kaasaakiwiiciiwakwaa o'omaa kipooshoo'ikook. Wiintamaw ehpooshoo'ankitwaa kaasaaki'ankitwaa weti kahkina kaa-ayawaatc. Mii​'i minihk eshipii'amawinaan.
65001001	Niin Coot (Jude) Ciisahs Christ otanohkii'aakanan. Ciimis (James) ishinihkaaso niicihkiwensi. Kitooshipii'amawininim kahkina kiinawaa kaa-antominek, kaasaaki'inek kaye Kishemanitoo Kaaoyoohsimintc, Ciisahs Christ itahsh kaakanaweniminek.
65001002	Miitahsh i'i eshipakohsenimoyaan mooshak​iko cikoohpaateniminek Kishemanitoo cianikaantentaakwahk kipisaanentamowiniwaa maano kaye cianikaancisaaki'itiyek.
65001003	Kaasaaki'inakook, aahpici ohsha weweni ninkiihkakwe'ishihcike cioshipii'amawinakook kipimaaci'ikoowininaan onci kaamaamawihtooyank. Noonkom itahsh ninkii'inamanci' cioshipii'amawinakook ehkaancikanooninakook kiinawaa cikakwenaatamaatamek i'i tepwehtamowin Kishemanitoo kaakii'miinaatc opimaatisiima'.
65001004	Aninta enami'ewaatisihsikwaa ohsha kikiihpiintikaakonaanik ekiihkihkentaakosihsikwaa entinowiwaatc. Miiwak itahsh i'i kaakiihkwehkinamowaatc enaatotenik Kishemanitoon okishewaatisiwinini, miihsh meshkwac enaapacihtoowaatc pisaan keoncitootamowaatc noociko otishihcikewiniwaan. Miiwak itahsh iki kaa-aanawenimaawaatc Ciisahs Christan kaamihcipeshikonitc kitOokimaaminaanin, kaaTipenimiminank kaye. Mewisha iitok kii'ishipii'ikaatekopan aaniin keshikakwaataki'intwaa.
65001005	Aanawiin aasha kahkina ehkihkentamek o'o, shaakooc itahsh nimihsawentaan cimaamihkawimininakook kaaTipenciketc ekii'oncishaapwii'aatc opimaatisiima' weti Iicipahkiink (Egypt) kiisaakiciwinaatc. Naanaake tahsh okii'nihshiwaanaaci'aa' i'i kaakiihtepweyentansinik.
65001006	Maamihkawinotawihkwak itahsh encalak kaakii'ishitashiihkehsikwaa kaakii'ishimiinintwaapan cishitipencikewaatc, kaakii'nakatamowaatc kekii'ishitaawaahpan. Noonkom itahsh piiwaapihkweyaapiin wiihkaa kepooniayaasininikin aapataniniwan e'mamaancikwahpisowaatc. Anaamink kaaishikashkiitipihkaninik itahsh Kishemanitoon otashikipa'okowaan ehkanawenimikowaatc ewiihtipaahkonikowaatc ahpii kihcitipaahkonikewikiishikaninik. Miitahsh i'i ahpii kenihshiwanaaci'intwaa.
65001007	Maamihkawik itahsh kaye Swaatam (Sodom), Kamwaara (Gomorrah), ini kaye ootenawan kaakii'ayaakin i'imaa ciikaya'ii. Ikiweniwak kaye kaakiihtashiihkewaatc i'imaa ootenaahkaank peshikwan kii'ishihcikewak kaakii'ishihcikenitc maciencala' noociko ekii'ishihcikewaatc, ekii'nahpaaci-pihshikwaacihcikewaatc kaye. Ini tahsh ootenawan, iki kaye kaakiihpimaatisiwaatc kii'nana'ahsaawak cinehpici-caakisontwaa. Miihsh i'imaa eshiwaapanta'ikooyank, pehkish itahsh e'ayaankwaamimikooyank.
65001008	Miitahsh peshikwan oko owanikihkino'ikek eshihcikewaatc, otishinamowiniwaank iko nahke e'ishinoocikotootamowaatc owiiyawiwaan. Kaawiin kaye opapaapisiskentansiinaawaan okimaawiwinan Kishemanitoon kaa'onahtoonitc. Noociko kaye otinaawaa' encala' kaakihtentaakosinitc ishpimink kaa-ayaanitc.
65001009	Inashke wiin a'a kaaniikaanentaakositc encal Mayihkal (Michael) kaawiin i'i kii'ishihcikesii. Ahpii kiikakweshaakoosomaatc maciaya'aan aaniin kekiihtoocikaatenikipan Moosihsoon (Moses) owiiyawini, kaawiin Mayihkal kanake okiihkakwe-nihshiwanaasomaahsiin maciaya'aan anoociko ishikiishwewinan cikii'aapacihtoohpan. Mii​ehta kaa'inaatc: "Taka kaaTipenciketc kikakihcinooci'ik," okii'inaan.
65001010	Okoweniwak itahsh wiin ininiwak mii​hsa​ko​'i eshimaci-itamowaatc kekoonan nehsitohtansikwaa. Ini hsa wiin pankii kekoon kaakihkentamowaatc, otishikihkentaanaawaa ehta taapishkoo aya'aawihsha' kaaishimihci-pawikihkencikenitc tepwe e'naanaakatawentansinik. Miiwan tahsh ini tino kenihshiwanaaci'ikowaatc.
65001011	Wiinke hsa takihcikoohpaasinaakosiwak! Mii​hsa mayaa eshihcikewaatc enaapihcikewaatc kaakii'ishihcikenikopanen Kenan (Cain) mewisha. Mii kaye peshikwan eshihcikewaatc kaakii'ishihcikenikopanen Pelamoon (Balaam) kaakii'ishimamaashiinitc shooniyaan onci. Miihsh kaye peshikwan eshishashiipihtamowaatc taapishkoo kaakii'ishishashiipihtamonikopanen Kwaara (Korah) kaakii'ishinihkaasonitc. Miitahsh peshikwan inahke keshinihshiwanaatisiwaatc kekii'ishihsenitc.
65001012	I'iweni hsa kaa-akatentansikwaa kaaishinihtaapapaamahkamikisiwaatc, mii​hsa 'imaa wenciwiinishkamowaatc kiinawaa e'wiitoohkaasowaatc kaaishisaaki'itiiwi-wiihkwantiyek, wiinehtawaa piko e'naanaakaci'itisowaatc. Miihsh eshinaakosiwaatc taapishkoo wahkwi kaapimiwepaahsink, kaakimiwanohkemakahsinok. Taapishkoo mihtikonk kiitakwaakihk ishinaakosiwak, kaanihtaawikihtoohsikwaa kaye kekoonini kekiimiicinaakaatenikipan, e'ishinaakosiwaatc kaye kikiciipihk kaapihkwatahkiipicikaniwiwaatc mihtikook, wiinke tahsh e'aayiicinipowaatc.
65001013	Mii kaye eshinaakosiwaatc taapishkoo kaakihcimamaankaashkaak kihcikamiink, otishihcikewiniwaan kaaishimoohkinaakwaninikin taapishkoo piihte kaamoohkinaakwahk kiikihcinootink. E'ishinaakosiwaatc kaye taapishkoo wanankohshak noociko kaapapaamakoocinowaatc, Kishemanitoo okii'onahsaa' nehpic iko ci'ayaanitc maawac iko waahsa anaamink kaaishikashkiitipihkaninik.
65001014	Miiwa'​itahsh o'o kaakiihtashimaakopanen Iinohk (Enoch), niiwink Aatamonk (Adam) kaakii'onciaanihkoopisotc, kaakii'ihkitokopanen: "KaaTipenciketc ohsha wiihpitakohshin ewiihpiwiiciiwaatc mitaahswaahk kihcimitaahswaahk Kishemanitoon okihtentaakosiimini,
65001015	ewiihpitipaahkonaatc kahkina, cionaahkonaatc kaye aaniin ketootawimintc i'i kahkina kaaishihcikehsinik Kishemanitoo kaaishi'antawentank, i'i kaye kahkina noociko kaa'inaahpinemikotc omaci-ishiwepisii'," kii'ihkitokopan.
65001016	Miiwak​ihsa oko mooshak kaanihtaakihcikaakiikitowaatc, kotak kaye awiya' kaa-anaamimaawaatc; wiinawaa​ko e'ishihcikewaatc eshimacimihsawentamowaatc. Aahpici oncita kaye eminoinaawaatc awiya' wiinawaa piko ehta ewii'onciminohse'itisowaatc.
65001017	Kiinawaa tahsh wiin kaasaaki'inakook, maamihkawiwaahk otaanaank kaakiihpi-ininekwaapan kaaTipenciketc Ciisahs Christ otishinisha'waakana'.
65001018	Mii​hsa 'oweni kaa'ininekwaa: "Ahpii tahsh ishkwaac anikakiishikahk, taniayaawak hsa kepaahpinotaakewaatc, keishihcikewaatc wiinawaa piko omacimihsawencikaniwaan, ehkohsaahsikwaa Kishemanitoon."
65001019	Miiwak​ihsa oko kaanihtaa-nenaawishkawaawaatc otepwehtamoo', wiinke kaatipenimikowaatc kaaishimihsawentamomakaninikin owiiyawiwaan. Kaawiin kaye otayaawaahsiwaawaan Kishemanitoon otAhcaahkoni.
65001020	Kiinawaa tahsh wiin kaasaaki'inakook, ehkihtentaakwahk kitepwehtamowiniwaa, e'inentaakwahk waahkaa'ikan kaaishionaapihkihsicikaatek, mii 'imaa ishiompikaapawi'itik. Ishianami'aak itahsh kaye kaaishikihkinowiniminek Kishemanitoo otAhcaahkwan.
65001021	Kishemanitoo osaaki'iweninink ishiayaak keshikanawentaakosiyek, ciaaskonipii'ek kaaTipenciketc Ciisahs Christ kaaishikoohpaasinaaketc kaawii'ishimiininek pimaatisiwin wiihkaa kepoonihsehsininik.
65001022	Koohpaatenimihkwak iki kaanihtaa-aanwehtamowaatc.
65001023	Aaninta tahsh wiin pimaaci'ihkwak, saakiciwiihkopinihkwak i'imaa maci-ishkotenk. Koohpaatenimihkwak itahsh kotak aaninta citakokohtaanentamek. Kakwaanihsakentamowaahk otishihcikewiniwaan. Ayaankwaamisik kiinawaa i'imaa cionciwiinishkaakoohsiwek.
65001024	-
65001025	Taka hsa noonkom miikwehciwenimaataa kaamihcipeshikotc Kishemanitoo Kaapimaaci'inank. Wiin iitok kaakashkihtootc cikanaweniminek cipankihshinsiwek, cipiininek kaye kaaishiokimaawentaakwaninik kaaishiayaatc, awaac iko kekoon cishianaamentaakosihsiwek, wiinke kaye ciminwentamowek. Ciisahs Christ kaaTipeniminank e'wiiciiwank, taka hsa oncimiikwehciwenimaataa Kishemanitoo aaniihsh kihci-inentaakosi, kihciokimaawentaakosi, mashkawentaakosi, wiin kaye kaakashki'ewisitc. Mii​hsa 'oweni kaa'inentaakositc cipwaa ayaanik ahki, noonkom kaye, mii kaye 'i nehpic iko keni-ishiayaatc! Emen!
66001001	Okihkentamooshiwewin Ciisahs Christ Kishemanitoon kaakii'miinikotc ciwaapanta'aatc otanohkii'aakana' wiipa keni-ishiwepaninik. Otencaliman okiihpinaashinisha'waan ekiihkihkentamoonaanitc otanohkii'aakanan Cwaanan (John).
66001002	Shikwa Cwaan okiihtipaatotaanan kahkina ini kaakii'waapantank, mii 'oweni otihkitowinini Kishemanitoon kaye otepwewinini Ciisahs Christan kaakiihkihkentamooshiwenitc.
66001003	Shawentaakosi a'a keanamihtamaaketc o'o masina'ikan kaye kaapisintamowaatc ono ihkitowinan Kishemanitoo kaaishikanootamawintc, iki kaye kaakanawentamowaatc omaa kaaoshipii'ikaatenikin. Aaniihsh pehsho aasha cianiocihcihsenik.
66001004	Niin Cwaan nintooshipii'amawaak iki otepwehtamook imaa kaatashimaamaawaci'itiwaatc e'niishwaahcinkin (7) ootenawan Eshaawahkiink (Asia). Shawenimikoowin kaye pisaanentamowin kikaonciihtamaakowaa a'a Kishemanitoo omaa noonkom kaa-ayaatc kaye mewisha kaapionciayaatc kaye kaawiihpiayaatc, kaye ikiweniwak niishwaahso Ahcaahkwak kaainaahsamikaapawiwaatc Kishemanitoo okihtapiwinink,
66001005	Ciisahs Christ kaye kaaKwayahkwentaakositc Otipaacimo, a'awe nihtam kaa'nihtaawikitc Kishemanitoonaank, kaakiihkiiwepimaatisitc, kaatipenimaatc kihciokimaa' ahkiink kaa-ayaanitc. Kisaaki'ikonaan hsa, omiskwiimink kaye kikii'onciaapa'okonaan cipoonitipenimikoyank kimacitootamowininaanin kaakiihpitootamank.
66001006	Kikii'ishi'ikonaan itahsh citinowiyank citipenimiweyank, citashikihcianami'ewikimaawiyank, cianohkiihtawimank oKishemanitooman Kaaoyoohsimaatc. Wiin oka-ayaan kihci-inentaakosiwin kaye tipencikewin pishihshik iko ahpane. Emen.
66001007	Inashke tapinaakosi wahkwiink! Kahkina tahsh awiya okawaapamaawaan, impooshke kaye iki kaakiihpashipa'waawaatc. Kahkina tahsh kaatahswewaanakisitc ahkiink taoncimawiwak ahpii waapamaawaatc. Amii hsa ko taishiwepan. Emen.
66001008	"Niin a'awe nihtam kaakii'ayaatc miinawaa ishkwaac keayaatc, ihkito kaaTipenciketc Kishemanitoo maawac kaamashkawentaakositc. Mii a'awe noonkom kaa-ayaatc kaye otaanaank kaakii'ayaatc, kaye kepiayaatc."
66001009	Niin Cwaan (John) kiicihkiwensiwaa keniin e'wiiciiwak Ciisahs, kiwiiciiwininim e'ishishashiipentamek kimikoshkaaci'ikoowiniwaank, i'iwe ocaanimisiwin i'imaa kaaonciimakahk e'ayaak otipencikewinink Ciisahs. Ninkii'nakanikoo 'imaa minihsink Paatimahs (Patmos) kaaishinihkaatek. Ninkii'onciahsikoo ekii'wiintamaakeyaan Kishemanitoo otihkitowin kaye otepwewin Ciisahs.
66001010	Ahpii ehkiishikahk kaaTipenciketc oKiishikaam kaaishiwiintek ninkii'wiiciiwimik ini Kishemanitoo otAhcaahkwan. Ninkii'noontaan itahsh ehkihcikishiiwek inwewin taapishkoo kihcipootaacikanink, weti nimpihkwanink awiya ehkanooshitc.
66001011	Mii 'owe eshitc: "I'iwe kaawaapantaman mii 'iwe oshipii'an masina'ikanink. Mii 'imaa ishinisha'amaw iki otepwehtamook i'imaa kaatashimaamaawaci'itiwaatc e'niishwaahcinkin (7) ootenawan. Miiwan​ono ootenawan: Ehpihsahs (Ephesus), Simirna (Smyrna), Parkamam (Pergamum), Tayahtaira (Thyatira), Saartihs (Sardis), Pilatelhpiya (Philadelphia), Leyaatihsiiya (Laodicea)."
66001012	Miitahsh ninkiihkwehkikaapaw ewii'waapamak awenen otinwewin kaakanooshitc. Ninkii'waapantaanan itahsh niishwaahso waahsahkonencikanaahtikoon e'osaawishooniyaawankin.
66001013	Mekweya'ii 'imaa waahsahkonencikanaahtikonk awiya ninkii'waapamaa taapishkoo pemaatisitc, ehkikishkank kihcimakoot ositink e'ahkwekaninik, miinawaa ehkihcihpisotc ohkaahkikanehpison e'osaawishooniyaawinaakwaninik.
66001014	Ohtikwaanink itahsh wiinisihsan kii'waapishkaaniwan taapishkoo maanahcaanihshipiiwayink; taapishkoo koon kaawaapishkisitc kii'ahpiihciwaapishkaaniwan. Kii'waahsiteniwan itahsh ini oshkiinshikoon taapishkoo kaa-ahpiihciwaahsitek ishkote.
66001015	Ositan itahsh kaye taapishkoo osaawaapihk ekiihpehkaapihkitek kaye wiinke ehshooshkwaapihkahk kii'ishinaakwaniniwan. Mii kaye kaa'inihtaakositc taapishkoo kaamatweciwank kihcipaawihtik.
66001016	Okihcinihkink itahsh kii'apiwa' niishwaahso wanankohsha'. Amiihsh miinawaa otoonink kii'oncihseni kaaiitawikaahshaanik kihcimoohkomaan. Miihsh kaye eshinaakwaninik owatenk taapishkoo kiisihs kaa-ahpiihciwaahseyaahsiketc kii'ishinaakwanini.
66001017	Ahpii e'waapamak ninkiihkawipani'owaan ositink. Taapishkoo awiya e'nipotc ninkii'ishinaakos. Ninkiihtaankinik itahsh okihcinihkink, ekii'ishitc: "Keko sekisihken! Niin a'a Nihtam Kaakii'ayaatc kaye piinihsh Ishkwaac Keayaatc.
66001018	Niin a'a KaaPimaatisitc. Ninkii'nip, miinawaahsh nimpimaatis, kaye nehpic pishihshik ninkapimaatis. Niin ninteinentaakos citipentamaan nipowin kaye iki i'imaa kaanipowaatc kaaishiayaawaatc.
66001019	Oshipii'an itahsh ini kaawaapantaman, miiwan iniweniwan noonkom kaa-ayaakin kaye niikaan weti keni-ishihsek.
66001020	Kikihkentamoonin 'iwe enentaakosiwaatc oko niishwaahso (7) wanankohshak kaakii'waapamatwaa ninkihcinihkink e'apiwaatc, kaye ini niishwaahso osaawishooniyaawi waahsahkonencikanaahtikoon, i'iwe kaakaacikaatek. Oko niishwaahso wanankohshak, miiwa' otencalimiwaa' otepwehtamook kaatashimaawacianami'aawaatc kaaniishwaahcinkin ootenawan. Ini kaye niishwaahso waahsahkonencikanaahtikoon, miiwak​iki otepwehtamook e'niishwaahcinkin pepahkaan kaaishimaamaawaci'itiwaatc."
66002001	"Oshipii'amaw ini otencalimiwaan otepwehtamook Ehpihsahs (Ephesus) ootenaank kaatashianami'aawaatc. Mii 'owe ishipii'amaw: O'o kitikowaa a'a kaaminciminaatc i'i niishwaahso (7) wanankohsha' okihcinihkink, a'a mekweya'ii kaapimohsetc kaaishiniishwaahcininikin osaawishooniyaawi waahsahkonencikanaahtikonk.
66002002	Ninkihkentaanan kitishihcikewiniwaan kaye kitanohkiiwiniwaan kaye kishashiipentamowiniwaa. Kaye kikihkenimininim ekaa awaac ewii'otaahpinamawaahsiwekwaa iki maciayi'iink kaaishipimaatisiwaatc. Kikoci'aawaak itahsh iki Kishemanitoo otishinisha'waakana' kaamihci-ishi'itisowaatc, ekaa ehtinohkaaniwihsikwaa. Kikii'mihkawaawaak kiiwanimowin e'aapacihtoowaatc.
66002003	Shikwa keyaapi kishashiipentaam kaye niin onci kikiihpioncikakwaatakihtoom, kaawiin itahsh kaye kikii'oncipoonihcikehsiim.
66002004	Ayaa tahsh peshik kekoon e'ineniminakook: nihtam kaakii'ishisaaki'iyek kaawiin noonkom kitishisaaki'ihsiim.
66002005	Maamihkwentamohk itahsh imaa kaakii'oncipankihshinek, kaye pakitinamohk kimacihcikewiniwaan, miitahsh nihtam kaakiihtootamek miinawaa mii 'i ishihcikek. Kiishpin itahsh oncikwehkiihsiwek, piciinak kikaotihsininim, ninkapionciotaahpinaan imaa kaaishiahtek kiwaahsahkonencikanaahtikowaa.
66002006	Peshik itahsh kekoon kwayahk kitootaam: kishiinkentaam otishihcikewiniwaa iki Nihkaleyatanak (Nicolaitans) kaye niin tahsh kaaishishiinkentamaan.
66002007	Kiinawaa tahsh kaaonoontamaawiniyek, pisintawihk Kishemanitoo otAhcaahkwan kaainaanitc i'i otepwehtamoo' pepahkaan kaaishimaamaawaci'itinitc. Keshaakoocihtwaawaatc miiwak ikiweniwak ninkamiinaak ciamominewaatc imaa pimaatisiwini mihtikonk, Kishemanitoo okihtikewinink kaatashinihtaawikinitc."
66002008	"Ini tahsh miinawaa otencalimiwaan otepwehtamook Simirnaank (Smyrna) kaaishimaawaci'itiwaatc oshipii'amaw: 'Owe ihkito 'awe Nihtam Kaakii'ayaatc miinawaa Ishkwaac Keayaatc, a'awe kaakii'nipotc, miinawaa tahsh kaakiihkiiwepimaatisitc:
66002009	Kikihkenimininim e'ocaanimisiyek kaye wiinke ehkitimaakisiyek. Kiwenootisim itahsh. Kaye ninkihkentaan i'i eshimacikiishwaaninekwaa iki ninCoowimin kaaihkitowaatc, kaawiin itahsh tepwe Coowak tinowihsiiwak, Setan (Satan) itahsh omaawaci'itiwinink ishiwiicihtwaawak.
66002010	Keko kohtankek kaawii'ani-ishikotaki'ikooyek. Inashke aaninta kaatahshiyek kiwiihtashikoci'ikowaa maciaya'aa kipa'otiiwikamikonk ewii'ishiwepinikooyek. Kikatashikakwaataki'ikowaa mitaahsokiishik minihk. Ayaankwaamisik itahsh, impooshke piinihsh anioncinipoyek, kikamiinininim itahsh pimaatisiwin, mii 'iwe kitipa'amaakowiniwaa ekiihshaakoocihtwaayek.
66002011	Awenen kaaonoontamaawinitc maano okapisintawaan ini Kishemanitoo otAhcaahkwan i'iwe kaainaanitc otepwehtamoo' pepahkaan kaaishimaamaawaci'itinitc. Amii 'owe ehkitotc Ahcaahk: A'awe keshaakoocihtwaatc kaawiin okawaapantansiin i'i niishwaa nipowin, kaawiin kaye okawiihsakishkaakohsiin."
66002012	"Ini kaye otencalimiwaan otepwehtamook kaamaamawianami'aawaatc imaa Parkamamiink (Pergamum), o'owe oshipii'amaw: O'o ihkito a'a kaa-ayaatc kaaiitawikaahshaanik kihcimoohkomaan:
66002013	Kikihkenimininim kaaishiotayaawiniyek i'imaa kaaishiayaanik Setan (Satan) okihciapiwin. Keyaapi tahsh weweni kipiminisha'om, kaawiin kaye kikii'aanawencikehsiim ekiihtepwehtawiyek, impooshke mekwaa ehpimikakiishikaninik ekii'nihsintc nintipaacimoom Entihpahs (Antipas) kaakii'ayaankwaamisiihtamawitc, ekiihtashinihsintc i'imaa kaaishiayaanik Setanan otayaawinini.
66002014	Pankii tahsh ayaamakan kekoonan kaaminwentansiwaan kaaishihcikeyek. Aanint i'imaa kaa-ayaayek opiminisha'aanaawaa okihkino'amaakewinini ini Pelamoon (Balaam). Wiin okiihkihkino'amawaan ini Perahkwan (Barak) aaniin keoncipankihshimaanitc Isriyal (Israel) ininiwa'. 'Awehsh Perahk okiihkashki'aa' cimiicinitc i'iwe manitoohkaanink kaakiihpakitinikaakaaniwaninik, kaye citootaminitc pihshikwaatisiwin.
66002015	Miihsh peshikwan iko ayaawak i'imaa kaatahshiyek kaapiminisha'amowaac okihkino'amaakewinini ini Nihkaleyatana' (Nicolaitans).
66002016	Oncikwehkiik itahsh! Kiishpin kwehkiihsiwek, weyiipiko kikapiotihsininim, ninkamiikaanaak itahsh iki kaamacihcikewaatc, ninka-aapacihtoon ninkihcimoohkomaan nintoonink kaaoncihsek.
66002017	Kaaonoontamaawinitc maano okapisintawaan ini Kishemanitoo otAhcaahkwan kaainaanitc otepwehtamoo' pepahkaan kaaishimaamaawaci'itinitc. A'awehsh keshaakoocihtwaatc imaa ninkaoncimiinaa mahshi kaanaakosihsinik pahkweshikanan Mena (Manna) kaainimintc. Kaye ninkamiinaa waapishkiahsiniin, otooshkiwiinsowin kaaishioshipii'ikaatenik, ekaa awiya ehkihkentansik, piko ehta kemiinintc okakihkentaan."
66002018	"Mii 'owehsh kaye oshipii'amaw ini otencalimiwaan iki otepwehtamook imaa Tayahtaira (Thyatira) kaatashimaawacianami'aawaatc. O'o ishiwiintamaw: 'Owe kitikowaa Kishemanitoo oKosihsan, kaaishinaakwaninik oshkiinshikoon pisaaniko e'waahsitek ishkote, kaye ositan pisaaniko ekiihshooshkwaapihka'ikaatek osaawaapihk:
66002019	Ninkihkentaanan kitishihcikewiniwaan, mii 'iwe kaaishisaaki'iweyek kaye kaaishitepwehtamek kaye kaaishipami'iweyek kaye kaaishishashiipentamek. Amiitahsh noonkom ishkwaac kaaishihcikeyek nawac awahshime paahtiinatin ahpiihc wiin i'i nihtam kaakii'ishihcikeyek.
66002020	Ayaa tahsh i'iwe ekaa kaaminwentansiwaan kaaishihcikeyek, ehpakitinek 'awe ihkwe Cesapel (Jezebel) pisaan​iko e'ishihciketc waa'ishihciketc. Taapishkoo wiin tepwe ehkanootamawaatc Kishemanitoon inwaanitiso. Wiin itahsh okihkino'amaakewinink otishiwanihshimaa' iniweniwa' kaapami'imitc, citootaminitc pihshikwaatisiwin miinawaa cimiicinitc i'iweni kaapakitinamawimintc ini manitoohkaana'.
66002021	Nintaanakiihtawinamawaa 'awe ihkwe cikwehkiitc, cipoonihtootc omacihcikewin. Kaawiin itahsh inentansii cipoonihtootc opihshikwaatisiwin.
66002022	Miitahsh i'imaa ninka-ahpakinaa nipewinink a'a ihkwe i'i kaye kaakii'wiicipihshikwaatisiimikotc citashiwiihsakaahpinewaatc i'imaa. Mii 'iwe ketootamaan kiishpin oncikwehkiihsikwaa i'imaa kaatootamowaatc ekii'wiici'iwewaatc kaaishimaci-ishihciketc a'a ihkwe.
66002023	I'iwe tahsh kaanihshiwanaaci'iwemakahk ninkaishinihsimaa' okihkino'amawaakana' a'a ihkwe. Iki tahsh kahkina otepwehtamook kaaishimaamaawaci'itiwaatc ninkakihkenimikook niin e'waapantamaan kahkina awiya kaainentamowaatc kaye kaaishimihsawentamowaatc. Keishiwaapantamaan itahsh iko kaatahshiyek mii ko 'i keshitipa'amawinakook kaainahtek kitishihcikewiniwaa.
66002024	Kiinawaa tahsh kitishikanoonininim kaapahkaanisiyek i'imaa kaa-ayaayek Tayahtaira. Kaawiin kikii'otaahpinansiim i'iwe macikihkino'amaakewin. Kaawiin kikiihpikihkentansiim otishihcikewinan Setan (Satan) kaaishpaanikin wiinawaa kaaitamowaatc. Miitahsh 'owe eninakook: Kaawiin miinawaa kekoon kimiinihsinooninim cipimiwitooyek.
66002025	I'iwe kaa-ayaayek mii piko 'iwe minciminamohk piinihsh miinawaa cipitakohshinaan.
66002026	-
66002027	A'awe tahsh keshaakoocihtwaatc kaye kaakanawentank misiwe nintishihcikewinan, miitahsh 'awe ninkamiinaa cionaahkoniwetc taapishkoo ninTete kaakii'ishimiishitc keniin. Mii 'iwe keinaahkonaatc kaatahsopepahkaanisinitc pemaatisinitc, okashionaahkonaa' piiwaapihkopakamaakan ehtahkonank. Kaye taapishkoo waapikaninaakan kaaishipikishkiwepa'ikaatek, okaishipiihsiwepa'waa'.
66002028	Kayehsh waapaniwanankohshan ninkamiinaa.
66002029	Kiinawaa tahsh kaaonoontamaawiniyek, pisintawihk Kishemanitoo otAhcaahkwan i'iwe kaainaanitc i'i otepwehtamoo' pepahkaan kaaishimaamaawaci'itinitc."
66003001	"Ini otencaliman otepwehtamook kaatashimaamawianami'aawaatc i'imaa Saartihs (Sardis), 'owe oshipii'amaw: O'owe ihkito a'a kaa-ayaawaatc niishwaahso (7) Kishemanitoon otAhcaahkoni kaye i'i niishwaahso wanankohsha': Ninkihkentaan eshihcikeyek. Aanawiin ehpimaatisiyek e'inakinsoyek, kinipom itahsh.
66003002	Koshkosik, mashkawisiihtook keyaapi kaa-ayaayek kekaa kaanipoomakahkin. Kaawiin nintooncimihkansiin cikiishihtooyek kaakii'ineniminek ninKishemanitoom; otishiwaapantaan itahsh ehkiishihtaawaahsiwek.
66003003	Maamihkawik i'iwe kaakii'ishimiinikooyek kaye kaakii'ishinoontamek. Mii 'iwe kihciwinamohk, kaye pakitinamohk i'iwe kaaishimacitootamek. Kiishpin itahsh ekaa koshkosihsiwek, taapishkoo okimootishk kaaishikoshkowishiwetc takohshink mii 'iwe keinentaakosiyaan: kaawiin kikakihkentansiim ahpii mayaa kepiotihsinakook.
66003004	Pankii piko kitahshim imaa Saartihsink kaa-ayaayek mooshak ehpehkihtooyek kikikishkikaniwaan. Kiinawaa ko kikawaapishkihkonayem ciwiicipimohsemiyek, aaniihsh kiteahpiihtentaakosim.
66003005	Awenen iko kepahkinaaketc mii 'iwe keishihkonayetc: tawaapishkaaniwan okikishkikanan. Kaawiin kaye ninkakaahsi'amawaahsiin imaa masina'ikanink kaaoshipii'ikaasowaatc oko tepwe kaapimaatisiwaatc. Miiwak itahsh oko kewaawiinakwaa ehtipenimakwaa, i'imaa enaahsamiinitc ninTeten, i'i kaye kaaishiayaanitc ninTeten otencalimini ninkawaawiinaak.
66003006	A'awe tahsh kaaonoontamaawinitc maano okapisintawaan Kishemanitoon otAhcaahkoni kaainaanitc i'i otepwehtamoo' pepahkaan kaaishimaamaawaci'itinitc."
66003007	"Kaye ini otencalimiwaan otepwehtamook i'imaa Pilatelhpiyaank (Philadelphia) kaatashimaawaci'itiwaatc, owe ishipii'amaw: O'o kitikowaa 'awe misiwe kaakwayahkwaatisitc kaye kaatepwewiniwitc, a'a kaa-ayaatc aapaapihka'ikan Tepit (David) kaakii'ayaahpan. Wa'a tahsh inini ahpii paahkinank ishkwaantem, kaawiin miinawaa awiya okakashkihtoohsiin cikipa'ank, kaye ahpii kipa'ank kaawiin miinawaa awiya okakashkihtoohsiin cipaahkinank.
66003008	Wiin ihkito: Ninkihkentaan eshihcikeyek. Aanawiin pankii e'mashkawisiiyek, miinooc kikiihkanawentaam kaakii'ihkitoyaan. Kaawiin kaye kikii'aanawenimihsiim cipoonipiminisha'oyek. Nashke kikiihpaahkintenamawininim miinawaa awiya kekipa'ansik.
66003009	Inashke mii 'owe ketootawakwaa ikiweniwak kaawiici'iwewaatc i'imaa Setan (Satan) omaawaci'iwewinink. Miiwak​iki okiiwanimook, Coowak (Jews) nintinowimin kaaihkitowaatc, kaawiin tepwe tinowihsiiwak. Nashke ninkaishi'aak cipiociciinkwanapiwaatc imaa eshisitekaapawiyek. Okakihkentaanaawaa tahsh ehsaaki'inakook.
66003010	Kikiihkanawentaam kaakii'ininakook cishashiipentamek. Kaye niin kikakanawenimininim ahpii pakamishkaamakahk kakweci'iwewin, amiitahsh o'o kekakweci'ikowaatc omaa ahkiink kahkina kaaotaawiniwaatc.
66003011	Weyiip ninkapiishaa. Minciminamohk itahsh i'iwe kaa-ayaayek, ekaa awiya cimahkamihsinowek kitipa'amaakoowiniwaa kaawii'miinikooyek pahkinaakeyek.
66003012	A'awe tahsh kepahkinaaketc ninkaishi'aa peshik citinowitc ini kaashipatahkitekin kaa-aahswaahkwa'ikaakaaniwankin i'imaa okihcianami'ewikamikonk ninKishemanitoom. Kaawiin miinawaa wiihkaa tasaaka'ansii. Miitahsh o'o keishipii'wak: ninkaoshipii'amowaan owiinsowinini ninKishemanitooman, i'iwehsh kaye ninKishemanitooman otootenaamini kaaishinihkaatenik, mii 'iwe Oshki Ceroosalam (Jerusalem), i'imaa kihcikiishikonk kepioncinaashishkaanik, i'imaa ninKishemanitoomink kepionciinik. Nintooshkiwiinsowin kaye ninkaoshipii'amowaan opimaatisiwinink a'a kepahkinaaketc.
66003013	A'a kaaonoontamaawinitc maano okapisintawaan ini Kishemanitoon otAhcaahkoni i'i kaainaanitc otepwehtamoo' pepahkaan kaaishimaamaawaci'itinitc."
66003014	"Ini otencalimiwaan otepwehtamook kaamaamawianami'aawaatc Leyaatihsiiya (Laodicea) ootenaank, o'owe ishipii'amaw: O'o kitikowaa a'a Emen (Amen) kaaishinihkaasotc, kaa-ayaankwaamisitc kaye kaatepwetc Otipaacimo. Mii 'awe kaakii'oncimaacihsininik minihk kekoon Kishemanitoo kaakii'oshihtootc.
66003015	O'owe ihkito: Ninkihkentaan kaakiihpimi-ishihcikeyek. Miihsh 'iwe kitinenimininim i'i miicim ekaa e'minohpokwahsinok ekaa ehtekishitehsinok ekaahsh kaye ehtetahkaahsinok. Ampehsh kanake peshik o'o ishiayaayek kaakishitek kemaa kaye kaatahkaak kekoon.
66003016	Nimaashihpitaan itahsh i'i kaainentaakosiyek ekaa ehkishitehsinok kitishiayaawiniwaa kaye ekaa wawiinke ehtahkaahsinok, kikakitanewepamininim itahsh.
66003017	Aaniihsh mii 'iwe ehkitoyek: 'Niwenootisimin, ninkii'animaawacihcikemin, kaawiin kaye kekoon ninoontehsehsiimin.' Kaawiin itahsh kikihkentansiim eshiayaayek, ehkakwaatakipimaatisiyek kaye ehkoohpaasinaakosiyek. Kikitimaakisim itahsh, kiwaahsaahkonawem kaye, kaawiin kaye kiwaapihsiim.
66003018	O'owe tahsh kitishikihkino'amawininim keshihcikeyek: niin ataamihshik osaawishooniyaa kaakiihpehkaapihkaahkisotc ciwenootisiyek itahsh. Kaye ataamihshik waapishki kikishkikanan cikikishkikeyek, aakwanawahpisok iwe kaaishiwaahsaahkonaweyek ekaa ciakasinaakosihsiwek. Ataamihshik kaye poonsinikan cipoonsinamek kishkiinshikowaan ciwaapantamaayek.
66003019	Niin itahsh minihk hsa ko kaasaaki'akwaa nimaamiinokihkino'amawaak, nimpahshanshe'waak kaye. Ayaankwaamisik, pakitinamohk itahsh kaaishimacitootamek.
66003020	Inashke pisintamohk! Niniipaw akwaciink i'imaa ishkwaantenk, nimpaahpaawa'ike. Awiya tahsh noontawitc ehkiikitoyaan, paahkintenamawitc, ninkapiintikawaa tahsh, ninkawiiciwiihsiniimik, kaye wiin tahsh ninkawiiciwiihsiniimaa.
66003021	A'awe keshaakoocihtwaatc ninkashimiinaa ciwiitapimitc ninkihciapiwinink taapishkoo niinihtam kaakii'ishishaakoocihtwaayaan kaye noonkom e'wiitapimak ninTete okihciapiwinink.
66003022	A'a kaaonoontamaawinitc okapisintawaan Kishemanitoon otAhcaahkoni ini kaainaanitc otepwehtamoo' pepahkaan kaaishimaamaawaci'itinitc."
66004001	Ishkwaahsekin ini kaakiihpiwaapantamaan, miitahsh miinawaa kekoon niwaapantaan. Ayaa 'iweti ehpaahkihsink ishkwaantem kihcikiishikonk. 'Iweti nihtam kaakii'noontawak kihcipootaacikanink kaakii'inwetc kaakiihkanooshitc, miinawaa kii'ihkito: "Piishaan o'omaa ishpimink, miihsh iwe kiwii'waapanta'in ini kekoonan kehcinaac iko ciani-ishiwepahkipan," nintik.
66004002	Shemaak itahsh ninkii'wiici-inentamoshkaakowaan Kishemanitoo otAhcaahkwan. Niwaapantaan e'onahtek kihcikiishikonk kihciapiwin, kaye awiya niwaapamaa e'namatapitc i'imaa,
66004003	e'waahsiinkwesotc; taapishkoo kaaishinaakosiwaatc oko tino niishin ahsiniik kaa-ahpiihcionishihshiwaatc, caaspar (jasper) eshioshaawashkwaapihkisitc, kaarniiliyan (carnelian) kaye eshimiskwaapihkisitc, mii 'i eshinaakositc e'waahsiinkwesotc. Kiisihsweyaap kaye i'imaa kii'ayaa waahkaaya'ii kihciapiwinink, taapishkoo e'inaahsahkonek kaaishinaakositc a'a emaralt (emerald) ahsin, shinkopiink eshishaapwaahtenaakositc.
66004004	Imaahsh kaashiahtek kihciapiwin kii'waahkaahtewan kihciapiwinan niishtanahshiniiwin (24) ehtahsinkin. Niishtanahshiniiwin itahsh i'imaa oniikaanisiik kii'namatapiwak ekii'waapishkaanikin okikishkikaniwaan kaye ekii'osaawishooniyaawiwaninikin ini otookimaawaanohkwaaniwaan kaakikishkamowaatc ohtikwaaniwaank.
66004005	Imaa tahsh kihciapiwinink kii'onciwaawaahtehse kaye kii'oncimatwewehtaakwan inihtaakosiwin kaye ehpinehsiiwank kaainihtaakwahk. Niishwaahso (7) tahsh imaa waahsahkonencikanan kiihtanahkonewan oncishkaw inahke kihciapiwinink. Amiiwa' ini kaaniishwaahcinitc otAhcaahkwa' Kishemanitoo.
66004006	Kaye e'inaahsamahtek kihciapiwin mii 'imaa kaa-ayaak saaka'ikaniink kaaishinaakwahk, taapishkoo waahsehcikanaapihk ehtinowank, taapishkoo mihkwamiink kaaishishaaponaakositc miihsh eshinaakwahk kaa-ahtek. Kaye mekwaya'ii kaye waahkaaya'ii kihciapiwinink niiwin awiyak opimaatisiik kii'ayaawak, misiwe e'oshkiinshikowaatc, niikaanaya'ii kaye otaanaank kii'oshkiinshikowak.
66004007	Awe tahsh nihtam opimaatisii taapishkoo mihshipishiw ishinaakosi. Awe tahsh kotak taapishkoo naapepishihki. Shikwa miinawaa 'a kotak kii'inatenkwe ininiink. Miinawaahsh a'a kotak mikisi ehpimihsetc ishinaakosi.
66004008	Mii entahshiwaatc opimaatisiik kaaniiwiwaatc ninkotwahcininiwan oninkwiikaniwaan. Misiwehsh oshkiinshikowak waahkaaya'ii kaye piincaya'ii. Kaawiin wiihkaa aahtenikamohsiiwak, ehkiishikaninik nikamowak kaye ehtipihkaninik, o'owe e'ina'amowaatc: "Wawiinke kwayahkwaatisi! Wawiinke kwayahkwaatisi! Wawiinke kwayahkwaatisi kaaTipenciketc Kishemanitoo wawiinke kaaMashkawaatisitc! aweti kaakii'ayaatc, omaahsh noonkom kaa-ayaatc, miinawaahsh cipiayaatc!" ina'amook.
66004009	Otipaacimaawaan eshi ahpiihci onishihshiwencikaniwinitc, kaye okihtakimaawaan kaye onanaahkomaawaan ini kihciapiwinink kaanamatapinitc ahpane pishihshik kaapimaatisinitc.
66004010	Ahpii hkwa eshihcikewaatc opimaatisiik, kaye wiinawaa kaaniishtanahshiniiwiwaatc (24) oniikaanisiik otoociciinkwanapiihtawaawaan ini kihciapiwinink kaanamatapinitc ahpane pishihshik kaapimaatisinitc, kaye otahpakitoonaawaan okihciokimaawaanohkwaaniwaan i'imaa enaahsamahtek i'i kihciapiwin e'ishpenimaawaatc. Mii 'owe ehkitowaatc:
66004011	"Kiin kaaTipenimiyaank ninKishemanitoominaan! Kiin kitepakentaakos ciwiincikaatek ciahpiihci onishihshiwencikaniwiyan, kaye ciahpiihci ishpenimikooyan, kaye ciahpiihci kihcimashkawentaakosiyan, aaniihsh kahkina kekoon kikii'oshihtoon. Kiin iko ekii'inentaman kii'onciayaawan kaye kii'oshihcikaatewan," amii 'iwe otinaawaan.
66005001	Keyaapi 'imaa niwaapamaa a'awe kihciapiwinink kaanamatapitc okihcinihkink e'ahtenik titipiikinikani masina'ikan, anaamink kaye wakicaya'ii e'oshipii'ikaatenik, kaye ehkipishkiwahsikaatek niishwaahcink (7).
66005002	Niwaapamaa tahsh kaye e'mashkawentaakositc encal ehkishiiwetc e'ihkitotc: "Awenen keteinentaakositc cipapaahkwacipitootc ini kipishkiwahsikanan? Awenehsh kepaahkiikinank 'iwe masina'ikan?"
66005003	Kaawiin itahsh awiya kiimihkikaniwihsii kihcikiishikonk kaye ahkiink kaye anaamahkamik kekashkihtootc cipaahkiikinank 'iwe masina'ikan kaye cikanawaapantank.
66005004	Miitahsh ninkiihkihcimaw ekaa ekii'mihkawaahsiwintc ehteinentaakositc cipaahkiikinank i'i titipiikinikanimasina'ikan kaye ciwaapantank.
66005005	Peshik itahsh awe kaaniikaanentaakositc ninkiihkanoonik: "Keko mawihken. Ina 'aweti mihshipishiw, wiin a'awe i'imaa kaakii'onciitc opeshikwewaanakisiwinink Coota (Judah), kaye Tepitink (David) ekii'ontahkaanesitc, wiin e'aawitc a'a kaashaakoocihtwaatc, wiin okashkihtoon ehpapaahkwacipitootc kipishkiwahsikanan kaye ehpaahkiikinank i'i titipiikinikani masina'ikan," kii'ihkito.
66005006	Miitahsh i'imaa ninkii'waapamaa Maanahcaanihshenhs e'niipawitc mekweya'ii kihciapiwinink, e'waahkaakaapawiihtaakotc i'i niiwin (4) opimaatisii' kaye i'iweniwa' kaaniishtanahshiniiwinitc (24) oniikaanisii'. Pisaan​iko ekii'nihcikaniwikopanen kii'ishinihsitawinaakosi a'a Maanahcaanihshenhs. Kii'niishwaahciwa' (7) oteshkana', kii'niishwaahcininiwan (7) kaye oshkiinshikoon. Ono tahsh kaaniishwaahcininikin oshkiinshikoon mii 'i kaaicikaasonitc Kishemanitoo kaaniishwaahcinitc (7) otAhcaahkwa' misiwe ahkiink kaaishinisha'omintc.
66005007	Kii'ishaa tahsh a'a Maanahcaanihshenhs ekii'otaahpinamawaatc i'i titipiikinikan i'imaa okihcinihkiniink kaa-ahtenik ini kaanamatapinitc kihciapiwinink.
66005008	Ahpiihsh ekii'otaahpinank a'a Maanahcaanihshenhs, okii'ociciinkwaniihtaakoo' i'i niiwin (4) opimaatisii', i'i kaye niishtanahshiniiwin (24) oniikaanisii'. Oniikaanisiik itahsh okii'ayaawaawaa' pehpeshik matweyaapiikipicikana'. Okii'ayaanaawaan itahsh kaye kaaosaawishooniyaa​waapihkaninikin onaakanan eshimooshkinenik i'iwe kaaminomaahsikaatenik. Mii 'oweni otanami'aawinini Kishemanitoo opimaatisiima'.
66005009	Kii'nikamowak itahsh oshkinikamon o'owe e'ina'amowaatc: "Kiin kiteahpiihtentaakos ciotaahpinaman i'i titipiikinikan, kaye cipapaahkwacipitooyan ini kipishkiwahsikanan. Aaniihsh kikii'nihsikoo, kimiskwiim itahsh kikiihtipa'ikehtamawaak, i'imaa misiwe kaaonciiwaatc, Kishemanitoon citipenimikowaatc. Kahkina pepahkaan tahswewaanakisiwinink onciiwak, kahkina kaye pepahkaanikiishwewinink, kahkina kaye eshiwaawiintekin onciiwinink, kahkina kaye pepahkaanwewaanakinaakosiwinink.
66005010	Miiwak itahsh iki kaakii'ishi'atwaa citinowiwaatc ketipenimiwewaatc citashianami'ewikimaawiwaatc cianohkiihtawaawaatc kiKishemanitoominaanan. Kaye tahsh omaa wakitahkamik tatipencikewak," kii'ina'amook.
66005011	Miinawaahsh ninkii'inaap, ninkii'noontawaak itahsh encalak e'onsaamwewitamowaatc, maawac ehpaahtiinowaatc, kaawiin wiihkaa taatepakimaahsiiwak entahshiwaatc. Miihsh i'imaa kii'waahkaakaapawiwak oko kaaonsaamiinowaatc encalak i'imaa kihciapiwinink kaa-ahtek kaye iki niiwin opimaatisiik kaye iki niishtanahshiniiwin (24) oniikaanisiik kaaishiayaawaatc.
66005012	Kiihkihci-inwewak encalak e'ihkitowaatc: "Wiinke misiwe tepakentaakosi a'a Maanahcaanihshenhs kaakii'nihsintc: Tamiinaa wenootisiwin, kakiihtaawentaakosiwin, mashkawentaakosiwin kaye. Takihci-inenimaa, ta-ahpiihcionishihshiwencikaniwi, kaye tananaahkomaa."
66005013	Kaye kahkina awiya kaakii'oshi'intc imaa kihcikiishikonk, imaahsh kaye ahkiink, kaye anaamahkamik kaye kihcikamiink kaa-ayaawaatc, kaye kahkina kekoon misiwehkamik kaapimaatahkin, kahkina ninkii'noontawaak e'nikamowaatc: "A'awe kaanamatapitc okihciapiwinink a'a kaye Maanahcaanihshenhs tananaahkomaawak kaye takihtakimaawak, kaye ta-ahpiihcionishihshiwencikaniwiwak, tainakimaawak misiwe e'mashkawentaakosiwaatc, mooshak iko ahpane pishihshik," kii'ina'amook.
66005014	Ikiweniwak itahsh niiwin (4) opimaatisiik kaye wiinawaa kii'ihkitowak: "Emen." Iki kaye oniikaanisiik kii'ishiociciinkwanipani'owak ehkihci-inenimaawaatc.
66006001	Miitahsh i'i ahpii ninkii'waapamaa 'awe Maanahcaanihshenhs peshik ehpahkwacipitootc i'i kipishkiwahsikan. Ninkii'noontawaa tahsh ehkakitotc peshik iki kaaniiwiwaatc opimaatisiik. Taapishkoo kihcipinehsiiwank kii'inwe: "Piishaan!" e'ihkitotc.
66006002	Ninkii'inaap itahsh, e'waapamak e'waapishkisitc mihtatim, ehpitehsapitc awiya mihtikwaapiin ehtahkonaatc. Kii'miinaa tahsh i'i shaakooci'iwewi aanohkwaan. Miitahsh pisaaniko kaanihtaashaakooci'iwetc kii'ishinaakosi, ekii'ani-ishitehsapitc keyaapi ewii'anishaakoocihtwaatc.
66006003	Miinawaa tahsh kotak kipishkiwahsikan okiihpahkwacipitoon a'a Maanahcaanihshenhs. Miinawaa peshik ninkii'noontawaa opimaatisi, "Piishaan!" e'ihkitotc.
66006004	Miitahsh miinawaa peshik kiihpioncisaakeweshkaa mihtatim e'miskositc. A'awe kaatehsapitc kii'miinaa cimaaciitootc cimacimiikaatinaaniwaninik i'imaa ahkiink, mii 'i cinihsitinaaniwank. Shikwa kii'miinaa 'i kaamihcaapihkaninik kihcimoohkomaan.
66006005	Miinawaa tahsh kotak okiihpahkwacipitoon kipishkiwahsikan a'a Maanahcaanihshenhs, mii 'iwe nihsink (3). Miinawaahsh peshik ninkii'noontawaa opimaatisi, "Piishaan!" e'ihkitotc. Ninkii'inaap itahsh, ina 'aweti kaamahkatewisitc mihtatim. A'awe tahsh kaatehsapitc otahkonaan tipaapishkoocikan.
66006006	Ninkii'noontaan itahsh taapishkoo inihtaakosiwin e'inwemakahk. Mekweya'ii 'imaa kiihtanihtaakwan iki niiwin (4) opimaatisiik kaa-ayaawaatc, mii 'owe e'inwemakahk: "Peshikokiishik ehkashki'aatc awiya shooniyaan, peshikokwaapa'ikan ehta ta-ataawe pahkweshikanikihtikaanenhsan cimiicitc, shikwa nihso (3) kwaapa'ikan parlii (barley) manoomin ehta ta-ataawe peshikokiishik ehkashki'aatc shooniyaan. Keko tahsh wiin nihshiwanaaci'aahken aalip (olive) kaatinowiwaatc kihtikaanaahtikook, kaye ini shoominikihtikewinan kaawiin tanihshiwanaatahsinoonan," kii'inwemakan.
66006007	Miitahsh miinawaa kotak okiihpahkwacipitoon a'a Maanahcaanihshenhs kipishkiwahsikan, mii 'i niiwink. Miinawaa tahsh ninkii'noontawaa a'a ehkoniiwitc (4) opimaatisi, "Piishaan!" e'ihkitotc.
66006008	Ninkii'inaap itahsh, ina 'aweti e'waapamak e'waapinawinaakositc mihtatim. Nipowin kii'ishinihkaaso a'a kaatehsapitc. Ini tahsh Hetiis (Hades) kaaishiwiinsonitc otaanaank opiwiiciiwikoon ehpimitehsapinitc. Oko tahsh niishin kii'miinaawak citashinihsaawaatc i'iweniwa' peshik kaatahsoniiwinitc (1/4) awiya' 'imaa ahkiink kaa-ayaanitc. Oka-aapacihtoonaawaa miikaatiwin, mantawiiwin, ocaanimaahpinewin, kaye kaamacaatisinitc aya'aawihsha'.
66006009	Miitahsh miinawaa kotak kipishkiwahsikan okiihpahkwacipitoon a'a Maanahcaanihshenhs, amii 'iwe aasha naanan. Shikwa ninkii'waapamaak ahcaahkwak shiipaaya'ii pakitinaahsowinaapihkonk e'ayaawaatc. Miiwa'​i'i otahcaahkowaa' kaakii'oncinihsintwaa otihkitowinini Kishemanitoon kaye otipaacimowiniwaa nehpic iko kaakii'wiintamaakewaatc.
66006010	Kiihkihci-inihtaakosiwak itahsh o'owe: "Kiin Tepencikeyan, kiin maawac kaamashkawentaakosiyan, misiwe kaakwayahkwaatisiyan kaye ehkwayahkwentaakosiyan! Aaniin minihk keni-ishihsek ahpii ketipaahkonatwaa iki ahkiink kaakii'nihshiyamintwaa?"
66006011	Kahkina tahsh pehpeshik kii'miinaawak waapishki kikishkikanan cikinwaapiika'ashewaatc. Kii'inaawak itahsh nahkawe acina keyaapi cianwepiwaatc, piinihsh itahsh cianitipihsenitc kaatahshinitc owiicianohkiimaakaniwaa' kaye owiiciotepwehtamoomiwaa' keninihsimintc, wiinawaa ko kaakii'ishinihsintwaa kaye iniweniwa' cinihsimintc, mii 'iwe cikiishakincikaasowaatc iki kenihsintwaa.
66006012	Miinawaa ninkii'waapamaa kotak kipishkiwahsikan ekiihpahkwacipitootc a'a Maanahcaanihshenhs, mii aasha ninkotwaahso. Miihsh i'i kiihkihcinininkihse ahki. Kiisihs itahsh taapishkoo e'mahkatewaak ahsapiiwekinwewash kii'ishimahkatewisi. Shikwa misiwe kii'miskonaakosi tipihkikiisihs taapishkoo miskwiink.
66006013	Wanankohshak itahsh kii'oncipankihshinook kiishikonk, taapishkoo ehkihcipankihshinowaatc ekaa e'atihsohsikwaa pik (fig) kaatinowiwaatc kihcishoominak e'wawaahkawaahkwaahshitc a'a kihtikaanaahtik.
66006014	Kiishik itahsh kii'maacaamakan taapishkoo 'i titipeyiikinikan e'anititipeyiikinikaatek, piinihsh ekii'naakwahsinok. Amiihsh ini kahkina waciwan kaye minihsan kii'aanciayaawan i'imaa kaakii'ayaakin.
66006015	Mii ahpii kihciokimaak ahkiink, ikiweniwak kaye kaaokimaawentaakosiwaatc kaye kihcishimaakanihshiiwikimaak kaye kaawenootisiwaatc kaye kaamashkawentaakosiwaatc kaye kahkina kotak pemaatisiwaatc, kemaa tipenimaakanak kemaa kaye kaatipenintisowaatc, kahkina kiihkaasowak, 'imaa kaaishiwaawiimpahkamikaak kaye anaamahsin kaaishipapiihkwatinaak kii'ishikaasowak.
66006016	Oshaakowaataanaawaan itahsh ini waciwan kaye ahsinii': "Aakawishkawihshinaam, kaashihshinaam ekaa ciwaapamihsiyamintc a'awe kihciokimaawapiwinink kaanamatapitc, ekaa kaye cipatakoshkaakohsiwank onishkaatisiwin a'awe Maanahcaanihshenhs.
66006017	Aasha ocihcihseni 'iwe ehkiishikaninik kaawiihkohtaanentaakwahk, ewii'naakwaninik onishkaatisiwiniwaa. Kaawiin awiya okakashkihtoohsiin i'imaa cishaapwiihpan."
66007001	Kaa'ishkwaahsekin ono, ninkii'waapamaak niiwin (4) encalak niiwayak (4) ehko​kiihkihkamikaanik e'niipawiwaatc. Pehpeshik okiihkihciwinaanaawaa i'iwe e'ontaanimaninik, ekaa cinootinsinok ahkiink kaye kihcikamiink, ekaa kaye cipakaminoowehsinok imaa mihtikonk.
66007002	Miinawaa kotak peshik ninkii'waapamaa encal ehpiompishkaatc waapanonk ehpikikisitc i'i keishikihkinawaaci'aatc i'iweniwa' kaapimaatisinitc Kishemanitoon kaatipenimaanitc. Kiihkihcinoontaakosi wa'a encal ehshaakowaanaatc niiwin (4) kotak encala' kaakii'miinintwaa kaawii'maashitootamowaatc i'i ahki kaye kihcikam.
66007003	Amii 'owe kaa'inaatc: "Keko kekoon tootankek i'i ahki kaye kihcikam kaye iki mihtikook, paanimaa ehta kiKishemanitoominaan otanohkii'aakana' kiikihkinawaacipii'wankitwaa oskahtikoniink, cikihkentaakosiwaatc ehtinowiwaatc."
66007004	Ninkii'noontaan itahsh ehtahshiwaatc iki kaakii'ishikihkinawaacipii'ontwaa oskahtikowaank: ninkotwaahk niimitanahshiniiwink mitaahswaahk (144,000) mii 'iwe kaatahshiwaatc kaakiih kihkinawaacipii'ontwaa, i'imaa ekii'onciiwaatc mitaahshiniishin (12) kaatahswewaanakisiwaatc Isriyalak (Israel).
66007005	-
66007008	Mitaahshiniishink mitaahswaahk (12,000) kiihtahshiwak kaakiih kihkinawaacipii'ontwaa 'imaa kaakii'onciiwaatc entahso pehpeshikwewaanakisiwaatc. Miiwan​ono owiinsowiniwaan kaaontahkaanesiwaatc: Coota (Judah), Oroopan (Reuben), Ket (Gad), Aahshar (Asher), Naapihtalaai (Naphtali), Manaahsa (Manasseh), Simiyan (Simeon), Liipaai (Levi), Ihsahkaar (Issachar), Sepiyolan (Zebulon), Coosap (Joseph), Penciman (Benjamin).
66007009	Miinawaa tahsh kaa'ani-ishihsek, ninkii'inaap, inashke ninkii'waapamaak e'onsaamiinowaatc ekaa awiya cikiihkiishakimaahsik. I'imaa kii'onciiwak kahkina kaatahsopepahkaan ishinaakosiwaatc kaye kahkina pepahkaanonk kaaontahkaanesiwaatc kaye kahkina eshiwaawiintekin kaaonciiwaatc, kaye entahsopepahkaanikiishwewaatc. Mii 'imaa kii'inaahsamikaapawiwak kihciapiwinink, i'imaa kaye eshiayaanitc ini Maanahcaanihshenhsan. Waapishkiikinonk kiihkakaanwaapiika'ashewak kaye okiihtahkonaanaawaan watihkwanan e'aniipiihshiwaninikin paam (palm) ehtinowaahtikowankin.
66007010	Kiihkihcishaakowewak itahsh: "Pimaaci'iwewin onciimakan kiKishemanitoominaank, a'awe kaanamatapitc kihciapiwinink, a'awe kaye Maanahcaanihshenhs!" ihkitowak.
66007011	Kahkina tahsh iki encalak okii'waahkaakaapawiihtaanaawaa i'i kihciapiwin, kaye waahkaaya'ii 'imaa ekii'ayaanitc i'i kaaniikaanentaakosinitc kaye opimaatisii' e'niiwinitc. Kii'animihkopani'owak iki encalak ekii'ociciinkwanapipani'owaatc oncishkawaya'ii 'imaa kihciapiwinink ehkihci-inenimaawaatc Kishemanitoon,
66007012	ekii'ihkitowaatc itahsh: "Emen! Tananaahkomaa Kishemanitoo, ta-ahpiihcionishihshiwencikaniwi, ta-ahpiihcikakiihtaawencikaniwi, tamiikwehciwentaakosi! Takihtakimaa Kishemanitoo! Kashki'ewisiwin, mashkawentaakosiwin tainakimaa kiKishemanitoominaan mooshak ahpan iko pishihshik! Emen!" kii'ihkitowak.
66007013	Peshik itahsh a'a kaaniikaanisitc ninkiihkakwecimik e'ishitc: "Oko kaawaapishki kakaanwaapiika'ashewaatc, awenenak oko? Aaniinti tahsh wenciiwaatc?" ninkii'ik.
66007014	Miihsh i'i enak: " Nintookimaam, kiin kikihkenimaak." Miinawaahsh ninkii'ik: "Miiwak ikiweniwak kihciocaanimisiwinink wencishaapwiiwaatc. Okiihkisiihsipatoonaawaan okikishkikaniwaan, okii'onciwaapishkaapaawatoonaawaan i'imaa omiskwiiminiink ini Maanahcaanihshenhsan.
66007015	Miihsh i'iwe keonciayaawaatc i'imaa oncishkawaya'ii okihciapiwininiink Kishemanitoon. Oka-anohkiihtawaawaan itahsh ehkiishikaninik kaye ehtipihkaninik okihcianami'ewikamikoniink. A'awe tahsh kaanamatapitc kihciapiwinink okawiiciayaamaa' cikanawenimaatc.
66007016	Kaawiin miinawaa wiihkaa tanoontemantawiihsiiwak, kaawiin kaye tanoontewii'minihkwehsiiwak. Kaawiin kaye wiihkaa okaonsaamaahkisokohsiiwaan kiisihsoon, kaye ehkihcikishitenik kaawiin okatootaakohsiinaawaa.
66007017	A'a aaniihsh Maanahcaanihshenhs mii 'awe 'imaa mekweya'ii kihciapiwinink kaa-ayaatc, okanawimaanahcaanihshiwe okainaankomikoo'. Miitahsh okaishikihkinowinaa' i'imaa kaaishimoohkiciwankin ehpimaatisiishkaakemakahk i'i nipi. Kishemanitoo kaye okakisii'amawaa' kahkina otooncikawaapiwinini oshkiinshikoniink."
66008001	Miinawaa kaapahkwacipitootc kotak kipishkiwahsikan a'a Maanahcaanihshenhs, mii 'iwe niishwaahso (7) kaakiihpaahkwacipitootc, mii 'i ahpii kaawiin kekoon kii'nawiintaatiimakahsinoon kiishikonk aapihta tipa'ikan minihk.
66008002	Miihsh ninkii'waapamaak ikiweniwak kaaniishwaahciwaatc encalak miiwak​iki kaanihtaa inaahsamikaapawiihtawaawaatc Kishemanitoon. Kii'miinaawak niishwaahso pootaacikanan.
66008003	Miinawaa tahsh kotak encal okiihpitahkonaan minaahsikanaapihk e'osaawishooniyaawaninik, ehpiantaniipawitc i'imaa pakitinaahsowinaapihkonk. Niipiwa' kii'miinaa minominaahsikan cikikitahkonank cianikikiayaanik i'imaa otanami'aawininiink kahkina Kishemanitoo okwayahkwaatisiima', mii 'imaa cikikipakitinank cicaakisank iwe minomaahsikan, i'iwe osaawishooniyaawi pakitinaahsowinaapihkonk kaa-ayaanik i'imaa inaahsamaya'ii 'i kihciapiwinink.
66008004	Miitahsh e'ishpaapahtenik i'iwe minomaahsikan, kii'anitakokikiompishkaani otanami'aawinini Kishemanitoo okwayahkwaatisiima'. Mii 'imaa oninciink a'a encal kii'anionci-ishpishkaaniwan i'imaa enaahsamiayaatc a'a Kishemanitoo.
66008005	Miitahsh a'a encal kaaishiotaahpinank minomaahsikanaapihk, okii'mooshkinahtoon itahsh i'iwe kaaishkotewaninik pakitinaahsowinaapihkonk kaa'ontinank. Miihsh i'imaa ahkiink kaakii'ishiwepinank. Miitahsh ahpii kii'noontaakwan ehpitihkowek kaye e'noontaakosiwaatc pinehsiwak kaye kii'waawaahtehse kaye kii'waawaahkawihse 'i ahki.
66008006	Iki tahsh kaaniishwaahciwaatc encalak kaa-ayaawaatc ini niishwaahso (7) pootaacikanan kii'oshikaapawi'itisowak ewii'ahshonoontaakohtoowaatc.
66008007	Miihsh iwe nihtam a'a encal okii'noontaakohtoon opootaacikan. Imaa tahsh ahkiink kii'ahpakicikaate 'i sehsekan kaye ishkote kaye miskwi ekii'maamawikinikawihsekin. Kekaa aapihta kiihcaakisikaate ahki, kaye kekaa aapihta piko mihtikook kiihcaakaahkisowak, kaye kahkina kiihcaakaahkite kaaoshaawashkwashkohsiwakaak.
66008008	Miitahsh awe kotak encal okii'noontaakohtoon opootaacikan, amii niishin (2) e'noontaakohtoowaatc. Taapishkoo kekoon kaaishinaakwahk kihciwaciw ehkihci-ishkotewank i'imaa kii'ahpakicikaate kihcikamiink. Miitahsh 'i kihcikam miskwiink kaa'ishi-inaakamihsek.
66008009	Miihsh kekaa aapihta iki kihcikamiink kaapimaatisiwaatc Kishemanitoon kaakii'oshi'ikowaatc kii'nipowak. Kaye kekaa aapihta naapihkwaanan kii'nihshiwanaatanoon.
66008010	Miitahsh kotak miinawaa kaa'ishinoontaakohtootc opootaacikan a'awe encal, mii nihsin (3) encalak. Miitahsh kii'oncipankihshin kihciwanankohsh kiishikonk ehpimaahkwanek. Kii'ishiwaahsahkonehkone taapishkoo wiikwaahs e'waahsahkonencikaaketc awiya. Mii 'imaa kaaishipankihshink kekaa aapihta ini siipiin, ini kaye kaamoohkiciwankin.
66008011	'Wiihsakaapo' ishinihkaaso 'a kihciwanankohsh. Amii kii'wiihsakaakamihse 'iwe nipi, kekaa aapihta 'i nipi kii'wiihsakaakamin. Niipiwa' itahsh iki pemaatisiwaatc okii'nihsikonaawaa i'i nipiini ekii'minihkwewaatc kaakii'wiihsakaakamihsenik.
66008012	Shikwa miinawaa kotak encal okii'noontaakohtoon opootaacikan, amii niiwin (4) encalak. A'ahsh kiisihs kiihpahkihte'waa, kekaa aapihta minihk kiihpahkihte'waa. Miinawaa kaye kekaa aapihta minihk a'a tipihkikiisihs kiihpahkihte'waa, iki kaye wanankohshak kekaa aapihta minihk kiihpahkihte'waawak. Miitahsh kekaa aapihta minihk ekiihtipihkinaakosiwaatc. Shikwa kii'naanoonte​tipihkan kekaa aapihta ehkiishikahk. Kaawiin kaye kii'waahseyaahsinoon kekaa aapihta eniahkotipihkahk. Wiinke hsa kiihkashkiitipihkan.
66008013	Ninkii'inaap, ninkii'noontawaa tahsh ehtepwewitank mikisi e'naawinaakositc ehpimiayaatc newacikiishikonk, ehkishiiwetc: "Kakwaanihsakentaakwan! Kakwaanihsakentaakwan! Takakwanihsaki ishiwepisiwak iki ahkiink kaapimaatisiwaatc. Ahpii noontaakwaninikin opootaacikaniwaan iki nihsin (3) encalak keyaapi kenoontaakohcikewaatc," kii'ihkito.
66009001	Miinawaa kotak encal okii'noontaakohtoon pootaacikan, amii​'iwe naanan ekii'noontaakohtoowaatc. Ninkii'waapamaa tahsh wanankohsh aasha ekii'oncipankihshink kihcikiishikonk 'imaa ahkiink e'apitc. Mii​'awe kii'miinaa aapaapihka'ikan, mii​'iwe tino kaakipaapihka'ikaakaaniwank i'imaa kaaishiwiimpahkamikaak i'iwe ekaa kaamishahkiiyaahsinok.
66009002	Okiihpaahkinaan itahsh piintaapihkaanink kaaishiwiimpahkamikaanik. I'imaa tahsh kii'ontaapahte taapishkoo kaaishipaashkinek i'i ninkisikan kaaishi-ishpaapahtek. Kii'anitipihkinaakosi tahsh a'a kiisihs e'ankwaapahsotc, newacikiishik kaye kii'mahkatewaapahte.
66009003	Amiihsh imaa akwaapahtenk kii'onciiwak kihcipahpahkinek, ekiihpooniiwaatc ahkiink. Kii'ishimiinaawak itahsh taapishkoo kihcimanicoohshak kaaociihsowewiniwaatc mii​'i ci-ishihcikewaatc.
66009004	"Keko nihshiwanaacihtoohkek mashkohsiwan," kii'inaawak, kaye mihtikook kaye kahkina hsa kekoon kaanihtaawikinkin, mii piko tahsin awiya ekaa oskahtikowaank ekihkinawaacipii'waahsiwintwaa ehtipenimikohsikwaa Kishemanitoon, miiwak​iki keciihswaakaniwiwaatc.
66009005	Kaawiin itahsh kii'ishimiinaahsiiwak oko pahpahkinek cinihsaawaatc i'i ininiwa', cimihcikakwaataki'aawaatc itahsh naanokiisihs minihk. Taishikakwaatakentamook iki ininiwak taapishkoo eshikakwaataki'ikotc awiya kihcimanicoohshan kaaociihsowewininitc ehciihsokotc.
66009006	Mii​'iwe ehkakiishikaninik okananaantonaanaawaa keshinipowaatc, kaawiin itahsh okamihkansiinaawaa. "Ampehsh nipoyaan," tainentamook, okatapasii'ikonaawaa tahsh 'iwe nipowin.
66009007	Kii'ishinaakosiwak itahsh iki pahpahkinek taapishkoo mihtatimook e'oshiihtaa'intwaa ewii'antayaapatisiwaatc miikaatiwinink. Ohtikwaaniwaank kii'ishinaakosiwak taapishkoo osaawishooniyaawi pahsihkwepisonan e'ayaanikin. Ininiink itahsh kaye kii'inatenkwewak.
66009008	Kii'ishiowiinisihsiwak taapishkoo ihkwewa' kaaishikakaanwaanihkwenitc, shikwa mihshipishiwaapitink kii'inaapitewak.
66009009	Ohkaahkikaniwaank kii'ina'akayewak taapishkoo i'i piiwaapihk shimaakanihshak kaapihsihkamowaatc ohkaahkikaniwaank. Shikwa pisaaniko kii'inihtaakosiwak mihtatimook ehpimwewetaapiipa'aawaatc otootaapaanaahkowaa' ewii'moohkiihtaatiwaatc miikaatiwinink, mii​'i kaaishipimweweyaankewaatc oko pahpahkinek.
66009010	Kihcimanicoohshink kaaociihsowewininitc, mii​'i kaainaanowewaatc iki kihcipahpahkinek. Okiihciihswaakenaawaan osoowiniwaan. Miihsh i'imaa wencikashkihtoowaatc cikakwaataki'aawaatc i'i pemaatisinitc naanokiisihs minihk.
66009011	Otayaawaawaan kaaokihciokimaamiwaatc, miiwan​ini encalan kaatashiokimaahkantaminitc kaaishiwiimpahkamikaanik, 'iwe ekaa kaamishahkiiyaahsininik. Mii eshinihkaasotc a'awe encal, Apaatan (Abaddon) e'ishikiishwenk Hiiparoo (Hebrew). Ahpwaaliyan (Apollyon) itahsh kaye ishinihkaaso Kariihk (Greek) e'ishikiishwenk. Mii​'iwe ecikaniwitc Onihshiwanaaci'iwe.
66009012	Nihtam i'iwe kaakakwaanihsakentaakwahk aasha ahpan kii'ishkwaahse. Inashke keyaapi niishin ta-ayaawan kekakwaanihsakentaakwahkin.
66009013	Miinawaa tahsh encal okii'noontaakohtoon opootaacikan, mii aasha ninkotwaahso encalak ekiihpootaacikewaatc. Ninkii'noontaan inwewin i'imaa e'oncihsek kaaishioteshkaniwank kaaishiniiyokiihkeyaak i'i kaaosaawishooniyaawank pakitinaahsowinaapihk, mii​'iweni kaaoncishkawishkaakotc Kishemanitoo.
66009014	Kiihkanoonaa tahsh a'awe ishkwaac encal kaaopootaacikanitc, amii​'awe ninkotwaahso kaainakincikaasotc: "Haw, aapiskon iki niiwin encalak kaamamaancikwahpisowaatc i'imaa kihcisiipiink Iyoohparetiis (Euphrates) kaaishinihkaatek," okii'ikon i'i inwewin.
66009015	Miihsh kaa'ishiaapiskonintwaa iki niiwin encalak ciawinihsaawaatc kekaa aahpihta kaatahshinitc i'i pemaatisinitc ahkiink. Aaniihsh niiyaak iko kii'oshiihtaa'aawintwaapan i'i ci-ishihcikewaatc, mayaa ocihcihsenik kihkinoonowin, mayaa kaye kiisihsoon pimakinsonitc, mayaa kaye ehkiishikaninik, mayaa kaye ahpii kiishikaninik, piinihsh kaye mayaa tipa'ikan ciniocihcihsenik.
66009016	Ninkii'wiintamaakoo entahshiwaatc iki omiikaasook kaatehsapiwaatc mihtatimoo'. Niishwaahk minihk kihcimitaahswaahk tahsink kihcimitaahswaahk (200,000,000) kiihtahshiwak.
66009017	Ninkii'ishiwaapamaak nintinaapantamowinink kaaishinaakosiwaatc iki mihtatimook kaye iki kaapimiwanepa'ikowaatc. Taapishkoo ishkote kaaishimiskwahkonek kii'ishinaakwaniniwan otoohkaahkikaniaakawahpisoniwaan, e'mahkateoshaawashkwaanikin kaye e'aahko-osaawaanikin kaye. Mishipishiwihtikwaanink kii'ishinaakwaniniwan ohtikwaaniwaan iki mihtatimook. Kii'onciimakanini otooniwaank ishkote, kipwaapahte kaye, i'iweni kaye kaawiihsakaapahsowetc kaacaakisotc tino osaawiahsin.
66009018	Kekaa tahsh aapihta iki pemaatisiwaatc okii'nihsikonaawaa ono nihsin (3) macihsewinan kaapimiayaamakaninikin, miiwan​ono ishkote, kipwaapahte, kaawiihsakaapahsowemakaninik kaye.
66009019	Omashkawisiiwiniwaa iki mihtatimook i'imaa tako-ayaani otooniwaank kaye 'imaa osoowiwaank. Kinepikonk kii'ishinaakwaniniwan osoowiwaan, kaye kii'ohtikwaaniwaniniwan. Miitahsh ini iyaapacihtoowaatc ciwiihsakaahpine'aawaatc i'i pemaatisinitc.
66009020	Iki tahsh pemaatisiwaatc kaakii'ishko'intwaa kaakii'nihsikohsikwaa ono macihsewinan, kaawiin kii'oncikipihciihsiiwak eshianami'ehtamowaatc wiinawaa oninciiwaank kaakii'oncioshihtoowaatc. Aanciko kaawiin okii'onci poonikanoonaahsiwaawaa' maciahcaahkwa', i'i kaye omasinihkocikaniwaa' osaawishooniyaa​waapihkonk kaaoncioshi'aawaatc, waapaapihkonk kaye, osaawaapihkonk kaye, ahsiniink kaye, mihtikonk kaye kaakii'oncioshi'aawaatc. Kaawiin tahsh waapihsiiwa', kaawiin kaye noontamaahsiiwa', kaawiin kaye pimohsehsiiwa'.
66009021	Kaawiin kaye kii'oncikipihciihsiiwak i'iwe onci kaakii'ishi nihtaa nihshiwewaatc, kaakii'ishi macimashkihkiihkewaatc kaye. Kaawiin kaye okiiwiihpoonihtoohsiinaawaa i'iweni opihshikwaatisiwiniwaa, 'iwe kaye okimootiwiniwaa.
66010001	Ninkii'waapamaa kotak ehkihcimashkawisiitc encal, kihcikiishikonk ekiihpioncinaashiitc, ekiih kikihkonayaatank wahkwi. Kiisihsweyaap itahsh kiihkishipaanaakwanini ohtikwaanink, kaye owatenkonk pisaan​iko kiisihsonk kii'ishinaakosi, ini kaye ohkaatan pisaan​iko ishkote ehpatahkahkonek kii'ishinaakwaniniwan.
66010002	Kaye ehpitahkonank titipiikinikani masina'ikanenhs ekiih paahkiikinikaatenik, oninciink e'ahtenik. Okihcinihkink inahke kii'ishitahkohkii kihcikamiink, onamantinihkink itahsh inahke ahkiink kii'ishitahkohkii.
66010003	Miitahsh kiihsoonkihtaakosi ekiihkihcishaakowetc taapishkoo mihshipishiw ehpitihkowenoontaakositc. Kaa'ishkwaanoontaakositc itahsh a'a encal, okii'nahkwewemikoo' ono niishwaahso (7) pinehsiwa' ekiihpitihkowenoontaakosinitc.
66010004	Weyiip iko kaakiihpitihkowewaatc iki niishwaahso pinehsiwak nintaanawii' oshipii'aanaapan kaakii'inihtamaan. Ninkii'noontaan itahsh inwewin kihcikiishikonk e'oncikanoonikoyaan: "Keko!" ninkii'ikon. "Kaakii'ihkitowaatc iki kaaniishwaahciwaatc pinehsiwak keko oshipii'anken. Manaatipaacimon awiya cikihkentansik," ninkii'ikoo.
66010005	A'ahsh kaakii'waapamak encal e'niipawitc kihcikamiink kaye ahkiink, kihcikiishikonk inahke kii'ishi-ishpinihkeni okihcinihk,
66010006	ekii'ihkitotc, ekii'ahpimotc ini Kishemanitoon ahpan​iko pishihshik kaapimaatisinitc, miiwan​ini kaakii'oshihtoonitc kihcikiishik kaye minihk kekoon weti kaa-ayaanik, ahki kaye ekii'oshihtoonitc kaye minihk kekoon i'imaa kaa-ayaanik, kaye kihcikam ekii'oshihtoonitc kaye kahkina kekoon i'imaa kaa-ayaanik. Kii'ihkito 'a encal: "Kaawiin ahkawe tapii'oomakahsinoon kekoon.
66010007	Ahpii tahsh anikakiishikaninik cimaaciipootaaciketc a'a encal, a'awe ishkwaac iki kaaniishwaahciwaatc (7) encalak, mii ahpii Kishemanitoo okatipihsehtoon 'iweni kaakii'inentank, 'iwe mahshi awiya kaakiih kihkentansik, mii​'iwe kaakii'wiintamawaatc a'a Kishemanitoo otanohkii'aakana' otipaacimowininiima' kaakiihkanootamaakotc," kii'ihkito.
66010008	Miinawaa tahsh ninkiihkanoonikon i'iwe inwewin, 'iwe nihtam kihcikiishikonk kaakii'oncinoontamaan, mii​'iwe ekii'ikoyaan: "Awiotaahpinan 'iwe titipiikinikani masina'ikanenhs kaapaahkiikinikaatek 'imaa oninciink kaa-ahtenik 'awe encal 'imaa kaaniipawitc kihcikamiink kaye ahkiink," ninkii'ikoo.
66010009	Ninkii'awikakwecimaa 'awe encal: "Miishihshin i'iwe titipiikinikani masina'ikanenhs," e'inak. Ninkii'ik itahsh: "Haw otaahpinan, miicin! Kimihsataank kikakishiwashkateshkaakon, kitoonink itahsh taapishkoo aamoowi​siinsipaahkwatonk taishi shiiwan."
66010010	Ninkii'otaahpinamowaan i'i titipiikinikani masina'ikanenhs oninciink kaa-ahtenik 'awe encal, kaye ninkii'miicin. Taapishkoo aamoowi​siinsipaahkwatonk kii'ihpokwan. Ahpiihsh kaahkontamaan ninkii'wiihsaki kishiwashkateshkaakon.
66010011	O'owehsh ninkii'ik: "Kinantawentaakos miinawaa cikanootamawatc Kishemanitoo keinaacimintwaa niipiwa' awiya' pepahkaan ahkiink kaaoncitipentaakosiwaatc, pepahkaan kaye kaatahswewaanakinaakosiwaatc, kaatahso ayishikiishwewaatc kaye, niipiwa' kaye kihciokimaak keinaacimintwaa." Mii 'i kaa'ishitc a'a encal.
66011001	Miitahsh ninkii'miinikoo 'i tipa'ikanaahtik, taapishkoo sahka'onaahtik e'ishinaakwahk. Shikwahsh ninkiihkanoonikoo: "Pasikwiin, awitipa'an oKihcianami'ewikamik a'a Kishemanitoo kaye 'i pakitinaahsowinaapihk i'imaa kaa-ayaak. Ikiweniwak itahsh imaa piintik kaa-anami'aawaatc akim.
66011002	Iniwe tahsh kaawaahkaa'ikaatekin imaa akwaciya'ii Kihcianami'ewikamikonk, keko wiin iniwe pimentanken, keko tipa'anken. Kii'miinaawak iki tino pahkaan kaa-ayoonciiwaatc ekaa kaa-anami'aahsikwaa. 'Owe Ootena Kishemanitoo kaaTipentank okatataahkohkaataanaawaa niimitanahshiniishin (42) tahso kiisihs minihk.
66011003	Ninkamaacinisha'waak itahsh iki kaaniishiwaatc ketipaacimiwaatc. Ahsapiiwekin okapikikishkaanaawaa. Mitaahswaahk kaye niishwaahk ninkotwaahsimitana (1,260) tahso kiishik minihk okakanootamawaawaan Kishemanitoon," kii'ihkito.
66011004	Oko kaaniishiwaatc tipaacimowininiwak, amiiwak​oko ecikaasowaatc iki niishin aalip (olive) shoominaahtikook, iki kaye niishin waahsahkonencikanaahtikook imaa kaapatahkisowaatc imaa enaahsamiayaanitc ini kaaTipentaminitc 'iweni ahkiini.
66011005	Kiishpin awiyan kekoon wiihtootaakowaatc, ishkote taonciini otooniwaank citashi nihshiwanaatisinitc ini kaashiinkenimikowaatc. Amii 'owe nahke taishinihsimaawa' awenena' iko kaawii'macitootaakowaatc.
66011006	Otayaanaawaa okashki'ewisiwiniwaa cikipa'amowaatc i'i kiishik ekaa cikimiwansininik mekwaa e'anikanootamawaawaatc Kishemanitoon. Okashkihtoonaawaa kaye nipiin cikwehkihtoowaatc kaamoohkiciwanipiikowaninikin, miskwiink ci-inaakamininikin. Okashkihtoonaawaan kaye kahkina ciotihshiwemakaninikin kekakwaataki'iwemakaninikin o'omaa ahkiink, tahswaa piko keinentamowaakwen taishihcikewak.
66011007	Miihsh 'iwe ahpii kekiishihtoowaatc otipaacimowiniwaa, mii ahpii kemiikaanikowaatc ini pikwaciaya'aawihshan kaapioncimoohkiinitc i'imaa kaaishiwiimpahkamikaak i'iwe kaamishahkiiyaahsinok. Okashaakooci'ikowaan kaye okanihsikowaan.
66011008	Ini tahsh wiiyawiwaan kaakii'nipowaatc ta-ahteniwan mayaawihkana i'imaa kihciootenaank, i'imaa kaye kaakiitashi akwaahkosaka'ikaniwinitc ini kaaTipenimikowaatc. Mii 'owe eshikihkinawaaciwiintek i'i ootena, Swaatam (Sodom) kaye Iicip (Egypt).
66011009	Mii 'imaa nihsokiishik aapihta kahkina awiyak okashikanawaapantamawaawaa' kaakii'niponitc wiiyawini, misiwe kaaonciiwaatc pepahkaan kaaishiwiinsowaatc, kahkina kaye kaatahswewaanakinaakosiwaatc, pepahkaan kaye kaaishikiishwewaatc, mii oko kahkina okakanawaapantaanaawaan ini wiiyawimaan. Kaawiin kaye okapakitinansiinaawaa cina'ahcikaatenikin wiiyawini.
66011010	Iki 'imaa ahkiink kaa-ayaawaatc tamoocikentamook ekii'niponitc o'o niishin otipaacimoo'. Tamoocikahkamikisiwak, tamemeshkwacimiinitiwak kaye. O'owe taonci-ishihcikewak, aaniihsh kii'nipowa' o'o otipaacimoo' kaakiihkihci kakwaataki'ikowaahpan.
66011011	Nihsokiishik aapihta tahsh e'ishihsenik, kaakii'nihsintwaa oko otipaacimook, okiihpiincishkaakonaawaa pakitanaamowin Kishemanitoonk kaaonciinik ekiihkiiwepimaatisi'ikowaatc; kiihpasikwiiwak itahsh. Miitahsh kiihkihcisekisiwa' kahkina kaawaapamikowaatc.
66011012	Okii'noontaanaawaa tahsh iki otipaacimook ehkihcikishiiwek inwewin kihcikiishikonk inahke ehkanoonikowaatc: "O'omaa piishaak!" Miihsh i'i kii'animaacaawak kihcikiishikonk wahkwiink, mekwaa ehkanawaapamikowaatc i'i kaashiinkenimikowaatc.
66011013	Miitahsh 'iwe ahpii e'ishihsek, wiinke kiihkihcinininkihseni ahki. Miihsh i'i ahpii entahsomitaahcinkin waahkaa'ikanan i'imaa ehkihciootenawank peshik kii'nihshiwanaatan. Niishwaahcink mitaahswaahk (7,000) itahsh kiihtahshiwak kaakii'nihshiwanaatisiwaatc ehkihcinininkihsenik ahki. Kotak itahsh kaa'ishko'intwaa kiihkihcisekisiwak kaye okiihkihtakimaawaan Kishemanitoon kihcikiishikonk kaa-ayaanitc.
66011014	Mii​'iwe niishink aasha 'owe ekiihpoonihsek ocaanimisiwin kaakakwaanihsakentaakwahk. Nashke hsa! Keyaapi peshik kekakwaanihsakentaakwahk ocaanimisiwin kitaahtap​iko taishihse, mii'i nihsink (3) ci-ishihsek.
66011015	Miinawaa kotak encal okii'noontaakohtoon opootaacikan, mii niishwaahso encalak ekiihpootaacikewaatc. Miihsh ehkihci-inihtaakwahkin inwewinan kihcikiishikonk, o'owe e'ihkitowaatc e'maamawihtaakosiwaatc: "Kii'miinaa i'i ahki ciokimaahkantank a'a kaaTipeniminank kaye ini kaakii'onaapamaatc cipimaaci'iwenitc. Wiin iko ahpan​iko mooshak pishihshik tatipencike."
66011016	Ikiweniwak niishtanahshiniiwin (24) oniikaanisiik, miiwak​iki okihciapiwiniwaank kaainaahsamapiihtawaawaatc Kishemanitoon, kii'animihkopani'owak enaahsamapinitc, ehkihci-inenimaawaatc Kishemanitoon,
66011017	o'owe e'inaawaatc: "Miikwehc kitikoo kiin Tepencikeyan, Kishemanitoo Miyaamawi Mashkawisiiyan, kiin o'omaa noonkom kaa-ayaayan, mewisha ko kaye kaapionciayaayan, miikwehc e'maaciiaapacihtooyan kikihcimashkawisiiwin e'maaciitipencikeyan!
66011018	Kaatahswewaanakisiwaatc ikiweniwak kaakihkenimihsinohkwaa kii'oncikihcinishkaatisiwak, e'ocihcihsek kinishkaatisiwin cipitakohshinoomakahk, iki tahsh kaye kaanipowaatc citipaahkonintwaa. Aasha ocihcihse citipa'amawatwaa kitanohkii'aakanak kaakiihkanootamawihkwaa, iki kaye kahkina kaakwayahkopimaatisiwaatc kaatipenimatwaa, iki kaye kaakihci-inentamowaatc kiwiinsowin, kaakihci-inentaakosiwaatc, iki kaye pankii enentaakosiwaatc, kahkina tamiinaawak. Mii 'o ahpii e'ocihcihsek cinihshiwanaaci'intwaa iki kaanihshiwanaacihtoowaatc i'i ahki," ihkitowak oniikaanisiik.
66011019	Kiihpaahkinikaateni tahsh Kishemanitoo okihcianami'ewikamik kihcikiishikonk kaa-ayaanik. I'imaahsh kii'naakwanini anami'emahkahk kaaishipiintenik ahshotamaatiwin Kishemanitoo kaakii'miinaatc opimaatisiima'. Kii'oncii 'imaa e'waawaahtehsek, kiihpapiitihkowe tahsh kaye, pinehsiwak kaye kii'noontaakosiwak. Ahki kaye kii'nininkihse, wiinke kaye kiihkihcisehsekan.
66012001	Miitahsh kihcimaamahkaasinamowin kii'naakwan kihcikiishikonk. Kii'naakosi peshik ihkwe kaaishihkonayetc ini kiisihsoon ehkikishkawaatc, kaye anaamink ositink kii'ayaawan tipihkikiisihsoon, ohtikwaanink kaye ehpahsihkwepisotc mitaahshiniishin (12) wanankohsha'.
66012002	Apinoonciishan okiihkikishkawaan, e'moohkwaahpinetc ewii'waapamaawahsotc.
66012003	Pahkaan miinawaa kekoon kiihkihkinawaasinaakwan kihcikiishikonk. I'imaa kii'ayaa maawac e'mintitotc ohkaatiikinepik e'miskositc, e'niishwaahcininikin (7) ohtikwaanan kaye e'mitaahcinitc oteshkana'. Shikwa kaatahsininikin ohtikwaanan okiihkikishkaanan ini pahsihkwepisonan.
66012004	Miihsh osoowink okii'niihsaakaapiikinaa' ini wanankohsha', kekaa aapihta kaatahshinitc kaa-akoocininitc kiishikonk okii'onciniihsiwepinaa' ahkiink. Kii'inaahsamikaapawi tahsh ini ihkwewan ewii'waapamaawahsonitc, ahpiihsh naakosinitc ewii'amwaatc ini apinoonciishan.
66012005	Kii'naakosiwan itahsh ekii'okosihsitc a'a ihkwe, amiiwan ini piiwaapihkosahka'on ketahkonaminitc keonaahkonaanitc kahkina kaatahswewaanakisinitc i'i pemaatisinitc. Kiihkesihkomanipinaa tahsh a'awe apinoonciish, ekii'ishiwinintc i'imaa Kishemanitoon kaaishiayaanitc, 'imaahsh kaye kaaishiayaanik okihciapiwinini.
66012006	A'awehsh ihkwe pikwatahkamik kii'ahpa'iwe, weti kaakii'ishi kiishaaci oshihtamaakotc Kishemanitoon i'imaa ciayaatc citashikanawenimintc, mitaahswaahk niishwaahk ninkotwaahsomitana (1,260) tahsokiishik 'imaa ciayaatc.
66012007	Mii 'i ahpii kii'maaciimiikaatinaaniwan kihcikiishikonk. A'a Mayihkal (Michael) kaye owiiciencalima' okii'awimiikaanaawaan ini kihciohkaatiikinepikoon. Kaye wiin kihciohkaatiikinepik kii'miikaaso e'wiici'ikotc otencalima'.
66012008	Kiihshaakoocihcikaniwi tahsh a'awe kihciohkaatiikinepik. Kaawiin miinawaa wiihkaa kiihtawinamawaahsii kihcikiishikonk ciayaatc, iniweniwa' kaye kaawiici'ikotc.
66012009	Wa'a kaamaawacimintitotc kihciohkaatiikinepik inkoci kii'ishiwepinaa. Mii 'awe kihcimewisha kaaonciitc kehtemacikinepikohsh, maciaya'aa, Setan (Satan) kaye kaaishinihkaanintc. Mii 'awe kaakii'wayeshimaatc awiya' misiwehkamik kaa-ayaanitc. Ahkiink itahsh kii'ishiwepinaa, tako kaye omaciencalima' kaakii'wiiciiwikotc.
66012010	Miitahsh ninkii'noontaan awiya ehkihcikishiiwetc kihcikiishikonk e'ihkitotc: "Noonkom ocihcihse opimaaci'iwewin kiKishemanitoominaan kaye ehpinaakwaninik omashkawisiiwin kaye otipencikewin. Ini kaye kaakii'onaapamaatc cipimaaci'iwenitc aasha onaakohtooni okashki'ewisiwinini. Aaniihsh kii'niihsiwepinaa 'awe maciaya'aa kaakii'mamishimaatc ini kiwiiciotepwehtamoominaani'. Amii 'awe maciaya'aa kaakii'inaahsamikaapawiihtawaatc kiKishemanitoominaanin, ehkiishikaninik, ehtipihkaninik kaye ekiihkakwemamishimiwetc. Aasha tahsh kii'onciniihsiwepinaa kihcikiishikonk.
66012011	Iki tahsh kiwiiciotepwehtamoominaanik okiihshaakooci'aawaan ini maciaya'aan. I'iwe Maanahcaanihshenhs omiskwiim kii'oncishaakoocihtwaawak, i'iweni tahsh kaye tepwewin kaakii'wiintamaakewaatc. Kaawiin aaniihsh okii'onsaamentansiinaawaan opimaatisiwiniwaan, kaawiin inkotano nipoyaank ekii'inentamowaatc.
66012012	Taminwentamoomakan kihcikiishik, kaye i'imaa kaa-ayaayek minwentamohk! Takakwaatakentaakwan itahsh i'imaa ahkiink kaye kihcikamiink, aaniihsh a'a maciaya'aa kikii'naasihkaakowaa 'imaa kaa-ayaayek, e'ayaatc kihcinishkaatisiwin ehkihkentank acina piko ehta ciayaatc," mii kaa'ihkitotc.
66012013	Ahpii tahsh a'awe kihciohkaatiikinepik e'waapantank ahkiink ekii'niihsiwepinintc, iniwenihsh itahsh ini ihkwewan okii'moohkiihtawaan kaakii'nihtaawiki'aanitc ini kwiiwisenhsan.
66012014	Kii'miinaa tahsh a'a ihkwe niishin ini mininkwiikanan kihcimikisi kaaishioninkwiikanitc, ci-ishihsewaaketc pikwaciahkiink kaakii'ishi kwayaancihtamawintc, i'imaa ciawiayaatc nihsoyahki aapihta, miihsh weti ci-ishikanawentaakositc citepinikohsik macikinepikohshan.
66012015	Okonewink itahsh a'a macikinepikohsh okii'noohsawisiihsopaanaan nipi pisaan​iko siipi kaaishipimiciwank, cioncimaaciiyaapokonihpan ini ihkwewan.
66012016	Miihsh 'iweni ahkiini okii'wiici'ikon a'a ihkwe. Ehtaawaniimakahk okii'iskantaan 'iwe nipiini macikinepikohsh okonewink kaakii'onciciwaninik.
66012017	A'a tahsh kihciohkaatiikinepik okiihkihcinishkenimaan ini ihkwewan. Miihsh kaa'ishi-ishaatc e'antamiikaanaatc i'i kotak kaaontahkaanesinitc i'imaa ihkwenk, iniweniwa' kaakanawentaminitc Kishemanitoon otoonahshowewinini kaye kaakihciwinaminitc kaaishitipaacimimintc Ciisahsoon.
66013001	A'awe tahsh kihciohkaatiikinepik i'imaa kii'niipawi ciikew mihtaawankaank kihcikamiink. Ninkii'waapamaa tahsh peshik pikwaciaya'aawihsh ehpiakwaasiitc kihcikamiink, e'mitaahcinitc oteshkana' kaye e'niishwaahcininikin ohtikwaanan. Entahsopeshikonitc itahsh oteshkana' mii 'imaa peshik eyaanik okimaawi pahsihkwepison. Miitahsh kaatahsininikin ohtikwaanan maciwiinsowin e'macipaahpinemintc Kishemanitoo kii'ishipii'ikaate.
66013002	A'a tahsh pikwaciaya'aawihsh kaawaapamak kihcipooshenhsink kii'ishinaakosi, ositink kaye taapishkoo mahkositan, otoon kaye taapishkoo mihshipishiwitoon kii'ishinaakwanini. Ini tahsh kihciohkaatiikinepikoon okii'miinikoon tipinawe omashkawisiiwinini, okihtapiwinini kaye okihcitipencikewinini kaye.
66013003	Peshik itahsh i'iweni ohtikwaan a'a pikwaciaya'aawihsh pisaan​iko kii'ishinaakwanini ekii'maahkihcikaatenik cioncinipotc. Miinawaa tahsh kii'minoyayaahcikaateni kekii'nihsikohpan kaakii'ishimaahkihcikaniwitc ohtikwaanink. Kahkina tahsh misiwehkamik kaa-ayaawaatc okii'maamahkaatenimaawaan ini pikwaciaya'aawihshan ehpiminisha'waawaatc.
66013004	Kahkina iki pemaatisiwaatc okii'ociciinkwaniihtawaawaan ini kihciohkaatiikinepikoon ehkihci-inenimaawaatc, aaniihsh otipencikewinini ekii'miinaanitc ini pikwaciaya'aawihshan. Kaye wiin ini pikwaciaya'aawihshan okii'ociciinkwaniihtawaawaan e'ihkitowaatc: "Awenen eshiayaatc taapishkoo 'awe pikwaciaya'aawihsh? Awenehsh kekashkihtoohpan cimiikaanaatc?"
66013005	Kii'ishimiinaa cikakihcimotc cimacipaahpinemaatc ini Kishemanitoon. Kii'ishimiinaa kaye tipencikewin ciayaatc niimitanahshiniishin (42) tahsokiisihs.
66013006	Miitahsh e'maaciikakitotc okii'mamacitashimaan Kishemanitoon, kaye okii'mamacitashintamawaan owiinsowinini kaye otayaawinini, weti kaye kahkina kihcikiishikonk kaaotaawininitc.
66013007	Kii'miinaa kaye ciawimiikaatamawaatc Kishemanitoon opimaatisiimini kaye cishaakooci'aatc. Kii'miinaa kaye citipenimaatc kahkina pepahkaan kaa-aayoonciinitc kaye kahkina pepahkaan kaa-aayooncitipentaakosinitc kaye entahsopepahkaanikiishwenitc kaye kahkina kaatahswewaanakinaakosinitc.
66013008	Kahkina 'imaa ahkiink kaa-ayaawaatc okaociciinkwaniihtawaawaan ini pikwaciaya'aawihshan. Ikiweniwak ehta kaaoshipii'ikaasowaatc pimaatisiwinimasina'ikanink, kaawiin taishihcikehsiiwak. 'Awe aaniihsh Maanahcaanihshenhs kaakii'nihsintc otipentaan masina'ikan i'imaa kaaishioshipii'ikaasowaatc awenena' pishihshik kepimaatisiwaatc. Aasha kii'oshipii'waawak cipwaa oshihcikaatek ahki. Amiiwak ehta oko kaawiin okaociciinwaniihtawaahsiiwaawaan ini pikwaciaya'aawihsan.
66013009	Kiishpin awiya wenoontamaawinikwen maano okapisintaan!
66013010	Awenen iko enentaakositc cikaahcitinintc kehcinaac takaahcitinaa cimaaciinintc. Awenen iko enentaakositc moohkomaanink cioncinihsintc, taoncinihsaa moohkomaanink. Miihsh 'i eshiantawentaakosinitc Kishemanitoo okwayahkwaatisiima' cimashkawentaminitc kaye cikapetepwehtaminitc.
66013011	Niwaapamaa tahsh kotak pikwaciaya'aawihsh ahkiink ehpioncimoohkiitc, e'niishinitc oteshkana' taapishkoo kaaishiteshkanenitc maanahcaanihshenhsan. Kihciohkaatiikinepikonk itahsh kii'inihtaakosi ehkiikitotc.
66013012	Wa'a kotak aya'aawihsh okii'aapacihtamawaan okihcitipencikewinini ini nihtam aya'aawihshan mekwaa ehkanawaapamikotc. Okiihkashkihtoon ahkiini kaye iki ahkiink kaa-ayaawaatc ciociciinkwaniihtawaanitc ini nihtam pikwaciaya'aawihshan ini kaakii'minoyaayaahcikaatenik onihsikoowin kaa'ishimaahkihcikaniwitc.
66013013	A'a tahsh kotak pikwaciaya'aawihsh okiihtootaanan kihcimaamahkaacihcikewinan, pooshke awaac cipinaashahkiihsenik ishkote ahkiink, kiishikonk cioncihsenik, e'waapamikotc kahkina pemaatisinitc.
66013014	Miihsh i'i okii'onciwayeshi'aa' ini ahkiink kaa-ayaanitc ini omaamahkaacihcikewinan ekii'aapacihtootc kaakii'miinintc citootank e'waapamikotc ini nihtam pikwaciaya'aawihshan. Okii'wiintamawaa': "Oshi'ihk manitoohkaaniwihkocikan, cikihci-inencikaniwitc a'a peshik pikwaciaya'aawihsh kihcimoohkomaanink kaakii'oncimaahkakanaansotc, miinawaa tahsh ehpimaatisitc," kii'ihkito.
66013015	A'a tahsh kotak aya'aawihsh kii'miinaa ekiihpakitanaamonotawaatc ini oshihkocikanan cipimaatisinitc, miiwan​ini nihtam aya'aawihshan kaaishinaakosinitc oshihkocikanan. Wa'ahsh oshihkocikan okiihkashkihtoon cikakitotc kaye cinihsimintc awenenan iko kaawii'ociciinkwaniihtaakohsik.
66013016	A'awe tahsh aya'aawihsh okiihkashki'aa' kahkina awiya' cikihkinawaacihcikaniwinitc okihcinihkiniink kemaa oskahtikoniink. Kahkina awiya kiihkihkinawaaci'aa, kaa-akaahsentaakosiwaatc kaye kaakihci-inentaakosiwaatc, kaawenootisiwaatc kaye kaakitimaakisiwaatc, kaatipenintisowaatc kaye kaatipentaakosiwaatc.
66013017	Kiishpin awiya miinaahsiwintc i'iwe kihkinawaacipii'okoowin, kaawiin ta-ataawehsii, kaawiin kaye kekoon ta-ataawaakehsii, mii ehta awiya ishioshipii'ontc owiinsowinini ini pikwaciaya'aawihshan kemaa 'iweni otakintaahsowinini, mii 'owe owiinsowinini kaaicikaatenik.
66013018	Antawentaakosi awiya cikihkentamaawisitc: awenen iko a'a kaakihkentaahsotc okanioncimaamihkwentaan aaniin kaaicikaatenik 'iwe otakintaahsowinini ini pikwaciaya'aawihshan. Aaniihsh mii ecikaatek ininiiwi wiinsowin, amii 'owe e'inakintek i'i wiinsowin: ninkotwaahswaahk ninkotwaahsimitanahshininkotwaahso (666).
66014001	Miitahsh ninkii'inaap. A'awehsh Maanahcaanihshenhs kii'niipawi ishpatinaank, Saayan (Zion) Waciw kaaicikaatek. Okii'wiiciiwikoo' awiya' ninkotwaahk niimitanahshiniiwink mitaahswaahk (144,000) ekiihtahshinitc. I'imaa tahsh oskahtikoniink kii'oshipii'ikaateniwan owiinsowin, oTeten kaye owiinsowinini.
66014002	Miihsh 'iwe ninkii'noontaan inihtaakosiwin kihcikiishikonk kaaonsihtaakwahk. Taapishkoo kihcipaawihtik e'matweciwank kii'inihtaakwan, kaye taapishkoo pinehsiwak kaa-ahpiihcisoonkihtaakosiwaatc. Shikwa pisaan​iko okitohcikek e'matweyaapiikipicikewaatc kii'inihtaakwan.
66014003	Iki tahsh ninkotwaahk niimitanahshiniiwink mitaahswaahk (144,000) kaatahshiwaatc i'imaa kii'oncishkawikaapawiwak kihciapiwin kaaishiahtenik kaye kaaishiayaanitc i'i niiwin opimaatisii' kaye oniikaanisii'. Oshkinikamowin okii'nikamonaakenaawaa. Wiinehtawaa hsa ko okakihkentaanaawaa 'i nikamon. Kaawiin pahkaan awiya otaakashkihtoohsiin, mii ehta ikiweniwak onci 'imaa misiwe ahkiink kaakii'oncitipa'ontwaa Kishemanitoonk citipentaakosiwaatc.
66014004	Miiwak okoweniwak kaye misiwe kaahkanawenintisowaatc ekaa kaakii'onciwiiciiwaahsikwaa ihkwewa' kaye ehpehkipimaatisiwaatc. Miiwak​oko pepaaminisha'waawaatc ini Maanahcaanihshenhsan misiwe ko piko aanti kaapapaaishaanitc. I'imaa onci kotak kaapimaatisinitc kii'oncitipa'waawak oko. Nihtam pakitinikewinink kii'inentaakosiwak ekii'miinintc Kishemanitoo kaye Maanahcaanihshenhs.
66014005	Miiwak​oko mooshak kaatepwewaatc; kaawiin wiihkaa kiihkihkencikaniwihsiiwak cikiiwanimowaatc, kaawiin kaye kekoon ishiayaahsiiwak.
66014006	Ninkii'waapamaa tahsh miinawaa peshik encal waahsa ishpimink ehpimiayaatc e'ayaatc pishihshik keayaanik minotipaacimowin kahkina ciwiintamawintwaa iki pemaatisiwaatc ahkiink. Kahkina kaatahswewaanakinaakosiwaatc, misiwe kaye kaaontahkaanesiwaatc, kahkina kaye kaatahsopepahkaanikiishwewaatc, kahkina kaye pepahkaan kaaoncitipentaakosiwaatc tawiintamawaawak.
66014007	Miihsh 'iwe ehkishiiwetc: "Kohtaanenimihk Kishemanitoo, kihci-inakimihk! Aasha ocihcihseni kaawiihtipaahkoniwetc. Ociciinkwaniihtawihk a'awe kaakii'oshihtootc kiishik, ahki kaye, kihcikam kaye, kaaishimoohkiciwaninikin kaye," kii'ihkito.
66014008	Kotak miinawaa peshik encal naawan kiihpimiayaa e'matweihkitotc: "Nihshiwanaatan 'iwe Paapilan (Babylon)! Amii 'i wiinke kiinihshiwanaatahk 'iwe kaakihci-inentaakwahkipan ootena! Aaniihsh o'owe inentaakwan i'i ootena, ehpihshikwaatisitc ihkwe ekii'miinaatc kahkina kaatahswewaanakisinitc pemaatisinitc oshoominaapoom ciminihkwenitc. Mii 'iwe ekiihkashki'aatc omacimihsawentaahsowin citootaminitc," kii'ihkito a'a encal.
66014009	Keyaapi tahsh kotak encal okii'naawanoonisha'waa' i'i niishin kaakiihpipimiayaanitc, ekiihkishiiwetc: "Kiishpin awiya ociciinkwaniihtawaatc ini pikwaciaya'aawihshan kaye omanitoohkewihkocikanini, kaye oncikihkinawaaci'intc i'i oskahtikonk komaa oninciink,
66014010	oko kaaishihcikewaatc miiwak​oko keishiminihkwewaatc Kishemanitoon oshoominaapoomini maawac e'mashkawaakamininik, kaakii'mooshkinepatoonitc omina'iwewi minihkwaakaniniink. Miiwak​oko kewaapantamowaatc Kishemanitoon onishkaatisiwinini maawac e'mashkawentaakwaninik, wawiinke ewiihpatakoshkaakowaatc, ewii'ishitipa'amaakowaatc otishihcikewiniwaan. Mii 'imaa taishikakwaataki'aawak i'imaa ishkotenk kaye kaatashininkisotc tino 'a ahsin kaawiihsakaapahsowetc kiicaakisotc. Taishikakwaataki'aawak i'imaa e'waapamikowaatc kaakwayahkwaatisinitc encala', ini kaye Maanahcaanihshenhsan.
66014011	Mooshak ahpane pishihshik taonciakwaapahte i'imaa kaatashikakwaataki'intwaa. Kaawiin wiihkaa ta-aahteayaahsiiwak. Ehkiishikaninik kaye ehtipihkaninik takakwaataki'aawak awenen hsa ko keociciinkwaniihtawaawaatc ini pikwaciaya'aawihshan, ini kaye omanitoohkaanihkocikanini, awiya kaye ishikihkinawaaci'intc owiinsowinini."
66014012	Mii 'owe eshiantawentaakwahk cimashkawentaminitc Kishemanitoo okwayahkwaatisiima', awenenak hsa ko kaakanawentamowaatc Kishemanitoon otoonahshowewinini kaye kaakapetepwehtawaawaatc ini Ciisahsoon.
66014013	Ninkii'noontaan inwewin kihcikiishikonk onci ehkanoonikoyaan: "Oshipii'an o'o: Noonkom 'omaa ahkonaak tashawentaakosiwak iki kenipowaatc mekwaa ehpimiwiiciiwaawaatc ini kaaTipencikenitc," ninkii'ikon. "Eha', miinanke," ishinahkotamoon Kishemanitoo otAhcaahkwan. "Okakwaatakanohkiiwiniwaank taoncianwepiwak. Okaminowiiciiwikonaawaan tahsh i'iweni kaaoncikashkihtoowaatc otanohkiiwiniwaank," ihkitowan.
66014014	Miitahsh ninkii'inaap, ninkii'waapantaan itahsh e'waahsitek wahkwi, 'imaahsh wakiciwahkwi Awiya e'namatapitc ininiink kaaishinaakositc, osaawishooniyaawi pahsihkwepison ehkikishkank, kaye ehtahkonank ehkaahshaanik kiishkishikan.
66014015	Miinawaa kotak encal kiihpioncisaaka'am i'imaa kihcianami'ewikamikonk onci ekiihkishiiweshaakowaanaatc ini wahkwiink kaanamatapinitc: "Haw aapacihtoon kikiishkishikan, awimanishiken! Aasha ocihcihse cimanishikenk, aasha kiishikin i'imaa kaaoncinihtaawikik ahkiink!"
66014016	Miitahsh a'awe wahkwiink kaanamatapitc okii'ishiwepinaan okiishkishikan, ekii'manishiketc ahkiink. Mii 'iwe ekiihkiishimanishikaatek 'iweni ahkiink kaakihtikaacikaatenik.
66014017	Miinawaa kotak encal kiihpioncisaaka'am 'imaa kihcianami'ewikamikonk kihcikiishikonk kaa-ayaanik, mii 'awe kaye wiin e'ayaatc kaakaahshaapihkaninik kiishkishikan.
66014018	Miinawaa tahsh peshik encal kiihpioncii i'imaa pakitinaahsowinaapihkonk kaatashitipentank i'i ishkoteni, ekiihkishiiweshaakowaanaatc ini kaakaahshaanik okiishkishikanini: "Ishiwepinan kikiishkishikan, manisho iki shoominak kaatashinihtaawikiwaatc shoominikihtikewinink ahkiink, aasha kiishiatihsowak!"
66014019	Amii 'iwe kaa'ishiwepinank okiishkishikan ahkiink e'manishwaatc i'i shoomina', miihsh ekii'ishiwepinaatc i'imaa i'i shoomina' cimaamaakoshkikaniwinitc ehshoominaapohkaakaaniwaninik, mii 'iweni enentaakwaninik Kishemanitoo okihcinishkaatisiwin.
66014020	Mii 'imaa akwaciink ootenaank kaaishiayaatc shoominaapoohkaan kiihtashimaamaakoshkikaniwiwak iki shoominak. Amii 'imaa maakoshkikanink kii'oncii miskwi ehkihcionciciwank, niishwaahk (200) tahsotipa'ikan ekii'ishiciwank, naanomisit ekii'ahpiihtaayawaak miskwi.
66015001	Miinawaa peshik ninkii'waapantaan i'iwe e'ishimaamahkaasinaakwahk kihcikiishikonk e'ishikihci-inentaakwahk kaye e'ishimaamahkaatentaakwahk, niishwaahso (7) iki encalak e'ayaawaatc e'niishwaahcininikin kakwaataki'iwewinan, amiiwan​ono ishkwaac keniayaakin. Aaniihsh amii 'iwe keishi-ishkwaawaapanta'iwetc Kishemanitoo onishkaatisiwin.
66015002	Ninkii'waapantaan pisaan​iko e'waahsehcikanaapihkowank saaka'ikan e'ayaak ehkinikawinaakwahk ishkote. Awiyak itahsh ninkii'waapamaak ciikaya'ii waahsehcikanaapihkosaaka'ikaniink e'niipawiwaatc. Miiwak​oko kaakiihshaakooci'aawaatc ini pikwaciaya'aawihshan, omanitoohkaanihkocikanini kaye, ekiihshaakoocihtamawaawaatc kaye otakintaahsowinini kaaoncikihkentaakwaninik owiinsowinini. Oko 'imaa kaaniipawiwaatc okiihtahkonaawaa' matweyaapiikipicikana' Kishemanitoon kaakii'miinikowaatc.
66015003	Kii'ishinikamowak itahsh kaakii'ishinikamonitc Moosihsoon (Moses) Kishemanitoo otanohkii'aakanan, onikamonini kaye ini Maanahcaanihshenhsan. Mii 'owe kaa'ishinikamowaatc: "Kiin kaaTipencikeyan Keshemanitoowiyan, kiin MiyaamawiMashkawentaakosiyan! Kihci-inentaakwanoon maamahkaatentaakwanoon kaye kitishihcikewinan! Kwayahkwan kaye tepwewiniwan kitishipimaatisiwin, kiin kaakihciotookimaamiwaatc iki misiwehkamik kaa-aayooncitipentaakosiwaatc.
66015004	Awenehsh ekaa kekohtaanenimihsinohk, kiin Tepencikeyan? Awenen kekihci-inakintansik kiwiinsowin? Aaniihsh kiin ehta misiwe kikwayahkwaatisiwakentaakos. Kahkina piko awiyak entahswewaanakisiwaatc kikapiantaociciinkwanapiihtaakook, aaniihsh kaakwayahkwahkin kitishihcikewinan misiwe waapancikaatewan," kii'ina'amook.
66015005	Miinawaa tahsh naake ninkii'waapantaan ehpaahkihsink kihcianami'ewikamik kihcikiishikonk, mii 'iwe kihcipakwaanekamik Kishemanitoo keoncimaamihkawinotaakotc e'wiiciiwaatc opimaatisiima'.
66015006	Miitahsh 'imaa kihcianami'ewikamikonk ehpisaaka'amowaatc iki niishwaahso (7) encalak, miiwak​oko niishwaahso kakwaataki'iwewinan kaa-ayaawaatc. Kii'waapishkaaniwan okikishkikaniwaan kaye kii'waahsiteniwan. Shikwa kiihkihcihpisowak ohkaahkikaniwaank e'osaawishooniyaawinaakwaninikin ohkaahkikanehpisonan.
66015007	Peshik itahsh iki niiwin opimaatisiik pepeshik okii'miinaa' ini kaaniishwaahcinitc encala', ini niishwaahso osaawishooniyaawi kihcionaakanan e'mooshkinenik onishkaatisiwin Kishemanitoo, a'a kaapimaatisitc pishihshik ahpane piko.
66015008	I'imaa kihcianami'ewikamikonk kiihtashimooshkineyaapahte. Kii'oncii 'imaa akwaapahte owaahseyaawinink kaye okihcimashkawisiiwinink Kishemanitoo i'imaa kaa-ayaanik. Kaawiin itahsh awiya okiihkashkihtoohsiin cipiintiketc kihcianami'ewikamikonk, paanimaa ko kiipoonihsenikin ini niishwaahso kakwaataki'iwewinan kaapitahkonamowaatc iki kaaniishwaahciwaatc encalak.
66016001	Ninkii'noontawaa tahsh awiya ehkihcinoontaakositc i'imaa kihcianami'ewikamikonk e'oncikiikitotc, ehkanoonaatc ono niishwaahso (7) encala': "Animaacaak, awisiikinamohk ahkiink iwe Kishemanitoo onishkaatisiwin imaa kaaishiahtenik kaaniishwahcinkin kihcionaakanink," inaawa'.
66016002	Amiitahsh kaa'ishimaacaatc a'a nihtam encal ekii'awisiikinank okihcionaakanink kaa-ahtenik, ekii'ishipakamihsenik ahkiink. Miitahsh i'imaa kaa'oncikihciomikiiwinaaniwank ahkiink e'maanaataninik, e'wiihsakentaakwaninik kaye. Tahsin iko awiyak kii'ishimaataahpinewak kaakii'oncikihkinawaacipii'ikaasowaatc pikwaciaya'aawihshan citipenimikowaatc, kaye kaakii'ociciinkwaniihtamawaawaatc omanitoohkaanihkocikanini.
66016003	Miinawaa 'a kotak encal okii'anisiikinaan i'imaa kaakii'ahtenik okihcionaakanink ekii'ishisiikihsenik kihcikamiink. Miskwiink itahsh kii'inaakamihse 'i nipi. Taapishkoo awiya kaanipotc kaaishinaakwaninik omiskwi kii'inaakamihse. Kahkina kekoon i'imaa kihcikamiink kaa-ayaak kii'nipoomakan.
66016004	Miinawaa 'a kotak encal kii'maacaa, mii 'awe nihsin (3) kaainakincikaasotc. Okiihsiikinaan itahsh miinawaa okihcionaakanink kaa-ahtenik, i'imaa tahsh ekiihsiikihsenik kahkina siipiink kaye kaaishimoohkiciwaninikin. Kii'miskwiiwaakamihsewan itahsh.
66016005	Ninkii'noontawaa 'awe encal kaatipentank i'iwe kahkina nipi ehkakitotc: "Kiin misiwe kaakwayahkwaatisiiwentaakosiyan!" kii'ihkito. "Kiin o'omaa noonkom kaa'ayaayan kaye mewisha iko kaapionciayaayan! Kwayahkwanoon ono kaapiayinaahkonikeyan!
66016006	Oko pemaatisiwaatc okiihsiikinamawaawaa' omiskwiimini kipimaatisiima' kaye otipaacimoo' kaakiihkanootamawihkwaa. Kiin itahsh kikii'mina'aak miskwi. Miihsh i'iweni keshkihtamaasowaatc," kii'ihkito.
66016007	Ninkii'noontaan itahsh pakitinaahsowinaapihkonk inwewin e'ihkitoomakahk: "Eha' mii nanke, Tepencikeyan Kishemanitoo kaaMaamawentaakosiyan! Tepwewiniwanoon kaye kwayahkwanoon kitinaahkonikewinan."
66016008	Miihsh awe miinawaa kotak encal kii'animaacaa, mii 'awe niiwin e'inakincikaasotc. I'imaahsh kiisihsonk okiihsiikinaan 'iwe okihcionaakanink kaa-ahtenik. Kii'ishimiinikoowisi tahsh 'awe kiisihs otishkotemink cioncicaakiswaatc i'i pemaatisinitc.
66016009	Amiitahsh kii'oncicaakisowak maawac ekiihkihcikishitek. Okii'mamacikiishwaanotamawaawaan owiinsowinini Kishemanitoon kaatipentaminitc ono kakwaataki'iwewinan, kaye aanciko kaawiin okiiwiihpoonihtoohsiinaawaa omacitootamowiniwaan. Kaawiin kaye okiiwiihkihci-inenimaahsiwaawaan Kishemanitoon.
66016010	Miitahsh miinawaa kotak encal kii'animaacaa, mii 'awe naanan kaa'inakincikaasotc. Okiihsiikinaan i'iweni okihcionaakanink kaa-ahtenik, ekii'ishipakamihsenik okihciapiwininiink ini pikwaciaya'aawihshan. I'imaa tahsh kii'wanitipihkihseni otipencikewininiink. Ikiweniwak itahsh i'imaa kaa-ayaawaatc okii'maamaakwantaanaawaan otenaniwiwaan e'ahpiihciwiihsakentamowaatc.
66016011	Okii'macikiishwaanaawaan itahsh Kishemanitoon kihcikiishikonk kaa-ayaanitc owiihsakentamowiniwaan onci, 'iwe kaye otoomikiiwaahpinewiniwaan kaakii'ayaawaatc. Shaakooc keyaapi kaawiin okiiwiihpoonihtoohsiinaawaan omacitootamowiniwaan.
66016012	Miitahsh kii'animaacaa encal inkotwaahso kaainakincikaasotc. I'i tahsh otonaakanink kaa-ahtenik okiihsiikinaan i'imaa kihcisiipiink Iyoohparetiis (Euphrates) kaaicikaatek. Miitahsh kaaishipaankohsek i'i siipi, ekii'ishikwayaancihcikaatek keishiaashawishkaawaatc iki kihciokimaak waapanonk kepionciiwaatc.
66016013	Ninkii'waapamaak itahsh nihsin (3) kaawiinaatisiwaatc ahcaahkwak taapishkoo omahkahkiink kaaishinaakosiwaatc. I'imaa otooniniink oncisaaka'amook kihciohkaatiikinepikoon, ini kaye pikwaciaya'aawihshan, ini tahsh kaye kaakanootamaakonitc kaawayeshinkenitc.
66016014	Miiwak​oko maciahcaahkwak tino kaanihtaamaamahkaacihcikewaatc. Okoweniwak itahsh animaacaawak e'naasihkawaawaatc kahkina kihciokimaa' ahkiink misiwehkamik kaa-ayaanitc, e'antamaawatoonaawaatc ci-ishaanitc keishimiikaatinaaniwaninik ahpii keokihcikiishikaamitc a'awe maawac Meshkawentaakositc Kishemanitoo.
66016015	"Inashke pisintan! Ninkapikoshkotakohshin taapishkoo kimootishk ehkihkentaakosihsik ewiihpimitakohshink. Taminwentam a'awe kaa-ahshawaapitc, weweni kaye kaakanawentank okikishkikanan ekaa ciwaahsaahkonawe papaamohsehsik, kaawiin ta-akacihsii e'waapancikaniwitc," ihkito kaaTipenciketc.
66016016	Iki tahsh nihsin (3) maciahcaahkwak okii'maawaci'aawaa' ini kihciokimaa' i'imaa ayaawinink Aarmaketan (Armageddon) kaaishinihkaatek Hiiparoo (Hebrew) e'ishikiishwenk.
66016017	Miitahsh kii'animaacaa 'awe encal niishwaahso (7) ekii'inakincikaasotc. Okiihsiikinaan i'iwe otoonaakanink kaa-ahtenik, newacikiishikonk okii'ishisiikinaan. Kihci-inwewin itahsh i'imaa kii'oncinoontaakwan kihciapiwinink kihcianami'ewikamikonk kaa-ayaak. Mii 'owe kaa'ihkitoomakahk: "Aasha kiihkiishihcikaate!"
66016018	Kii'waawaahtehse, kiihpitihkonoontaakwan, pinehsiwak kaye kii'noontaakosiwak. Kaye kii'wawaahkawihse 'i ahki, mii 'iwe kaa-ahpiihciwawaahkawihsek ekaa wiihkaa ehpimi-ishiwepahsinok ahpan​iko kaa'oshi'intwaa pemaatisiwaatc. Mii 'owe maawac ekiihkihcimashkawentaakwahk.
66016019	Nihswaa (3) 'iwe kii'ishitaahtaashkihse 'i kihciootena, kii'nihshiwanaatanoon itahsh kahkina ootenawan kahkina kaa-ayayaakin tipencikewinink ahkiink. Shikwa Kishemanitoo okii'maamihkawinotaan Paapilan (Babylon), i'iwe kaakihci-inentaakwaninik ootena. Maano okii'mina'aan i'iweni shoominaapo ominihkwaakanink cionciminihkwenitc, mii​'iwe eshitipa'amawaatc okihcinishkaatisiwin e'aapacihtootc.
66016020	Kahkina minihsan inkoci weti kii'ishaamakanoon, kaawiin inkoci waciin kii'naakwahsinoonan.
66016021	Kaye ehsehsekahk kii'ishipapaa pankihshinook kihcimihkwamiik e'mamaantitowaatc, aaninta piinihsh ninkotwaahk kii'ahpiihtinikwaniwak pehpeshik kiishikonk ehpionci pankihshinowaatc ekii'miihkoshkawaawaatc i'i pemaatisinitc. Aanciko okii'mamacikiishwaanaawaan Kishemanitoon ini onci ehsehsekaninik, aaniihsh wiinke kiihkihciocaanimentaakwan o'o kakwaatakihtoowin.
66017001	Kiihpitakohshin peshik ikiweniwak kaaniishwaahciwaatc (7) encalak kaa-ayaawaatc kihcionaakanan niishwaahso, ehpikanooshitc a'a encal: "Piishaan o'omaa, kiwii'waapanta'in keishitipaahkonikaniwitc a'a pihshikwaacihkwe misiwe kehkencikaniwitc, amii 'awe ootena pehsho kaaishiayaak niipiwa' kaaishisasiipiiwank.
66017002	Iki kihciokimaak ahkiini kaatipentamowaatc okii'wiicipihshikwaatisiimaawaan ini ihkwewan. Ikiweniwak itahsh ahkiink kaapimaatisiwaatc okiihkiiwashkwepiishkaakonaawaa opihshikwaatisiwinini, ekii'minihkwaatamowaatc, mii 'iwe e'inentaakwaninik opihshikwaatisiwinini ini ihkwewan ehshoominaapowaninik."
66017003	Ninkii'wiiciiwimik itahsh ini Kishemanitoo otAhcaahkwan, pikwatahkamik itahsh ekii'ishiwishitc a'a encal. Mii 'imaa ninkii'waapamaa ihkwe ehtehsapaanaatc e'miskwatowenitc pikwaciaya'aawihshan, misiwe wiiyawiniink e'ayaanik maciwiinsowinan eshinihshipaahpinotawintc Kishemanitoo. A'a tahsh pikwaciaya'aawihsh kii'niishwaahcininiwan (7) ohtikwaanan, kii'mitaahciwa' kaye oteshkana'.
66017004	A'a tahsh ihkwe okiihkikishkaan e'mahkatemiskwekaninik, kaye wiinke e'miskwekaninik. Okii'waaweshi'owaaken kaye osaawishooniyaan kaye kaa-aahkwakinsonitc ahsinii' kaye miikihsa'. Okiihtahkonaan itahsh i'i osaawishooniyaawi minihkwaakan, kahkina e'mooshkinek kaakakwaanihsakentaakwaninikin kaye kaawiinentaakwaninikin. Amiiwan​ini opihshikwaacihcikewinink kaaonciimakahkin.
66017005	Oskahtikonk itahsh wiinsowin kii'oshipii'ikaateni, kaakiihkaacikaatenik cimanaakihkencikaatenik, mii​'owe kaaishihsininik: "Paapilan (Babylon) kaakihci-inentaakwahk ootena, mii 'awe kahkina kaaomaamaamikotc ini pihshikwaacihkwe' kaye kaakakwaanihsakihcikenitc ahkiink."
66017006	Shikwa ninkii'waapamaa 'a ihkwe ehkiiwashkwepiishkaakotc omiskwiini ini okwayahkwaatisiima' Kishemanitoo kaye omiskwiini iniweniwa' kaakii'oncinihsimintc ekiihkapewiiciiwaawaatc Ciisahsoon. Wiinke ninkiihkihcimaamahkaatentam ahpii kaawaapamak.
66017007	Ninkiihkanoonik itahsh a'a encal: "Aaniihshwiin wencikihcimaamahkaatentaman?" ninkii'ik. "Kikawiintamawin enentaakositc a'a ihkwe, ini kaye kaapimiwanaanikotc pikwaciaya'aawihshan, miiwan​ini kaaniishwaahcininikin (7) ohtikwaanini kaye kaamitaahcinitc oteshkana'. Kiihkaacikaate 'iwe cinihsitohtaakwahsinok, payesh e'wiintek cikihkencikaatek.
66017008	'Awe aya'aawihsh kaakii'waapamatc, aapitink kii'ayaa, kaawiin tahsh noonkom ayaahsii. Miinawaa 'imaa tapioncimoohkishkaa kaaishiwiimpahkamikaanik i'iwe kaamishahkiiyaahsinok. Tani-ishaa tahsh i'imaa keshinihshiwanaaci'intc. Iki tahsh 'imaa ahkiink kaa-ayaawaatc okamaamahkaasinawaawaan ini aya'aawihshan. Amiiwak ihsa iki owiinsowiniwaan kaakii'oshipii'ikaatehsininikin i'imaa masina'ikanink kaaishioshipii'ontwaa ikiweniwak tepwe kaa-ayaawaatc pimaatisiwin, cipwaa onahcikaatek o'o ahki ekii'oshipii'ikaatek i'i masina'ikan. A'awe tahsh pikwaciaya'aawihsh aapitink kii'ayaa. Kaawiin noonkom keyaapi ayaahsii. Miinawaa tahsh inkotink taoncinaakosi.
66017009	"Antawentaakosi awiya ciayaatc kihkentamaawin kaye nihsitohtamowin. Ini niishwaahso (7) ohtikwaanan a'a pikwaciaya'aawihsh, amiiwan​ini kaaniishwaahcinkin kaapihkwatinaakin mii 'imaa ihkwe eshitehsapitc. Inentaakwaniniwan kaye kaaniishwaahciwaatc kihciokimaak.
66017010	Naanan oko kihciokimaak aasha kii'nihshiwanaatisiwak. A'ahsh peshik kotak noonkom okimaawi, miinawaa tahsh a'a peshik kaa mahshi piayaahsii. Miihsh ahpii naakositc acina piko ta-ayaa.
66017011	A'awehsh pikwaciaya'aawihsh aapitink kaakii'ayaatc, noonkom itahsh ehpimaatisihsik, mii 'awe nihshwaahso (8) kaainakincikaasotc kihciokimaa. Owiiciiwikoo' ini kaaniishwaahcinitc (7) kihciokimaa', miitahsh i'imaa nihshiwanaatisiwinink ci-ishaatc.
66017012	"Ini tahsh kaamitaahcinitc oteshkana' kaakii'waapamimatc, miiwak mitaahso kihciokimaak ekaa mahshi e'maaciiokimaawihsikwaa. Paanimaa tahsh tamiinaawak kashki'ewisiwin peshiko tipa'ikan ciwiiciokimaawimaawaatc ini pikwaciaya'aawihshan.
66017013	Peshik ehta inentamowin otayaanaawaa. Okashki'ewisiwiniwaa kaye omashkawentaakosiwiniwaan kahkina opakitinamawaawaan citipentaminitc ini pikwaciaya'aawihshan.
66017014	Maamaw okamiikaanaawaan ini Maanahcaanihshenhsan. 'Awe tahsh Maanahcaanihshenhs okashaakooci'aa' o'o kihciokimaa'. Aaniihsh wiin otipenimaa' kahkina kaatipencikenitc, kahkina kaye otookimaahkantawaa' kihciokimaa'. Ini tahsh oshaakoocihtwaawinink kewiiciiwikotc, mii​hsa 'iweniwa' kaakii'antomaatc, kaaonaapamaatc, kaakapewiiciiwikotc kaye."
66017015	Miinawaa tahsh 'owe ninkii'ik a'a encal: "Ini siipiiwan kaakii'waapantaman i'imaa kaa-apiihtank pihshikwaacihkwe, miiwak​iki pemaatisiwaatc pepahkaan kaaonciiwaatc kaye kaaoncitipentaakosiwaatc, pepahkaan kaye kaatahswewaanakinaakosiwaatc, pepahkaan kaye kaaishikiishwewaatc.
66017016	A'a tahsh pikwaciaya'aawihsh kaakii'waapamatc, i'i kaye kaamitaahcinitc oteshkana', oko kahkina okashiinkenimaawaan ini pihshikwaacihkwewan. Owiihcaakiotaahpinamawaawaan kahkina ini kaa-ayaanitc, miitahsh kaye okanakanaawaan kekoon ekikishkansinik. Okamiicinaawaa tahsh kaye owiiyaahsini. Wiinke hsa ko okacaakiswaawaan ishkotenk.
66017017	Kishemanitoo aaniihsh okii'miinaa' 'iwe ci-ishite'enitc, mayaa piko kaainentank citootaminitc, cipeshikohtoonitc. Shikwa oko kaamitaahciwaatc okamiinaawaan okashki'ewisiwiniwaan ini pikwaciaya'aawihshan, mii piinihsh wawiinke cinaakwaninik ehtepwemakaninikin ini Kishemanitoo otihkitowinan.
66017018	"A'awe ihkwe kaakii'waapamatc, mii 'iweni kihciootena kaatipenimikowaatc kihciokimaak i'imaa ahkiink kaa-ayaawaatc."
66018001	Miitahsh miinawaa kotak ninkii'waapamaa encal ehpioncinaashishkaatc kihcikiishikonk, tepwe e'ayaatc tipencikewin. Miitahsh kaa-ahpiihciwaahsesitc a'a encal kii'onciwaahseyaa 'imaa ahkiink.
66018002	Miitahsh enikohk kiihshaakowe ekii'ihkitotc: "Aasha nihshiwanaatan! nihshiwanaatan kaakihci-inentaakwahk ootena Paapilan (Babylon). Miihsh i'imaa ishiotaawiniwak maciahcaahkwak kaye kaawiinisiwaatc ahcaahkwak, kaye kahkina pinehshiinshak i'imaa ayaawak tino kaawiinentaakosiwaatc kaye kaaminwentaakosihsikwaa.
66018003	Kahkina pemaatisiwaatc pepahkaanonk kaaonciiwaatc okii'minihkwaataanaawaa kaamashkawaakamininik oshoominaapoomini, mii​hsa 'iweni opihshikwaaci​mihsawentamowinini. Iki kihciokimaak i'imaa ahkiink kaa-ayaawaatc okii'wiici​pihshikwaatisiintaanaawaa 'iwe kihciootena. Otataawek itahsh kii'onciwenootisiwak, aaniihsh kii'onsaamiinatinini kaaoncina'entamo'itisonaaniwank i'imaa ootenaank."
66018004	Ninkii'noontaan itahsh miinawaa kotak inwewin kihcikiishikonk e'oncinoontaakwahk: "Pioncimaacaak, nimpimaatisiimak! Pioncimaacaak i'imaa kihciootenaank! Keko omacihcikewinink ishiwiitoohkaasohkek, cikakwaatakihtoohsiwek ehkakwaataki'ikotc!
66018005	Aaniihsh kii'ani-ishpahteniwan ini omacihcikewinan piinihsh e'aniocihcihsininikin kihcikiishikonk. Kishemanitoo omihkawinotaanan kahkina kekoon kaakiihpi-ishiwanitootaminitc.
66018006	Mayaa kaahtootawinek a'a ootena kikakiiwetipa'amawaawaa. Niishwaa (2) minihk tootawihk kahkina kekoon 'iwe kaakii'ishihciketc. I'iwe minihkwaakan kaakii'ishimina'inek, kekiinawaa niishwaa kikakiiwemina'aawaa ciminihkwetc kakwaataki'ikoowin.
66018007	I'iwe minihk kaakihci-inakintisotc ehkashkihtamaasotc wenootisiwin kaakii'mihci na'entami'itisotc, mii 'i minihk kihcikakwaatakihtoowin, piikwentamowin kaye, tipa'amawihk! Aaniihsh mii 'iwe inenintiso: 'Okimaahkwenk nintinap. Kaawiin niin ninkiiwaacihkwewihsii. Kaawiin wiihkaa ninkawaapantansiin piikwentamowin.'
66018008	Mii 'iwe onci kaaihkitotc, peshiko kiishik ehta ishihsek kahkina okaotihsikonan ono kakwaatakihtoowinan: nipowin, piikwentamowin, ehkawaskatenaaniwank. Wawiinkehsh taoncicaakiso ishkotenk, aaniihsh mashkawisii kaaTipenciketc Kishemanitoo kaaonaahkonaatc ini ihkwewan."
66018009	Iki tahsh kihciokimaak ahkiink kaa-ayaawaatc, kaakii'wiiciiwaawaatc opihshikwaatisiwininiink kaye ona'entami'itisowininiink, tamawiwak, tamoohkwentamook, ahpii waapantamowaatc e'akwaapahtek ehsahkitek i'i kihciootena.
66018010	Waahsa ko ehkotepinaakwahk taniipawiwak ehkohtamowaatc okakwaatakihtoowinini kewiinawaa citootawintwaa. Miihsh ehkitowaatc: "Ooy! Kakwaanihsakentaakwan! O'o kaamashkawentaakwahk kihciootena Paapilan! Peshikotipa'ikan ehta ishihse, mii aasha kakwaatakihtoowin ehtipa'amaakooyan!" otitaanaawaa 'i ootena.
66018011	Kewiinawaa tamawiwak otataawek ahkiink kaa-ayaawaatc, tamoohkwentamook. Kaawiin aaniihsh awiyan keyaapi ayaahsiiwan ciataamikowaatc.
66018012	Kaawiin awiyan ta-ataawehsiiwan osaawishooniyaan, kaye waapishkishooniyaan, kaa-aahkwakinsonitc ahsinii' kaye miikihsa' kaye e'onishihshininik waapishkiikin, kaye e'mahkatemiskwaak ishiikin kaye senipaawekin, kaye pakahkimiskwekin, kaye kahkina kaaonishihshinkin mayakaahtikoon kahkina kaye kekoon misiwekan wiipitink kaaoncioshihcikaatek, kaye e'aahkwakintek mihtikonk e'oncioshihcikaatek, kaye e'osaawaapihkowankin kaye ehpiiwaapihkowankin kaye shooshkwahsiniik,
66018013	kaye wiihkenhsh sinaman (cinnamon) kaaicikaatek takonikan, kaye ahpancikanan, kaye wiinkimaahsikan, kaye pikiw minaakwa'on mar (myrrh) kaaishinihkaatek, kaye 'i minaahsikan parenkinsenhs (frankincense) kaaishinihkaatek. Kaawiin kaye shoominaapo, kaye pimite, kaye ehpiihsipoonintc pahkweshikan, kaye pahkweshikanikihtikaan, kaye awahkaanak, maanahcaanihshak, mihtatimook, tihtipitaapaanaahkwak, kaye kaa-awahkaasowaatc anohkii'aakanak, ampooshke kaye ininiwak opimaatisiwiniwaan. Ono kahkina kaawiin keyaapi tatashiataawaakaaniwansinoonan.
66018014	Miinawaahsh otataawek otinaawaan ini kihciootenawan: "Aasha ahpan kikii'nakanikonan ini kaaonishihshinkin kaakii'mihsawentaman kaawii'maawacihtooyampan, kaye kahkina kekoonan kaa-aahkwakintekin kaye kaaminonaakwahkin. Kaawiin miina wiihkaa kikamihkansiinan."
66018015	Iki otataawaakek miiwak okoweniwak i'imaa kaakii'onciwenootisiwaatc i'i ootena, waahsa taniipawiwak e'ahpiihcikohtamowaatc ekaa kewiinawaa citakokakwaatakihtoohsikwaa. Takakwaatakentamowak, tamoohkwentamowak
66018016	e'ihkitowaatc: "Ooy! Kakwaanihsakentaakwan i'iwe kaaishiwepisitc a'a kihciootena! 'Awe kaakii'ishikikishkiketc i'iwe kaaonishihshink waapishkiikin kaye e'mahkatemiskwaanik ishiikin kaye pakahkimiskwekin, kaakii'waweshi'owaaketc osaawishooniyaan kaye e'aahkwakinsonitc ahsinii' kaye miikihsa'.
66018017	-
66018018	Peshikotipa'ikan ehta ishihse e'nihshiwanaataninik kahkina owenootisiwin." Kahkina tahsh naapihkwaaniokimaak kaye kaapoosiwaatc, kaye pimaahshiwininiwak, kaye minihk i'imaa kaakiihkashkihcikewaatc kihcikamiink, waahsa kii'niipawiwak ehkanawaapantamowaatc i'iwe e'akwaapahtek ehsahkitek i'i ootena, kaye ehshaakowewaatc: "Kaawiin wiihkaa kii'ishinaakwahsinoon ootena kaakii'ahpiihci onishihshink o'owe ootena!"
66018019	Kiihpihtaanohkwaane'otisowak i'i mihtaawank kaa-ahpiihcimaanentamowaatc, ekiihkihcimawiwaatc ekiihkakwaatakihtaakosiwaatc. "Ooy!" ihkitowak, "Kakwaanihsakentaakwan i'i kihciootena kaaishiwepahk. Kahkina kihcikamiink ehpimiayaanikin onaapihkwaaniwaan kii'onciwenootisiwak i'imaa ehpiihciwenootahk i'i ootena. Peshikotipa'ikan ehta kii'ishihse kahkina kekoon ekii'nihshiwanaacihcikaatek kaakii'ayaak i'imaa ootenaank."
66018020	Minwentan kiin kihcikiishik! Kaye kiinawaa Kishemanitoo kaatipeniminek kaye otishinisha'waakana' kaye otipaacimook kaakanootamawek, aaniihsh aasha Kishemanitoo okiihkiiwetipa'amawaataan i'iwe ootena kaakiihtootaakoyek!
66018021	Miitahsh peshik kaamashkawentaakositc encal okii'otaahpinaan ahsiniin taapishkoo piihsipoocikanahsiniin enikohkwaapihkisinitc, kihcikamiink itahsh opahkopiiwepinaan, o'owe e'ihkitotc: "Mii 'iwe keishiwepinikaatek i'i kihciootena Paapilan. Kaawiin miinawaa wiihkaa tamihkikaatehsinoon.
66018022	Kiin kihciootena! I'imaa kaaishiayaayan kaawiin miina wiihkaa tanoontaakosihsiiwak iki kaamatweyaapiikipicikewaatc kaye onikamook. Pootaacikanenhs kaye kihcipootaacikan kaanoontaakohtoowaatc kaawiin miinawaa wiihkaa tanoontaakosihsiiwak. Kaawiin miinawaa wiihkaa tamihkawaahsiiwak kaanihtaaoshihcikewaatc, aaniin iko kekoon kaakiihpianohkaatamowaatc. Kaawiin miinawaa wiihkaa okatashinoontansiinaawaa enihtaakwaninik ehkishipaashkaanitc piihsipoocikanahsiniin.
66018023	Kaawiin kaye wiihkaa tanaakwahsinoon waahsahkonencikan ciwaahseyaak i'imaa kaaishiayaayan. Kaawiin miinawaa tanoontaakwahsinoon ciciihkahkamikisiwaatc e'wiikihtoowaatc inini kaye ihkwe. Kitataawewininiimak nawac kii'niikaani kihciokimaawiwak ahpiihc kahkina otataawek ahkiink kaa-ayaawaatc. Kaye kimacimamaantaawihcikewin kikii'onci​wayeshi'aak kahkina kaatahswewaanakisiwaatc ininiwak 'omaa ahkiink!" kii'ihkito a'a encal.
66018024	Mii 'iwe kii'ishinihshiwanaatan kihciootena Paapilan onci 'iwe ekii'mihkikaatek i'imaa omiskwiini Kishemanitoo otipaacimowininiima' kaye okwayahkwaatisiima', kaye omiskwiini kahkina awiya kaakiihpinihsintc ahkiink.
66019001	Onoweniwan itahsh kaa'ishkwaahsekin, ninkii'noontaan taapishkoo ehkishiiwewaatc ehpaahtiinowaatc pemaatisiwaatc ehtanihtaakosiwaatc kihcikiishikonk: "Aalilooya! Pimaaci'iwewin, kihci-inentaakosiwin, kashki'ewisiwin otayaan kiKishemanitoominaan!
66019002	Tepwewaniniwan kaye kwayahkwaniniwan ini otinaahkonikewinan. Aaniihsh okii'ishionaahkonaan ini kihcipihshikwaacihkwewan, opihshikwaatisiwininiink kaakii'ishinihshiwanaaci'aanitc ahkiink kaa-ayaanitc. Kishemanitoo okiihtipa'amawaan ini pihshikwaacihkwewan ekii'nihsaanitc ini otanohkii'aakana'."
66019003	Miinawaa tahsh kiihkihcishaakowewak weti kihcikiishikonk: "Aalilooya! Mooshak ahpane taishpaapahte ehcaakitek kihciootena!" e'ihkitowaatc.
66019004	Kii'acicipani'owak itahsh ikiweniwak niishtanahshiniiwin (24) kaaniikaanakinsowaatc kaye iki niiwin opimaatisiik, e'ishpenimaawaatc Kishemanitoon i'imaa kaanamatapinitc kihciapiwinink. Shikwa kii'ihkitowak: "Emen! Aalilooya!"
66019005	Inwewin itahsh kihciapiwinink kii'oncinoontaakwan e'ihkitoomakahk: "Nanaahkomihk kiKishemanitoominaan, kahkina kiinawaa otanohkii'aakana' kaye kahkina awiya kaakohtaanenimek, kaa-akaahsentaakosiyek kaye kaakihci-inentaakosiyek, nanaahkomihk!"
66019006	Miitahsh ninkii'noontawaak taapishkoo e'onsaamiinowaatc awiyak, kaye taapishkoo e'matweciwank kihcipaawihtik, kaye taapishkoo kaakihcipinehsiiwank e'inwek, maamaw e'ihkitowaatc: "Aalilooya! Aasha noonkom maaciikihciokimaawi 'awe kaaTipenciketc, kiKishemanitoominaan kaaMaamawiMashkawentaakositc!
66019007	Minwentantaa! Kihciminwentantaa! Kihci-inakimaataa! Aasha tipihse cikihciwiikihtootc a'a Maanahcaanihshenhs. Aasha kii'waweshi'itisowan ini kaawii'wiitikemaatc.
66019008	'Awe ihkwe kii'miinaa cikikishkank e'onishihshink waapishkiikin e'waahsitek, ehpehkahk." 'Iwe kaaonishihshink waapishkiikin mii 'oweni kaaicikaatenik okwayahkohcikewinini Kishemanitoo okwayahkwaatisiima'.
66019009	O'ohsh ninkii'ik a'a encal: "Oshipii'an: Shawentaakosiwak iki kaawiihkwamintwaa 'imaa owiikihtoowi wiihkwantiwinink a'a Maanahcaanihshenhs." Miihsh 'owe miinawaa ninkii'ik: "Miiwan​ono otihkitowinan Kishemanitoo kaatepwemakaninikin."
66019010	Miitahsh ninkii'acicipani'owaan ositink a'a encal ewii'ishpenimak. Miihsh i'i ninkiihkanoonik: "Keko 'i tootanken! Niin kiwiitanohkiimaakan kaye owiitanohkiimaakaniwaan kiwiiciotepwehtamook, miiwak​oko kaakihciwinamowaatc Ciisahs otepwewi tipaacimowin. Kishemanitoo ehta ishpenim!" Aaniihsh otipaacimowin Ciisahs mii 'iwe eshikiikitowaatc kahkina kaakanootamawaawaatc Kishemanitoon.
66019011	Ninkii'waapantaan itahsh kihcikiishik ekiihpaahkintenikaatek. Mii weti kaa'ayaatc kaawaapishkisitc mihtatim. A'awehsh kaatehsapitc Okwayahkwentaakosii kaye kaaTepwetc ishinihkaanaa. Kwayahkwaatisiwinink ishionahshowe kaye ishiantamiikaaso.
66019012	Oshkiinshikoon taapishkoo kii'waahsiteniwan kaa-ahpiihciwaahsahkonek ishkote, kaye ohtikwaanink ekii'ayaanikin niipiwa' kihciokimaawaanohkwaanan, ekii'ishipii'ikaatenik owiinsowin pahkaan awiya kaakihkentansik, piko wiinehta.
66019013	I'iweni kaakiihkikishkank miskwiink kiihkintaanikaateni. Miihsh i'i ishinihkaanaa: "OtIhkitowin Kishemanitoo."
66019014	Iki tahsh kihcikiishikonk kaa-ayaawaatc shimaakanihshak okii'ayohkowiiciiwaawaan ekiihpiminisha'waawaatc, ehpitehsapiwaatc e'waapishkisinitc mihtatimoo'. Okikishkaanaawaa waapishkiikin e'waapishkaak ehpehkahk.
66019015	I'imaahsh otoonink a'awe kaapiminisha'ontc kii'onciimakanini ehkaahshaanik kihcimoohkomaan, mii 'iwe kaawii'oncishaakooci'aatc kahkina pemaatisinitc kaatahswewaanakisinitc. Okaishitipenimaa' itahsh ehpiiwaapihkowaninik osahka'onaahtik ketahkonank. Okatashi siiskoopiikishkawaa' i'i shoomina' entashi​shoominaapohkaakaaniwinitc, mii 'iwe enentaakwaninik okihcinishkaatisiwin a'a Kishemanitoo kaaMaamawiMashkawentaakositc.
66019016	'Awe tahsh kaatehsapitc okikishkikanink kaye opwaamink kii'oshipii'ikaateni 'owe wiinsowin: "Okihciokimaamiwaan kihciokimaak kaye kaaTipenimaatc otipencike'."
66019017	Ninkii'waapamaa tahsh encal e'niipawitc kiisihsonk. Enikohk ehkishiiwetc oshaakowaanaa' kahkina pinehshiinsha' kaapapaamihsenitc newacikiishikonk: "Piantamaamawi'itik, Kishemanitoo takihciwiihkwanke!" okii'inaa'.
66019018	"Piantamiicik owiiyaahsiwaan kihciokimaak, shimaakanihshiiwikimaak, shimaakanihshak. Kaye owiiyaahsiwaan mihtatimook, iki kaye kaatehsapiwaatc, kaye kahkina pemaatisiwaatc, iki kaatipenimintwaa kaye kaatipenintisowaatc, iki kaakihci-inentaakosiwaatc kaye kaa-akaahsentaakosiwaatc, owiiyaahsiwaan kahkina piantamiicik!" okii'inaa'.
66019019	Ninkii'waapamaak a'a pikwaciaya'aawihsh kaye kaakihciokimaawiwaatc ahkiink kaye oshiimaakanihshiimiwaa' kahkina e'maawaci'itinitc, ewii'antamiikaanaawaatc ini kaapimitehsapinitc kaye oshiimakanihshiimini kaaoohkowiiciiwikonitc.
66019020	A'ahsh pikwaciaya'aawihsh kii'otaahpinaa ahshic kaye ini aya'aan kaakiihkanootamaakotc kaakiiwanimonitc, miiwan​ini kaakii'mamaantawihcikenitc e'waapantank. Mii wa'a omamaantawihcikewinink ekii'onciwayeshi'aatc i'iweniwa' kaakii'oncikihkinawaacipii'ikaniwinitc pikwaciaya'aawihsh okihkinawaacihcikan, iniweniwa' omasinihkocikan kaakii'ociciinkwanapiihtaminitc. A'a tahsh pikwaciaya'aawihsh kaye ini kaakiihkanootamaakotc, minciniish ehpimaatisiwaatc i'imaa kii'ahpakinaawak ishkotewisaaka'ikaniink, i'imaa ehtakocaakisotc a'a ahsin kaaninkisotc e'wiihsakaapahsowetc.
66019021	Oshimaakanihshiimiwaa' itahsh okii'nihsikoni 'iwe omoohkomaan otoonink kaaonciimakaninik a'awe kaatehsapitc mihtatimonk. Miihsh kahkina pinehshiinshak wawiinke kiihtewiihsiniwak e'miiciwaatc owiiyaahsini.
66020001	Miitahsh ninkii'waapamaa encal kihcikiishikonk ehpioncinaashahkiitc, ehtahkonank aapaapihka'ikan i'iwe kaaishiwiimpahkamikaak kaamishahkiiyaahsinok kekipa'ikaakaaniwank, kaye kihcisakaapaan ehtahkonank.
66020002	Okii'otihtinaan ini kihciohkaatiikinepikoon, miiwan​ini mewisha kaakii'onciinitc macikinepikohshan, mii​'awe maciaya'aa kaye Setan (Satan) kaatinowitc. Miiwan​ini okii'mamaancikwahpinaan 'awe encal, mitaahswaahk tahso ahki minihk cimamaancikwahpisonitc.
66020003	Okiihpiinciwepinaan i'imaa kaaishiwiimpahkamikaak. Amiihsh i'i okiihkipa'aan, okiihkipiakoshkiwahsaan, ekaa miinawaa wiihkaa cikashki'ohsinik cisaaka'ansinik, ciwayeshi'aahsinik ini kaapepahkaanwewaanakisinitc ahkiink, paanimaa mitaahswaahk tahso ahki kiikishipiayaak. Miitahsh i'i ahpii ciaapa'ontc acina.
66020004	Miitahsh ninkii'waapantaanan kihciapiwinan. Iki tahsh kaatehsapiwaatc kii'miinaawak cionaahkonikewaatc. Miinawaa kaye ninkii'waapamimaa' otahcaahkowaa' ikiweniwak kaakiihkiishkikweta'ontwaa, oko kaakii'oncinihsintwaa ekiihtipaacimaawaatc Ciisahsoon, ekii'wiintamaakewaatc kaye Kishemanitoon otihkitowinini. Kaawiin okii'ociciinkwaniihtawaahsiwaawaan ini pikwaciaya'aawihshan kaye omanitoohkewihkocikanini. Kaawiin kaye i'imaa kii'oncikihkinawaacipii'waahsiiwak oskahtikowaank kaye oninciiwaank citipenimikowaahpan. Okoweniwak miinawaa kiihpimaatisiwak, kaye mitaahswaahk tahso ahki okii'wiicitipencikemaawaan ini Christan.
66020005	Ikihsh wiin kotak kaanipowaatc, kaa mahshi kiihkiiwepimaatisihsiiwak, paanimaa ko kii-ishkwaahsek mitaahswaahk tahso ahki. Okoweniwak itahsh aasha kaakiiwepimaatisiwaatc, mii​'owe nihtam cikiiwepimaatisinaaniwank.
66020006	Shawentaakosiwak oko i'imaa kaa-ahshitakimintwaa nihtam kiiwepimaatisiwinink. Inakimaawak ehtipenimikowaatc Kishemanitoon. Amiiwak​oko niishwaa nipowin kaawiin okatipenimikohsiinaawaa. Kihcianami'ewikimaak itahsh okainanohkii'ikowaan Kishemanitoon kaye Christan. Mitaahswaahk tahso ahki okawiicitipencikemaawaan Christan.
66020007	Ahpii tahsh mitaahswaahk tahso ahki kepoonihsenik, miitahsh i'i Setan (Satan) ta-aapa'ikaniwi okipa'okoowinink onci.
66020008	Tapisaaka'am, tamaacaa ciwayeshi'aatc ini pemaatisinitc kahkina kaatahswewaanakisinitc misiwe ahkiink kaa-ayaanitc, miiwa'​i'i Kwaak (Gog), Mekwaak (Magog) kaainimintc. A'awe Setan okamaamawi'aa' kahkina cimiikaasonitc entahshinitc onoweniwa', taapishkoo entahswaawankaak ciikew mihtaawank kaaishinaakwahk, mii​'iwe keishinaakosiwaatc.
66020009	Kii'animooshkinenaakosiwak misiwehkamik, kaye okii'waahkaashkaanaawaa kaaishikapehshinitc i'i Kishemanitoon opimaatisiimini, 'iweni tahsh kaye ootena kaasaakihtoonitc. Ishkote tahsh kihcikiishikonk kiihpioncihse, amiitahsh Setan omiikaasowininiima' okiihcaakaahkisokoonaawaa.
66020010	Miitahsh wa'a maciaya'aa kaakii'wayeshi'aatc 'imaa kii'ishiwepinaa saaka'ikaniink, ishkote eshiayaanik kaye kaapiskanenitc ahsiniin kaawiihsakaapahsowenitc. Mii​'imaa aasha kaakiihpiinciwepinintwaa pikwaciaya'aawihsh kaye ini kaakiihkanootamaakotc kaakii'wayeshi'iweshkinitc. Mii​'imaa takakwaataki'aawak ehkiishikaninik kaye ehtipihkaninik, mii ko ahpan​iko pishihshik.
66020011	Miinawaa tahsh ninkii'waapantaan e'waapishkaak kihciapiwin e'mihshaak. Kaye ninkii'waapamaa 'awe kaatehsapitc. Onaakosiwinink itahsh kii'onci oshimoomakan ahki, i'i kaye kiishik. Kaawiinhsh miinawaa wiihkaa kii'naakwahsinoonan.
66020012	Ninkii'waapamaak onipook kahkina e'niipawiwaatc. Kaakihci-inentaakosiwaatc kaye kaa-akaahsentaakosiwaatc kahkina okii'oncishkawikaapawiihtaanaawaa 'i kihciapiwin. Kiihpaahkiikinikaatewan tahsh masina'ikanan. Kaye kotak miinawaa masina'ikan kiihpaahkiikinikaate. Mii​'owe masina'ikan kaaishioshipii'ontwaa tepwe kaa-ayaawaatc pimaatisiwin. Onipook itahsh kii'onci tipaahkonaawak i'iwe onci kaaoshipii'ikaatenikin masina'ikanihkaank, mii​'imaa eshiahtenikin otishihcikewiniwaan.
66020013	A'a kihcikam okiihpakitinaa' i'i kaaniponitc i'imaa kaa-ayaanitc miinawaa cinaakosinitc. Kaye nipowin kaye Hetiis (Hades) okiihpakitinaawaa' i'i onipoo' 'imaa kaa-ayaanitc. Miitahsh kahkina kaaishionahshowaanintwaa kaaishinaakwaninikin otishihcikewiniwaan.
66020014	Miihsh o'owe nipowin i'i kaye Hetiis (Hades) kii'ishiwepinikaatewan kaaishkotewank saaka'ikaniink. Amii​'owe tahsh niishwaa (2) nipowin, kaaishkotewank saaka'ikan.
66020015	Awenen itahsh iko ekaa e'oshipii'waahsiwintc 'imaa masina'ikanink iki tepwe kaapimaatisiwaatc kaaishipii'ontwaa, mii 'imaa kii'ishiwepinaa ishkotewisaaka'ikaniink.
66021001	Miinawaa tahsh ninkii'waapantaan oshkikihcikiishik i'i kaye oshkiahki. I'i tahsh nihtam kihcikiishik i'i kaye nihtam ahki kii'ishkwaahsewan, kihcikam kaye kaawiin keyaapi kii'ayaahsinoon.
66021002	Ninkii'waapantaan tahsh i'i ootena Kishemanitoo kaaishiayaatc, mii 'iwe oshki Ceroosalam (Jerusalem), ehpioncinaashishkaak kihcikiishikonk, Kishemanitoonk e'onciik. Kii'waweshihcikaate taapishkoo ihkwe eshiwaweshi'ohtawaatc onaapeman ewiihkihciwiitikemaatc.
66021003	Ninkii'noontaan itahsh ehkihci-inihtaakwahk kihciapiwinink ekii'oncikiikitotc awiya o'owe e'ihkitotc: "Otaawin Kishemanitoo ininiinaank ayaani. Amiitahsh okawiicitaamaa', kaye wiin iko okatipenimaa' ciotininiimitc. Wiin iko tipinawe Kishemanitoo okawiiciayaamaa', cioKishemanitoomikotc.
66021004	Okakaahsi'amawaa' kahkina oncikawaapiwin oshkiinshikoniink onci. Kaye nipowin kaawiin kekoon takihkentaakwahsinoon, kaawiin kaye takihkentaakwahsinoon piikwentamowin. Ampooshke mawiwin, wiihsakentamowin kaawiin ta-ayaamakahsinoonan. Aaniihsh ini nihtam kaakiihpimiayaakin aasha kiihpoonihsewan."
66021005	A'a tahsh kaanamatapitc kihciapiwinink kii'ihkito: "Inashke kahkina kekoon nintooshihtoon cioshkaya'iiwank." Miitahsh i'iwe kaa'ishitc: "Oshipii'an onoweniwan. Aaniihsh tepwemakanoon ono ihkitowinan, tepweyentaakwanoon kaye."
66021006	Miinawaa tahsh ninkii'ik: "Tipihse! Niin a'awe nihtam kaakii'ayaatc kaye ishkwaac keayaatc. Niin kaamaacihsek miinawaahsh kekiishihsek. Ninkamihcimiinaa kaanoontewii'minihkwetc cionciminihkwetc i'imaa e'moohkiciwanipiikowank ehpimaatisiishkaakemakahk i'i nipi.
66021007	Awiya piko keshaakooci'iwetc okatipentaanan ono kaawii'miinak: NinkaoKishemanitoomik, wiin tahsh kaye ninkaokosihsimaa.
66021008	Ikiweniwak itahsh wiin kaashaakote'ewaatc, kaatepweyentaakosihsikwaa, kaanihtaa kakwaanihsakihcikewaatc, iki kaye onihshiwek, opihshikwaatisiik, okosaapancikek, omanitoohkeshkak, kaye kahkina kaakakiinawishkiwaatc, mii 'imaa wiinawaa keayaawaatc, i'imaa saaka'ikaniink kaashicaakitek i'iwe ishkote kaye 'awe ahsin kaapiskanetc e'wiihsakaapahsowetc. Mii 'owe ishkwaac niishwaa nipowin."
66021009	Peshik itahsh ninkiihpinaasihkaak kaaniishwaahciwaatc (7) encalak niishwaahso kaa-ayaawaatc onaakanan, niishwaahso (7) e'mooshkinenikin kakwaatakihtoowinan, amiiwan​ono ishkwaac keniayaanikin. Ninkiihkanoonik 'awe encal: "Piishaan o'omaa," e'ishitc, "kikawaapanta'in a'a kaaoshkiwiitikemintc ihkwe, kaawii'wiitikemikotc ini Maanahcaanihshenhsan," kii'ihkito.
66021010	Ninkii'wiiciiwik Kishemanitoo otAhcaahkwan, i'imaa e'ishiwishitc a'a encal wakici​pihkwatinaank ehkihci-ishpatinaak. Ninkii'waapanta'ik Kishemanitoo otootenaam Ceroosalam (Jerusalem) 'imaa ehpinaashishkaak kihcikiishikonk Kishemanitoonk e'onciik,
66021011	Kishemanitoo owaahsesiwinink e'onciwaahsitenik. Kii'ishiwaahsaapihkite taapishkoo ahsin kaa-aahkwakinsotc, taapishkoo caaspar (jasper) ahsin wiinke kaashaapona'inaakositc.
66021012	Kii'waahkaamenikanihkante 'i ootena, wiinke e'mihshaak kaye e'ishpaak ahsiniiwi menikanaapihk, mitaahshiniishin (12) e'ayaamakahkin kihci-ishkwaanteman. Pehpeshik i'imaa ishkwaantemink kii'ayaawak encalak e'mitaahshiniishiwaatc. Pehpeshik wiinsowinan kii'oshipii'ikaatewan i'imaa ishkwaantemink, miiwan​ono owiinsowiniwaan mitaahshiniishin kaapepahkaanwewaanakisiwaatc Isriyal (Israel) ininiwak.
66021013	Ini tahsh kihci-ishkwaanteman kii'nenihsinoon (3) waapanonk inahke 'iwe ahsiniiwi menikanaapihk kii'nihsinoon kihci-ishkwaanteman, miinawaa shaawanonk kii'nihsinoon, miinawaa kaye kiiwetinonk kii'nihsinoon, miinawaa ninkaapii'anonk inahke kii'nihsinoon.
66021014	Shikwa kii'mitaahshiniishiwak ahsiniik imaa kaakii'ishipatahkitek i'i ahsiniiwi menikanaapihk. Pehpeshik itahsh i'imaa kii'oshipii'ikaateniwan owiinsowiniwaan kaamitaahshiniishinitc otishinisha'waakana' 'awe Maanahcaanihshenhs.
66021015	'Awe tahsh encal kaawiicikakitoomitc okii'ayaan e'osaawishooniyaawaninik tipa'ikanaahtik, citipa'ank i'i ootena, kaye e'ishkwaantemiwaninik kaye e'waahkaa-ayaanik ahsiniiwi menikanaapihk.
66021016	Niiwink ehkahkahkeyaak kii'inahkite 'iwe ootena, peshikwan e'ahkwaak kaye peshikwan e'ahpiihtateyaak. Otipa'ikanaahk okii'ishitipa'aan 'awe encal 'iwe ootena, mitaahshiniishin tahso mitaahswaahk (12,000) istetiya (stadia) kii'ahpiihcaa e'ahkwaak 'i ootena. Peshikwan kii'ahkwaa kaye peshikwan kii'ahpiihtateyaa kaye peshikwan kii'ahpiihtaa.
66021017	Miinawaa okiihtipa'aan i'i ahsiniiwi menikanaapihk. Miihsh i'iwe ninkotwaahk niimitanahshiniiwin (144) tahso peminihk kii'ahpiihtaa. Peshikwan inini kaaishinihtaatipa'iketc kii'ishitipa'ike a'a encal.
66021018	Kii'oncioshihcikaate i'i ahsiniiwi​menikanaapihk a'a caaspar (jasper) ahsin. I'iwehsh ootena wiinke mayaa osaawishooniyaawahsiniink kii'oncioshihcikaate. Taapishkoo wiinke ko ehshaaponaakwahk waahsehcikanaapihk inaapihkisi osaawishooniyaa.
66021019	Iki tahsh ahsiniik kaaishionaapihkihsink i'i ahsiniiwi​menikanaapihk, kii'ishi​waweshihcikaniwiwak caakayak tino kaaonishihshiwaatc ahsiniinhsak. A'awe tahsh nihtam kihciahsin caaspar kiihtinowi, miinawaa 'a peshik ehshaapo-oshaawashkonaakositc saahpayar (sapphire) ahsin kiihtinowi. Miinawaahsh peshik ehpepahkaani pehpehshaapihkisitc ahsin ekit (agate) ehtinowitc, mii nihsin (3). Miinawaa 'a niiwin kaainakincikaasotc shiinkopiink e'ishishaapwaahtenaakositc ahsin, emaralt (emerald) kiihtinowi.
66021020	Miinawaahsh a'a naanink enakincikaasotc aanikihs (onyx) kiihtinowi ahsin, e'ishipehpehshaapihkisitc e'miskositc, e'waapishkisitc kaye. Miinawaa ninkotwaahso e'inakincikaasotc kaarniiliyan (carnelian) kiihtinowi ahsin e'miskwaapihkisitc. Miinawaa niishwaahso e'inakincikaasotc karihsalait (chrysolite) kiihtinowi ahsin e'osaawinaakositc ehshaaponaakositc. Miinawaa nihshwaahso (8) e'inakincikaniwitc peral (beryl) kiihtinowi ahsin e'oshaawashkwaapihkisitc. Miinawaa shaankahso e'inakincikaasotc toohpaas (topaz) kiihtinowi ehshaapo-osaawinaakositc ahsin. Miinawaahsh mitaahso e'inakincikaasotc karihsahpares (chrysoprase) ehtinowitc ehshiinkopii​oshaawashkositc a'a ahsin. Miinawaahsh mitaahshipeshik e'inakincikaasotc 'a kihciahsin, oshaawashkwahsin torhkoyis (turquoise) kiihtinowi. Miinawaa mitaahshiniishin kaainakincikaasotc kihciahsin aamahtist (amethyst) kiihtinowi shoominaaponk e'ishinaakositc a'a ahsin.
66021021	Ini tahsh kaamitaahshiniishinkin (12) kihci-ishkwaanteman, mitaahswahshiniishin miikihsak kiihtinowanoon. Pehpeshik i'i ishkwaantem peshik miikihsink kii'oncioshihcikaate. Shikwa 'iwe miihkana 'imaa kaapimamok ootenaank, wiinke mayaa osaawishooniyaawahsin kii'oncioshihcikaate miihkana, taapishkoo ehshaaponaakwahk waahsenikanaapihk kii'inaapihkisi osaawishooniyaa.
66021022	Kaawiin tahsh ninkii'waapantansiin 'iweti kihcianami'ewikamik ciayaamakahk. KaaTipenciketc Kishemanitoo maamaw ehkihcimashkawentaakositc, kaye 'a Maanahcaanihshenhs, miiwak oko aawiwak ehkihcianami'ewikamikowank i'i ootena.
66021023	Kaawiin memwehc i'imaa ootena tanantawentaakosihsii kiisihs kaye tipihkikiisihs 'imaa ciwaahseyaak. Mii ehta 'imaa taonciwaahseyaa Kishemanitoo owahseyaawinink, kaye mii 'awe wiyaahsahkonencikaniwitc a'a Maanahcaanihshenhs 'imaa ootena.
66021024	Kaatahswewaanakisiwaatc ahkiink tapimohsewak 'imaa eshiwaahseyaak i'i ootena. Kaye kihciokimaak ahkiink kaa-ayaawaatc okapiintikatoonaawaa i'imaa otoonishihshiwentaakosiwiniwaa.
66021025	Ini tahsh kihci-ishkwaanteman mooshak tapaahkihsinoon kapekiishik. Kaawiin wiihkaa cikipa'ikaatehsinokin. Kaawiin aaniihsh wiihkaa i'imaa tatipihkahsinoon.
66021026	Tapiintikacikaateniwan i'imaa ootenaank otoonishihshiwentaakosiwiniwaa iki kaapepahkaanwewaanakisiwaatc pemaatisiwaatc kaye owenootisiwiniwaan.
66021027	Kaawiin tahsh kekoon tapiintikacikaatehsinoon 'iwe kaawiinentaakwahk, kaawiin kaye tapiintikehsii kaatootank i'i kaashiinkentaakwahk kaye kaakiiwanimotc. Iki ehta kaaoshipii'ikaasowaatc i'imaa omasina'ikanink a'a Maanahcaanihshenhs kaaishioshipii'ontwaa ahpane piko kepimaatisiwaatc, miiwak ehta kepiintikewaatc i'imaa ootenaank.
66022001	Miinawaa ninkii'waapanta'ik a'a encal i'i siipi kaapimaatisiishkaakemakahk i'i nipi ehpiihciwaahshekamik taapishkoo waahsehcikanaapihk ehshaapona'inaakwahk ishinaakwan 'i siipi, ehpionciciwank i'imaa okihciapiwinink Kishemanitoo kaye 'a Maanahcaanihshenhs.
66022002	Naawaya'ii i'imaa ishiciwan ehpimamok miihkana 'imaa ootenaank. Eyiitawakaam kii'ishipatahkiso pimaatisiwini mihtik. A'ahsh mihtik kiihkiishishoominiwi entahsokiisihs, mitaahswahshiniishink entahsoahki. Ini aniipiihshan e'aniipiihshiwitc a'a shoominaahtik inaapatanoonan cionciminoayaa'intwaa kahkina kaapepahkaanwewaanakisiwaatc pemaatisiwaatc.
66022003	Shikwa kahkina kekoon kaamacakintank Kishemanitoo kaawiin wiihkaa 'imaa tamihkikaatehsinoon ootenaank. Okihciapiwiniwaa Kishemanitoo kaye 'a Maanahcaanihshenhs i'imaa ta-ayaani ootenaank. Kaye otanohkii'aakana' okakihci-inenimikoo'.
66022004	Okawaapamikoo' owatenkonk, kaye owiinsowin Kishemanitoo taoshipii'ikaateni oskahtikoniink otanohkii'aakana'.
66022005	Kaawiin miinawaa wiihkaa tatipihkahsinoon. Kaawiin kaye oka-antawentansiinaawaa waahsahkonencikan cionciwaahseyaak, kaawiin kaye kiisihs owaahsesiwin. Aaniihsh kaaTipencikenitc Kishemanitoon okawaahseshkaakowaan. Miitahsh iwe takihciokimaawiwak ahpane piko pishihshik citipencikewaatc.
66022006	Ninkii'ik itahsh a'a encal: "Ayaankwaamentaakwanoon kaye tepwewiniwanoon ono ihkitowinan. KaaTipenciketc Kishemanitoo kaamiinaatc otAhcaahkwan ini otipaacimowininiima' kaakanootamaakotc, mii 'awe kaapi-ishinisha'waatc otencaliman ciwaapanta'aanitc otanohkii'aakana' 'iwe weyiip keni-ishihsenik."
66022007	"Pisintan!" ihkito 'a Ciisahs. "Weyiip ninkapiishaa! Tashawentaakosi a'a kaakanawentank ono ihkitowinan Kishemanitoo kaaishikanootamawintc o'omaa masina'ikanink kaaishipii'ikaatenikin," ihkito.
66022008	Niin Cwaan ninkii'noontaanan kaye ninkii'waapantaanan kahkina ono. Ahpii kaa'ishkwaanoontamaan kaye kaa'ishkwaawaapantamaan ninkiihpatapipani' imaa eshisitekaapawitc ewiihkihci-inenimak a'a encal kaakii'waapanta'itc ono.
66022009	Ninkii'ik itahsh: "Keko 'i tootanken! Niin 'a peshik kiwiicianohkiimaakan kaye owiitanohkiimaakaniwaan iki kiicihkiweyak, miiwak iki Kishemanitoo otipaacimowininiima' kaakanootamaakotc, kaye kahkina awiya kaakanawentank ini ihkitowinan o'omaa masina'ikanink kaa-ayaakin. Kihci-inenim Kishemanitoo, mii ehta 'awe."
66022010	Kayehsh ninkii'ik a'a encal: "Keko kipa'anken ini ihkitowinan Kishemanitoo kaaishikanootamawintc o'omaa masina'ikanink kaa-ayaakin. Aaniihsh pehshonaakwan ono kahkina citipihsekin.
66022011	'Awe kaawiihkwayahkopimaatisihsik, maano keyaapi tatashimaci-ishiwepisi. A'ahsh kaye kaawiinentaakositc maano keyaapi tatashiwiinaatisi. A'ahsh kaakwayahkopimaatisitc taka kaawiin okapoonihtoohsiin cikwayahkopimaatisitc. 'Awehsh miina kaainakintisotc citipenimikotc Kishemanitoon, taka mii 'i keinakintisotc," ninkii'ik a'a encal.
66022012	"Nashke pisintan!" ihkito Ciisahs. "Weyiip ninkatakohshin," ihkito. "Ninkapikikitakohshin nintipa'amaakewinan. Entahsopeshikowaatc ninkamiinaak kaaishinaakwaninik otishihcikewin.
66022013	Niin a'a nihtam kaakii'ayaatc, kaye piinihsh ishkwaac keayaatc. Niin a'a kaakii'maacihsek kahkina miinawaa kekiishihsek," ihkito.
66022014	Tashawentaakosiwak iki kaakisiipiikinamowaatc okikishkikaniwaan. Tatepakentaakosiwak itahsh iki cinaasihkawaawaatc ini pimaatisiwini mihtikoon cionciwiihsiniwaatc, kaye i'imaa kaaishi-ishkwaantemiwaninik cioncipiintikewaatc i'imaa ootenaank.
66022015	Akwaciink itahsh ta-ayaawak iki anoociko eshiwepisiwaatc, kaye kaakosaapantamowaatc, kaapihshikwaatisiwaatc, kaanihshiwewaatc, kaye kaamanitoohkewaatc kekoon, kaye awenen iko kaasaakihtootc ehkiiwanimotc kaye ehkakiinawishkiayishihciketc.
66022016	"Niin Ciisahs ninkii'ishinisha'waa nintencalim citipaacimohtawinek ono aanti piko kaamaawaci'itiwaatc otepwehtamook. Niin 'imaa onihtaawiki'aakanink Tepit (David) nintoontahkaanes. Niin a'a kaakiihkaayaahsiketc waapanank," ihkito.
66022017	"Pitakohshinin!" ihkitowak Kishemanitoo otAhcaahkwan kaye 'a Wiikihtoowihkwe. Kaye kahkina kaanoontank a'a maano taihkito: "Pitakohshinin!" Kaye kiin aweneniwiyan iko kaanoontayaapaakweyan, ampe piishaan. Piko awiya inentank pisaan iko okaotaahpinaan kaapimaatisiishkaakemakahk nipi.
66022018	Niin Cwaan (John) nintayaankwaamimaak kahkina kaanoontamowaatc ono ihkitowinan Kishemanitoo kaaishikanootamawintc, o'omaa masina'ikanink kaa-ayaanikin: Kiishpin nankihtootc awiya kekoon ono ihkitowinan, kewiin Kishemanitoon okanankihtamaakoon otipa'amaakoowinink ini kotakihtoowinan omaa kaaoshipii'ikaatekin masina'ikanink.
66022019	Kiishpin kaye awiya piko keaciwinamokwen ono ihkitowinan ekaa cimisiweyaahsininik Kishemanitoo okanootamaakoowin omaa masina'ikanink kaa-ayaanik, okaotaahpinamaakoon Kishemanitoon kewiin kewiici'iwehpan imaa pimaatisiwini mihtikonk cionciamominehsik, kaye kewiici'iwehpan Kishemanitoo otootenaamink, omaa kaatanaatotekin masina'ikanink.
66022020	Awe kaatipaatotank ehtepwemakahkin onoweniwan kaye wiin ihkito: "Tepwe! Wiipa ninkapitakohshin!" Haw, mii 'iwe keishiwepahk! Pitakohshinin, Ciisahs kaaTipencikeyan!
66022021	Oshawencikewin kaaTipenciketc Ciisahs okawii'wiiciiwikonaawaa kahkina awiya. Emen.
