40001001	Kalata gwa kikolo kya Jesụ Kilisịtị, umwana gwa Ndabitị umwana gwa Abụlahamụ.
40001002	Abụlahamụ ālimpāpịle Ịsịhaka, umwene Ịsịhaka ālimpāpịle Jakobụ, Jakobụ alinkumpāpa Jụ̄ta nabāmyabo,
40001003	Jụ̄ta alinkumpāpa Pelesị na Sela mụ nkasị gwake Tamalị, umwene Pelesị alinkumpāpa Heselonị ugwịse gwa Alamụ,
40001004	Alamụ alinkumpāpa Amịnatabu, umwene Amịnatabu alinkumpāpa Nahasonị, Nahasonị alinkumpāpa Salịmonị
40001005	uju ālimpāpịle Boasị mụ nkasị gwake Lahabu, Boasị alinkumpāpa Obelị mụ nkasị gwake Luti, Obelị alinkumpāpa Jese,
40001006	ugwịse gwa Malafyale Ndabitị. Ndabitị ālimpāpịle Solomonị mụ nkasị gwa Ulịja,
40001007	Solomonị ālimpāpịle Lehobwamụ, uju ālimpāpịle Abịja ugwịse gwa Asa,
40001008	uju ālimpāpịle Jehosafatị, ugwịse gwa Jolamụ uju ālimpāpịle Usịja,
40001009	Usịja alinkumpāpa Jotamụ uju ālimpāpịle Ahasị ugwịse gwa Hesekịja,
40001010	Hesekịja ālimpāpịle Manasị uju ālimpāpịle Amonị̄ ugwịse gwa Josịja,
40001011	Josịja alinkumpāpa Jekonịja na bāmyabo pakabalilo kala basamịkisịgwege ku Babelị.
40001012	Pānyụma bōsa bāsāmịkisị̄gwe ku Babelị, Jekonịja alinkumpāpa Salatyelị, umwene Salatyelị alinkumpāpa Selubabelị,
40001013	Selubabelị alinkumpāpa Abịhụtị ugwịse gwa Elyakịmụ; Elyakịmụ ālimpāpịle Asolị,
40001014	ugwịse gwa Satokị uju ālimpāpịle Akịmu (Jakịnị) ugwịse gwa Elịhutị,
40001015	Umwene Elịhutị ālimpāpịle Elyasalị uju ālimpāpịle Mātanị ugwịse gwa Jakobụ,
40001016	Jakobụ alimkumpapa Josefụ, unndume gwa Malịja uju ālimpāpịle Jesụ, uju ịkujobịgwa ija Kilisịtị.
40001017	Po papo lelo īngulilo syosa ukufụma pa Abụlahamụ ukwịsakufịka pa Ndabitị sịlinkuja kalōngo na ịna, ukufụma pa Ndabitị ukwịsakufịka pakabalilo aka basāmịkisịgwege ku Babelị syali kalōngo na ịna; kangi ukufụma pakabalilo ka kusāmịkisịgwa ku Babelị ukwịsakufịka pa Kilisịtị syali kalōngo na ịna.
40001018	Ukupāpịgwa kwa Jesụ Kilisịtị kwali ko uku: Unna Malịja āsịngilị̄gwe na Josefụ, lolị bo bakāli nukwegana, alinkwaga ali ni kifụba mmaka ga Mbepo Mwịkemo.
40001019	Umwene Josefụ, unndume ali mụ̄ndu unngolofụ, akālōndaga ukunjwelụla, alinkutụmụla ukunndekela mbutị̄tu.
40001020	Lelo bo ịkwịnogona sịsịsị, Ugwandumị gwa NTWA alinkunsetukila mụnjosị alinkuti: Josefụ gwe nnya Ndabitị, ungatị̄laga ukummwega Malịja ukuja nkasịgo; buno ikifụba iki alinakyo kya mmaka ga Mbepo Mwịkemo.
40001021	Ịkumpapaga umwana unndumyana, jo gwịs'umpege īngamụ ja Jesụ, namanga ịsakubapokaga abāndu bāke kumbị̄bị syabo.
40001022	Syosa sịsịsị syabonekaga ukuti mo sị̄silege isị UNTWA āsịjobịle mụnkụ̄ngụlụka ukuti:
40001023	Keta unndīndwana ịsakwịnogaga umwana, ịsakumpapaga umwana unndumyana, jo bịsakumpaga īngamụ ja Ịmanwelị (kokuti Kyala ali nanụswe).
40001024	Lelo bo Josefụ alēmbwịke ntulo alinkukōnga sị̄syo anndagilaga ugwandumị gwa NTWA; alinkummwega unkasị gwake;
40001025	alinkusịta nukummanya tāsị ukwịsakufịka papo ampāpege umwana. Po lelo Josefụ alinkumpa īngamụ ja Jesụ.
40002001	Lelo bo Jesụ apāpị̄gwe nkāja mụ Betelehemụ, nkisu kya mụ Jụtaị nkabalilo ka Malafyale Helotị, balinkuboneka mụ Jelụsalemụ abamanyandōndwa aba bāfụmịle kubusōkelo ilị̄suba, balinkulālūsya balinkuti:
40002002	Ali kūgu umalafyale gwa Bajụ̄ta uju apāpị̄gwe? Tulubwene ulutōndwa lwake kubusōkelo ilị̄suba, lelo twịsịle kukubụngụlụka kumyake.
40002003	Bo umalafyale Helotị apilị̄ke sịsịsị alinkwenda nukutēnguka mụ̄nda, bope naba mụ Jelụsalemụ akāja kōsa, balinkunyomokela lumo nagwe;
40002004	po papo alinkubabūnganịa bōsa nabapụ̄tị abakulūmba na bamanyandagilo ba mbany'Ịsịlaelị alinkubānịa alinkuti: Kali mo mōkị mụno bạ̄tigi ịsakupāpịgwaga Kilisịtị?
40002005	Abēne balinkummwamụla balinkuti: Mo mụ Betelehemụ nkị̄su kya mụ Jụtaị, namanga syo isị āsị̄mbịle unkụ̄ngụlụka ātịle.
40002006	Nanụngwe gwe Betelehemụ nkị̄su kya Jụ̄ta ukaja gwe nnāndi napanāndi kutwaja utukulūmba twa mwa Jụ̄ta; buno mmyako mo ịsakufụmaga unndōngosị, ugwakubalagila abāndu bāngu abany'Ịsịlaelị.
40002007	Po papo Helotị alinkubabilikila kubutị̄tu abamanyandōndwa alinkubalālūsya akabalilo aka ulutōndwa lwabonekị̄le.
40002008	Po lelo alinkubatuma ku Betelehemụ alinkuti: Amụbūke mụkanndōnde fị̄jo umwanịke jujuju; linga mụmmwagịle mwịsemụmbūle, nanịne ukuti nịsembūke kukubụngụlụka kumyake.
40002009	Abēne lelo bo bapilị̄ke isị kumalafyale balinkubūka. Po papo balinkunyomoka ulutōndwa ulu bālubwene kubusōkelo ilị̄suba lubalōngolị̄le nkyenị; lulinkwakwima pamwanya papo ālipo umwanịke.
40002010	Lelo bo balubwene ulutōndwa balinkusekela fị̄jo nalolị.
40002011	Balinkwịngila nnyụ̄mba balinkummwaga umwanịke na junna Malịja, balinkufụgama pāsi balinkubụngụlụka kumyake; balinkusakula ifyuma fyabo, balinkummbonola Sahabu nalubanị nunkota unkali ugu bịkuti jo mịla īngamụ.
40002012	Bo basokịgwe na Kyala mụ njōsị ukuti bo bịkugomoka bāngēndaga ija pa Helotị, balinkwenda īnjila ijīngi ukubūka kumyabo.
40002013	Lelo bo babukịle ugwandumị gwa NTWA alinkunsetukila Josefụ mụnjosị alinkummbūla alinkuti: Sụmụkaga ummwegege umwanịke na junna, ujōngelege mw'Egịpịtị, mo ukajege bwịla ukwịsakufịka papo nịsakukubūlilaga jujune ukusōkamo. Helotị ịkunndōnda umwanịke, ịkulōnda ukuti anngoge.
40002014	Po papo Josefụ alinkusụmụka alinkummwega umwanịke na junna pakilo alinkujōnga nabo ukubūka mw'Egịpịtị.
40002015	Alinkuja mụmo bwịla ukwịsakufịka papo afwilege Helotị; syabōmbị̄gwe sịsịsị ukuti mo sị̄silege isị UNTWA ājobịle mụ nkụ̄ngụlụka apa ạ̄tigi: Nummbilikị̄le umwanāngu ukufụma mw'Egịpịtị.
40002016	Lelo bo Helotị āgịle bansyobịle abamanyandōndwa alinkukalala fị̄jo. Alinkutuma abakwakubagoga abāna bōsa abalumyana mụ Betelehemụ na nkị̄su kyosa iki kipalamēne na Betelehemụ ukufụma pabafyinja fịbili ukwakufịka pabafyele. Balinkugelela pakabalilo kāko abamanyandōndwa bālinndīngēnịe Helotị, aka lwabonekị̄le ulutōndwa.
40002017	Bo syatēndịke bunobuno ukwịsa isị unkụ̄ngụlụka Jelemịja ājobịle apa ạ̄tigi:
40002018	Īngụ̄to jikụ̄tịlwe mụ Lama Kwịlilisya kutupu, kuhihīla kutupu, mfwa ngulūmba Lahelị ịkulilila abānāke, ịkukāna nukunsūbisya.
40002019	Lelo bo afwịle Helotị, ugwandumị gwa NTWA alinkunsetukila mụnjosị Josefụ mw'Egịpịtị alinkummbūla alinkuti:
40002020	Sụmụkaga ummwege umwanịke nunna, abukege kukị̄su kya Ịsịlaelị, namanga aba bālōndaga ukunngoga umwanịke bafwịle.
40002021	Po papo Josefụ alinkusụmụka alinkummwega umwanịke najunna, alinkubūka nabo nkị̄su kya bany'Ịsịlaelị.
40002022	Lolị bo Josefụ apilị̄ke ukuti Alikilau ịkulagila ikị̄su kya mụ Jụtaị, ammwịngị̄lepo ugwịse Helotị alinkwenda nukutị̄la ukubūkamo; lolị lelo bo asokị̄gwe na Kyala mụnjosị alinkubūka nkị̄su kya mụ Galịlaị.
40002023	Po papo lelo alinkwakujēnga nkāja ka mụ Nasaletị, po sịlinkwịsila papo isị bājobịle abakụ̄ngụlụka isị bātịle: Ịsakujobịgwaga ukuja gwa mụ Nasaletị.
40003001	Po papo lelo mmasịku galagala alinkuboneka Johanị Umōsị, alinkulūmbilila ndukubo lwa mụ Jụtaị alinkuti:
40003002	Amụpīndukege buno ikitāngālala kya kumwanya kị̄sịle kili kifụkị.
40003003	Namanga uju jo uju annjobaga unkụ̄ngụlụka Jesaja apa ạ̄tigi: Ilịsyu lya nkōlelị lịkukōlela ndukubo lịkuti: Amụtendekesyege īnjila ja NTWA, mụgolosyege nutujila twake.
40003004	Johanị āfwalaga unselekesye gwa lusyoja lwa ngamịla, mụnsana āfwalaga umpāngo gwa lukoba. Ifyakulya fyake gāli go mapalālila nulūkị.
40003005	Po papo balinkukuluka ukubūka kumyake aba mụ Jelụsalemụ na ba mụ Jụtaị bōsa, na bankị̄su kyosa kya mbupị̄pị nulwisi Jolịtanị,
40003006	balinkwịlāta īmbị̄bị syabo; po papo umwene alinkubōsya ndwisi mwa Jolịtanị.
40003007	Lelo bo ababwene Abafalịsaị na Basatukaị ba bị̄ngị bịkwịsa kukōsịgwa kumyake; alinkujoba kumyabo alinkuti: Mwe luko lwa njoka umwe, jwanị abasokịle umwe ukusịbopa īngala isị sịkwịsaga?
40003008	Mụbōmbēge isị sịkunāngisya ukuti mụpīndwịke ku mbị̄bị syinụ.
40003009	Mụngịnogonaga ukuti mụkuponaga kulufụ̄ndo kunōngwa jakuti mụli banyēnya ba Abụlahamụ. Ngubabūla ukuti Kyala amēnye ukugapela amabwe aga ukuja banyēnya ba Abụlahamụ.
40003010	Indwanga jibīkị̄gwe ngānịla mfịkolo mmipịkị; lelo umpịkị gōsa ịtolo ugu gutịkupa īseke īnụnụ, gụkutụmụlịgwaga gụkusopịgwaga mmōto.
40003011	Une ne gwakị ne nịkubōkesya ga mīsi bo mụpīndwịke, lolị uju ịkwịsaga pānyụma pamyangu, uju āngīndịle namaka, uju ngabagila nukumpīmbila ifịlato fyake jo ịsakubosyaga na Mbepo Mwịkemo numōto.
40003012	Jo ali nulupētelo mmaboko, ịsakupyagilaga ikipalo kyake, īnganụ jake ịsakujibūngānịkisyaga mụndāmba, lolị unkupili go ịsakugukosyaga mmōto ugu gutịkusịma sịku.
40003013	Po papo Jesụ alinkubūka kwa Johanị pa Jolịtanị ukufụma mụ Galịlaị ukuti jo akammōsyege.
40003014	Umwene Johanị alinkulōnda ukunkānịsya alinkuti: Une ne mbagị̄le ukukōsya ugwe kangi? Une lolị ne fịkuti ūnyōsyege ugwe!
40003015	Jesụ alinkubụsya alikunti: Ịtikaga ịtolo nụngwe. Buno mụnjila jijiji mo mụno tụkusịbōmbelaga syosa isị Kyala ịkulōnda. Johanị alinkwenda nukwịtika alinkummōsya.
40003016	Lelo po papo bo ōsị̄gwe Jesụ, alinkufyuka mmīsi kisịta kukābila. Alinkunyomoka kumwanya kwịgwịke, alinkwaga Mbepo gwa Kyala ịkunsololokela ukufwana ngūnda.
40003017	Po papo ilịsyu lilinkufụma kumwanya lilinkuti: Uju jo mwanāngu unkūndwe uju nịkyelịle nagwe.
40004001	Lelo po papo Mbepo alinkubūka nagwe ndungalāngala Jesụ ukuti mo Setano akanngēlege.
40004002	Lelo bo akalyamo nafịmo ubusịku amalōngo mana pamụ̄si na pakilo, jilinkwenda nukunnduma īnjala.
40004003	Unngelị alinkwịsa kumyake alinkujoba nagwe alinkuti: Linga nalolị uli mwana gwa Kyala, po gabūle amabwe aga ukuti gị̄pelege ukuja fị̄ndu.
40004004	Umwene alinkubụsya alinkuti: Lisị̄mbị̄gwe ilyakuti: Umụ̄ndu fịtịkumpa ubūmi fịfị̄ndu fyene, lolị ilịsyu lyosa ili lịkufụma nkanwa mwa Kyala.
40004005	Po papo Setano alinkummwega alinkubūka nagwe nkāja akị̄kemo mụ Jelụsalemụ, alinkwakummbīka pa kisōnge kya nyụ̄mba īnyị̄kemo,
40004006	alinkujoba nagwe alinkuti: Linga nalolị uli mwana gwa Kyala, po gwịsope pāsi pala, buno lisị̄mbị̄gwe ilyakuti: Ịsakukulagililaga abāndumị bāke abākukulindilila ugwe bịsakukupīmbaga mmaboko gābo ukuti ungịkomaga ikilūndi kyako pị̄bwe.
40004007	Jesụ alinkwamụla alinkuti: Kangi lyope lisị̄mbị̄gwe nilyakuti: Unganngelaga UNTWA Kyala gwako.
40004008	Kangi Setano alinkubūka nagwe pakyamba ikitalị, alinkunnāngisya ifị̄su fya banyafyale bōsa nkị̄su mula, nubusịsya bwabo;
40004009	alinkuti: fyosa fịfịfị fyo nịkukupaga, linga kufụgama pāsi kwịpụ̄ta kumyangu.
40004010	Po papo Jesụ alinkummbūla alinkuti: Sōkapo Setano! Buno lisị̄mbị̄gwe ili lịkuti: Gwịpụ̄tege ku kwa Kyala gwako UNTWA gwako, jo ummbōmbelege mwene.
40004011	Po papo Setano alinkwenda nukunndeka, lelo abāndumị balinkwịsa balinkummbōmbela.
40004012	Lelo bo Jesụ apilị̄ke ukuti Johanị bampịnyịle, alinkubūka mụ Galịlaị;
40004013	alinkusāma mụ Nasaletị alinkwakwịtūgasya mụ Kapelịnaumụ akāja ka kūmbali kunyanja mụ mpaka na Sabulonị kangi na Nafụtalị.
40004014	Syabōmbị̄gwe sịsịsị ukuti mo sị̄silege isị syajobị̄gwe nunkụ̄ngụlụka Jesaja apa ạ̄tigi:
40004015	Gwe kị̄su kya Sabulonị na gwe kị̄su kya Nafụtalị, ukulabila kunyanja, ịsīlya lila lya Jolịtanị mụ Galịlaị nkị̄su kya bāpānja.
40004016	Abāndu aba bātūgēle mụngị̄sị bālubwene ulumụlị ulukulūmba; bope naba bāli nkị̄su kya ngị̄sị na mụnsyungūlu gwa bufwe, ulumụlị lubabalị̄le.
40004017	Ukufụma nkabalilo kalakala, Jesụ alinkwanda ukulūmbilila alinkunti: Amụpīndukege, buno ikitangālala kya kumwanya kị̄sịle kili kifụkị.
40004018	Lelo bo Jesụ ịkwenda mụ mbali mụ nyanja ja mụ Galịlaị, alinkubāga abanyamụ̄ndu babili, Sịmonị uju ijīngi āli jo Petelị na Andeleja unnụgụna gwake. Alinkwaga bịkusopa ulwelo mụnyanja; namanga bali balobanswi.
40004019	Alinkujoba nabo alinkuti: Amụngongege une, ngubapelaga balobị babāndu.
40004020	Mbibimbibi ịtolo balinkusịleka papo īnyēlo syabo balinkwenda nukunkōnga.
40004021	Lelo bo ịkwendelela ịkubūka nkyenị ukufụma palapala alinkubāga abanyamụ̄ndu abāngi babili, Jakobụ unnya Sebetaị, na Johanị ugwamyabo, bali mwịbōtị pamopēne nugwịsabo Sebetaị, bịkusona īnyēlo syabo; po papo alinkwenda nukubabilikila.
40004022	Nakalīnga ịtolo balinkulileka ilịbōtị nugwịsabo, balinkunkōnga.
40004023	Po papo Jesụ alinkusyungūtila mōsa mụ Galịlaị, alinkumanyịsya nnyụ̄mba syabo syakwịpụ̄tilamo, alinkulūmbilila īndumị īnụnụ ja kitāngālala nukubagāngula abāndu īndamwa syosa nifịlema.
40004024	Po lelo alinkufụmụka mụ Sịlịja mōsa, balinkubatwala kumyake ababịne bōsa aba bātamịgwaga nimbūngo sịnyị̄ngị, aba bābabịgwaga, abāfịgili nabaịnyịkị naba mbūngo ja bukokonyale, alinkubabūmbulusya bōsa.
40004025	Po papo balinkunkōnga abāndu ifịlūndilo fịfịngi, aba bāfụmịle mụ Galịlaị na mụ Ndekapolị na mụ Jelụsalemụ, na mụ Jụtaị na mwịsīlya lila lya Jolịtanị.
40005001	Lelo bo Jesụ afịbwene ifịlūndilo fya bāndu, alinkufyuka pakyamba, po alinkwakwịtūgasya; abafundịgwa bāke balinkwakutūgasanịa nagwe.
40005002	Po papo alinkwanda ukubamanyịsya alinkubalingānịa alinkuti:
40005003	Basangalufụ aba bịbwene ubulondo mụmbepo jabo jankati, buno bo ikitāngālala kya kumwanya kyabo!
40005004	Basangalufụ aba bịkulila amāsosị, buno bo Kyala ịsakubasūbisyaga!
40005005	Basangalufụ abatēngamōjo, buno bo bịsakukị̄ngilangapo ikị̄su.
40005006	Basangalufụ aba īnjala ja bugolofụ jịkubaluma, nikyumilwa kya bugolofụ būmị̄lwe, buno bo bịsakwịkutaga.
40005007	Basangalufụ aba kịkubāga ikibabilisị mụ̄nda, buno bo bịsakukyagaga ikibabīlisi bope.
40005008	Basangalufụ abā ndụmbụla īnyēlụ buno bo bịsakunkētaga Kyala.
40005009	Basangalufụ abapela lutēngāno, buno bo bịkujobịgwaga ukuja bāna ba Kyala.
40005010	Basangalufụ aba bịkufwimịgwa panōngwa ja bugolofụ, buno bo ubutwa bwa kumwanya bwabo.
40005011	Mụli basangalufụ linga abāndu bịkubatuka, linga bịkubafwima, linga bịkubajobela isya ịtolo sịnyị̄ngị, papo bāgịle mụkukōnga ilịsyu lyangu.
40005012	Amụsekelege mụlụlụtilege buno umwe ifyakubahōmba ifịkulūmba fịli kumwanya. Bo bātēndịke bunobuno nabasololị ukufwimịgwa, aba balịko bo nanụmwe mụkajako.
40005013	Umwe mụli bo umụ̄nyụ pakị̄su. Lelo linga umụ̄nyụ gusūkịle, po fịkujapo lelo ifyakugupelela ubukali? Himma bo gukaja na mbōmbo najimo po fịkuti gutāgịgwege pānja abāndu bakanyege na malūndi.
40005014	Umwe mụli bo ulumụlị pakị̄su kyosa. Akāja aka kali pamwanya pakyamba kakamanya ukwịbīlila.
40005015	Akajako uju ịkukosya īnyāle nukujikụpikila ni kị̄bo, himma lolị ịkujibīka pamwanya pakikolelanyāle bo Jịkubamulịka bōsa aba balịmo nnyụ̄mba.
40005016	Bo lwakege bunobuno ulumụlị lwinụ nkyenị mmbāndu ukuti basịbonege īmbōmbo syinụ īnụnụ po bēndege nukuntụ̄fya Ugwịsēmwe uju ali kumwanya.
40005017	Mụngịnogonaga ukuti une nịsịle kukōmola ululagilo lwa Mose pamo īmanyịsyo sya bakụ̄ngụlụka. Ngị̄sa kukusyomola, lolị nịsịle nkusịbōmba ukuti nsịpege ubupelelesye.
40005018	Nalolị nịkubabūla une nịkuti: Ukwịsakufịka papo ikyakumwanya nikya pāsi fịsakumalikilaga, nakamo na ka ị, nakamo nakanyụ̄sụlị katịsakōmolịgwaga mụngomēlesyo, bo sịkāli ukwịsa syosa.
40005019	Uju linga ịkukịlanịa akalagilo kamo kēne ntulagilo utunāndi utu, ịkubamanyịsya nabāndu ukukịlanịa, jo ịsakujobịgwaga ukuja jo nnāndi ukukīnda bōsa nkitāngālala kya Kumwanya. Lolị uju linga ịkusịkōnga īndagilo nukubamanyịsya abāndu ukusịkōnga, jo ịsakujobịgwaga ukuja jo nkulūmba nkitāngālala kya kumwanya.
40005020	Nikubabūla une nịkuti: Linga ubugolofụ bwinụ butịkubukīnda ubwabamanyandagilo nubwa Bafalịsaị, mụtịsakwịngilamo sịku nkitāngālala kya kumwanya.
40005021	Mụpilị̄ke ukuti abāndu ba mbukūlu bābūlị̄gwe ukuti; Ungagogaga; uju linga ịkugoga umụ̄ndu jo gwakulōngịgwa.
40005022	Lolị lilino une nịkubabūla nịkuti gwesa uju ịkunkalalila ugwamyabo jo ịsakulōngịgwaga; uju linga ịkunnjoba ugwamyabo ịkuti: Gwe lindu ugwe, jo gwakulōngịgwa palukomāno lwa mafụmụ uju linga ịkuntuka ugwamyabo ịkuti: Gwe ịkonyofụ ugwe, jo gwakusopịgwa ndupānga lwa mōto.
40005023	Linga ugwe usụmwịke pakwịkemēsya fịmo pakigemo kya kwịkemēkesyapo, lelo bo ukūmbwịke ukuti mwali nōngwa nugwamyinụ,
40005024	po ufịlekege tāsị pāpo, pāsi pakigemo ifị utwele ifyakwịkemēkesya, ubūke tāsị kukusajana nugwamyinụ napo gwịsege kukwịkemēsya.
40005025	Manyana nakalīnga na uju akusịtākị̄le, bo ulōngosēnịe nagwe mụnjila ukubūka kubulōngị, kokuti angajakukusụ̄ngilaga ku nsịkali gwakukwịgalila mụnnyololo.
40005026	Nalolị nikukubūla une nịkuti: Utịsakwakusokangamo sịku mpaka papo kwịsakumalilaga ukuhōmba akasentị kākumalikisya fyosa.
40005027	Mụpilị̄ke ukuti lijobị̄gwe ilya kuti: Ungalogwaga.
40005028	Une lolị nikubabūla nịkuti: Uju linga ịkunkētela mbunyonywe unkị̄kulu, bo alogịlwe nagwe mụndụmbụla jake.
40005029	Linga gwagịle ikisịge kyako kya kukị̄līlo kịkukusofya, kifyule ukitāge. Kanụnụ fị̄jo ugwe ukusịtakuja nakāmbakāsya ka mụmmbili kamo ukukīnda ukutāgịgwa ummbili gwako gōsa ndupānga lwa mōto.
40005030	Kangi linga gwagịle ikiboko kyako kya kukị̄līlo kịkulōnda ukukusofya kibụ̄te ukitāge; kanụnụ ugwe ukusịtakuja nakāmbakāsya ka mụmmbili gwako kamo ukukīnda ukuti ummbili gwako gōsa gubūkege ndupānga lwa mōto.
40005031	Kangi lijobị̄gwe lyope nilya kuti: Uju linga ịkunsōsya unkasị gwake, fịkuti ampege kalata ugwakuti nunsōsị̄sye.
40005032	Lolị une nịkubabūla nịkuti: Uju linga ịkunsōsya unkasị bo akatulamo īnōngwa ja bulogwe, bo atulịle īnōngwa ja kumpela unkasị ukuja nndogwe. Kangi uju linga ịkummwega unkị̄kulu uju unndume ansōsị̄sye, bo alogịlwe nunkasị gwa bāndu.
40005033	Kangi mụpilị̄ke syope nisya kuti: Bo kujīga sịngajaga syabutūngulu lolị ubōmbēge sịsyo ujīgịle ku NTWA ukusịbōmba.
40005034	Lolị une nịkubabūla nịkuti: Komma ukujīgila nkāndu kamo bo mụkujīga. Komma ukuti: nabuno na kumwanya; namanga kumwanya ko kukikota kya Kyala;
40005035	mụngātigi: Nabuno na pakị̄su apa; buno ikị̄su ko kakota ka kukanyapo amalūndi umwene; mụngātigi: Nabumo na mụ Jelụsalemụ, buno Jelụsalemụ ko kāja kā Malafyale unkulūmba;
40005036	komma ukujīga ukuti: Nabuno napa ndi nuntu; buno ukamanya nukulwelusya pamo ukulwịnisya ulunywịlị na lumolwene.
40005037	Linga mụkwịtika mụjobege lyene lilya kuti Ena, linga mụkukāna mụjobēge lyene lilya kuti: Mma; po papo. Agākōngelapo pamwanya pali aga go gịkufụma kwa setano.
40005038	Mụpilị̄ke ukuti syajobị̄gwe ukuti: ikisịge pakisịge, ilị̄no palị̄no.
40005039	Loli une ngubabūla nguti: Mụngammbụkisyaga najumo uju linga ababōmbịle īmbị̄bị. Linga jumo ịkukukoma niịpi palusaja lwakukị̄līlo, po usanụkege akukomege nulwa kukị̄mama lōpe.
40005040	Linga jumo ịkukutwala pabulōngị ịkulōnda ukwega isyāti jako, po unndekelege na liịkotị lyako.
40005041	Linga umụ̄ndu unkulūmba jumo ịkukufịmbilisya ukumpīmbila unsịgo gwake īkịlomịta jimo, po ugwe upīmbēge gwendege īkịlomịta ịbili.
40005042	Linga jumo ịkusūma fịmo kumyako, umpege; linga jumo ịkulōnda ukukopa fịmo, ungakānaga ukunkopesya.
40005043	Mụpilị̄ke ukuti lijobị̄gwe ilya kuti: Unnganege unnịno ummbēngege unndugu gwako.
40005044	Une lolị nịkubabūla nịkuti: Amụ̄baganege abalugu bīnụ, mụbasajege aba bịkubafwima.
40005045	Po mụkujaga bāna ba Gwịsēmwe kumwanya; buno umwene ilị̄suba lyake lịkubabalila ababị̄bị na banụnụ, īfụla jake jịkubatịmila abagolofụ nabanịongafụ.
40005046	Lelo linga mụbaganịle bābo babaganịle umwe bo mụkabịle fịhōmbịgwa fịkị? Namanga syo isị bịkubōmba nabasōngesyasōngo bope.
40005047	Kangi linga mụkuponanịa mwe bābo batupu, mwe banya mụ̄ndu, bo mụbōmbịle īngīnde ngị? Abāpānja batịkuponanịa bābo batupu bope?
40005048	Buno buno lelo amụjege bapelelesye bo papo jope Ugwịsēmwe kumwanya mpelelesye.
40006001	Mwandege lelo isyabugolofụ bwinụ mụngasịbōmbaga bo bịkukēta abāndu ukuti babaswịgege; namanga linga bo mụkutēndeka buno buno bo mụpēsị̄sye ifyakubahōmba ugwịsēmwe kumwanya.
40006002	Bo kubapa ifya busūsilwa abāndu ungịkubilaga ilịlōnge lya kwịfụmụsya, bo mụno bịkubōmbela abatūngulu nnyụ̄mba sya kwịpụ̄tilamo, mōsa na mụmbīngilo. Bịkubōmba sịsịsị ukuti abāndu babatụ̄fyege. Nalolị nịkubabūla une nịkuti: Bambililị̄le ngānị ifịhōmbịgwa fyabo.
40006003	Lolị ugwe linga usụmwịke pakubapa fịmo ifya busūsilwa abāndu po fịkuti nikiboko kyako ikị̄mama kingasịbonaga isị ikinịne ikị̄līlo kịkubōmba,
40006004	ukuti ifya busūsilwa fyabo fịjege fya kubutị̄tu; po Ugūso uju ịkukēta nisya kubutị̄tu ịsakukuhōmbaga.
40006005	Linga mụkwịpụ̄ta, komma ukwịpụ̄ta bo abatūngulu. Abēne bịkwịsalila ukwima nnyụ̄mba sya kwịpụ̄tilamo na mụnyāgano sya mịpūlo, namanga bịkuti abāndu babaswịgege. Nalolị nikubabūla une nịkuti bambililị̄le nganị ifya kubahōmba.
40006006	Lolị ugwe linga usụmwịke pakwịpụ̄ta gwịngilege nnyụ̄mba jako kūsofụ; bo gwịgēleko kukifịgo, po gwịpụ̄tege ku Gūso uju ali kubutị̄tu, po Ugūso uju ịkukēta nakubutị̄tu ịsakukuhōmbaga.
40006007	Linga mụkwịpụ̄ta mụngajwegaga amasyu gāmị̄ngi aga gali bwasị ịtolo, bo mụno bịkubōmbela abāpānja, namanga abēne bịkwịnogona ukuti ukujoba gāmị̄ngị po ịkupilika.
40006008	Mụngafwanaga nabo. Ugwịsēmwe ịkufịmanyịla ngānị ifị mụkulōnda, bo mụkāli nukusūma kumyake.
40006009	Umwe lolị linga mụkwịpụ̄ta mụtigi: Tāta gwitu gwa kumwanya, Īngamụ jako jikemesịgwege.
40006010	Ikitangālala kyako kị̄sege, isị gwịganịle ugwe syo sịbōmbịgwege na pāsi apa bo kumwanya.
40006011	Nifya mụ̄syugu ifị̄ndu utupepo tufwane nafyo.
40006012	Utuswege īnōngwa syitu, bo apa nanụswe tụkubaswa abānōngwa syitu.
40006013	Ungatubīkaga ndupēfyo lolị utupoke na kumbụ̄bị. (Buno ubunyafyale bwako, amaka gāko, nubukulūmba bwako jujugwe, bwịla bwịla. Amenị).
40006014	Linga abāndu mụkubaswa isị batulịle kumyinụ, po jope Ugwịsēmwe gwa kumwanya ịsakubaswaga īnōngwa syinụ.
40006015	Lolị linga mụtịkubaswa abāngi īnōngwa syabo, po Ugwịsēmwe atịsakubaswaga isị umwe mụtulịle.
40006016	Bo mụkufịpīka ifị̄ndu komma ukubị̄gānịa abatūngulu aba bịkwịluka kumāso. Abēne bịkukịnyēla kumāso ukuti abāndu bamanye ukuti bafịpīkịle ifị̄ndu. Nalolị nịkubabūla une nịkuti: Bambililị̄le nganị ifyakubahōmba.
40006017	Ugwe lolị bo uli pakufịpīka ifị̄ndu, upakalege īnyēmba kuntu, usụgụsụlege na kumāso,
40006018	ko kuti najumo angamanyaga ukuti ufịpīkịle ifị̄ndu, lolị amanyege mwene ju Gūso uju atịkuboneka. Umwene Ugūso uju ịkusịbona nisyakubutị̄tu ịsakukuhōmbaga.
40006019	Mụngịbīkilaga ikyuma pakị̄su apa, apa amajēnje ni ngamị fịkukyonānga, apa nabahījị bịkwịba.
40006020	Lolị ikyuma kyinụ mwịbīkilege kumwanya, kuno amajēnje ningamị fịkamanya ukukyonānga, kuno nabahījị batịkwịba.
40006021	Namanga kuno ikyuma kyako kilịko ko kuno jope ni ndụmbụla jako jilịko.
40006022	Ikisịge jo nyāle ja mmbili. Lelo linga ikisịge kyako kinụnụ ịtolo, ummbili gwako gōsa gukuja nndumụlị,
40006023	lolị linga ikisịge kyako kibị̄bị, ummbili gwako gukuja mụngị̄sị. Lelo linga ulumụlị ulu luli mmyako lwịpelịle ngị̄sị, po ngị̄sị sịsya jikīndilị̄le!
40006024	Akajako najumo ummbōmbị uju abagị̄le ukubabōmbela abanyafyale babili; papo ịsakummbēngaga jumo nukunngana unnịne; pamo ịsakwịjị̄syaga kuli jumo nukummwịla ujūngi; ukabagila ukubabōmbela bo babīli Kyala na mamoni (ubukabị na Kyala kuno ni kyuma).
40006025	Fyobēne nikubabūla une nikuti: Komma ukwịkatasya ukwịnogona isya būmị bwinụ ukuti kali tụkulyaga fịkị pamo tụkunwaga fịkị, nisya mmbili gwinụ ukuti kali tụkufwalaga fịkị. Ubūmị bukaja bupala kufị̄ndu, kangi ummbili gukaja nkulūmba ukukīnda imyenda?
40006026	Sịkēte īnjunị sya kumwanya: Sịtịkubyala, sịtịkutōndola kangi sịtịkusōnda mfituba, lolị Ugwịsēmwe gwa kumwanya ịkusị̄swila. Bule umwe mụkaja bapala ukusịkīnda isyene?
40006027	Umwe nkwịkatasya kwinụ alịko jumo uju abagị̄le ukubōngelako ubutalị ubūmị bwake?
40006028	Lelo nōngwa ja fịkị mụkwịkatasya nisya myenda? Mụkēte ubulenge bwa nndị̄su mụno bụkukulila; butịkwịjūla kangi butịkwịlukila imyenda;
40006029	lolị ngubabūla ukuti jope na Solomonị mbukulūmba bwake bōsa akāfwelemo imyenda nagimo igi gyafwene nubulenge bumo ubunụnụ.
40006030	Lelo linga Kyala ịkubufwika buno buno ubulenge bwa nndị̄su, ubu bụkujapo umụsyugu kilābo bụkukosịgwa mmōto, atịsakukīndililaga lelo ukubafwika umwe? Mwe bālwịtiko ulupepe umwe!
40006031	Buno buno lelo mụngị̄katasyaga ukuti: Tukufyagaga kūgu ifị̄ndu? Pamo tụkunwaga fịkị?
40006032	Fyosa fịfịfị fyo ifị abāpānja bịkwịkatasya ukufịlōnda; Ugwịsēmwe gwa kumwanya amēnye ukuti mụkulōnda fyosa fịfịfị.
40006033	Lolị mụtalege tāsị ukulōnda ikitangālala kya Kyala nubugolofụ bwake, po fyosa fịfịfị ịsakubapaga fyope.
40006034	Buno buno lelo mụngị̄katasyaga nisya kilābo, namanga ilyakilabo lili nisyake. Kukuti ịsịku lili nindamyo syake isyakulifwana.
40007001	Komma ukunndōnga najumo umụ̄ndu po nanụmwe Kyala atịsakubalōngaga.
40007002	Mụmo mụkubalōngela abāngi umwe mo mụmo nanụmwe mwịsakulōngelịgwaga. Ikigelelo kikyo mụkubagelela abāngi kyo kikyo mwisakugelelịgwaga na jujumwe.
40007003	Kukēta kākị akapātu aka kali nkisịge kya gwamyinụ bo ugwe utịkukēta ulupịkị ulu luli nkisịge kyako?
40007004	Po kusụlwa bule bule ukujoba nugwamyinụ ukuti: Oko ngutị̄sye akapātu aka kali nkisịge kyako bo ulupịkị luli nkisịge kyako jujugwe?
40007005	Gwe ntūngulu ugwe! Tāsị tị̄sya ulupịkị ulu luli nkisịge kyako napo ubagị̄le ukukēta bunụnụ bo kutị̄sya akapātu aka kali nkisịge kya gwamyinụ.
40007006	Akị̄kemo komma ukusịnịnga īmbwa, kangi komma ukusịsopela īngulube īnyāmbo syinụ īmbala, ukuti sịsịkanyāngege namalūndi, po syendege nukubasanụkila pakubanyāfụlanịa umwe.
40007007	Amụsūmege po mụkupēgịgwaga, amwịjūlege ukulōnda po mụkufyagaga, amụkụng'undege kulwịgị po mụkwịgulilịgwaga.
40007008	Namanga gwesa uju linga ikusūma ịkwambililaga, uju ịkulōnda ịkufyagaga, uju ịkukong'onda kulwịgị ịkwịgulilịgwaga.
40007009	Kali alịmo mmyinụ umụ̄ndu uju ịkumpa umwanake ilị̄bwe. Bo asūmịle ikisyesye?
40007010	Pamo uju ịkumpa īnjoka bo asūmịle īswi?
40007011	Lelo linga umwe mwe babịbi bububo mụmēnye ukubapa abānīnụ ifịnụnụ, po ugwịsēmwe gwa kumwanya apele pōkị ukubapa ifịnụnụ aba bịkusūma kumyake?
40007012	Mụbabōmbelege abāngi sịsyo umwe mụkulōnda ukuti abēne bababōmbelege umwe: Sịsịsị syo isị īngomēlesyo sya Mose ni manyịsyo sya bakụ̄ngụlụka sịkusịjoba.
40007013	Amwendege pakifịgo ikifịnye pakwịngila, buno kyelēfụ ikifịgo, nyēlēfụ ni njila iji jịkulabila kubupyụtịgwa, bị̄ngị aba bịkwendamo.
40007014	Kifịnye ikifịgo, fịnye ni njila jakubūka kubūmị, aba bịkujaga banāndi.
40007015	Mụje māso na basololị bā butūngulu, aba bịkwịsa kumyinụ, bịkufwana ng'ōsị mụ̄nyụma lolị ngīmba nkāti fịnyamāna ifịgogabāndu.
40007016	Mụkubamanyịlaga mụseke syabo ịsị bịkupa. Jwanị ịkwapamo amāfị̄lu mmịpịki gya mị̄fwa? Mụ̄ndu ịkutūngulamo sịku īseke sya nkuju mmịtulatula?
40007017	Bo gili bunobuno imịpịkị, gyosa imịnụnụ gịkupa īseke īnụnụ, imịbị̄bị gịkupa īseke īmbị̄bị.
40007018	Umpịkị unnụnụ gutịkupamo īseke īmbị̄bị, gōpe umpịkị ummbị̄bị gutịkupamo īseke īnụnụ.
40007019	Umpịkị gōsa ịtolo ugu gutịkupa īseke īnụnụ gụkutụmụlịgwa nukusopịgwa mmōto.
40007020	Bunobuno lelo abasololị bābutūngulu mụkubamanyịlaga mụli isi bịkubōmba.
40007021	Mụngātigi bōsa aba bịkuti: Malafyale, Malafyale, kumyangu bo bịkwịngilaga nkitāngālala kya kumwanya; himma lolị bēne aba bịkubōmba sịsyo Kyala gwakumwanya ịkulōnda ukuti babōmbēge.
40007022	Pị̄sịku lila bị̄ngị bịsakujobaga bịsakutigi: Malafyale, Malafyale, tukākụ̄ngụlụkilaga mụngamụ jako? Īmbepo īnyalị tukāsịsokesyaga mụngamụ jako? Īmbōmbo īngulūmba sịnyịngị tukabōmbelaga mụ ngamụ jako?
40007023	Po une nịsakubāmụlaga pabwelụ nịsakutigi: Ngābamēnyemo sịku, amụsōkepo pamyangu apa mwe babōmba mbị̄bị umwe!
40007024	Bunobuno lelo uju linga ịkugapilika amasyu gangu gagaga nukugakōnga jo nịkumfwanikisya bo umụ̄ndu ugwa mahala uju īnyụ̄mba jake ājēngịle palwalabwe.
40007025	Īfụla jilinkōneka, īnyīsi sịlinkutēka, imịbelo gilinkukụla fị̄jo, gilinkujikụlila īnyụ̄mba jijiji, lolị ijēne jilinkusịta nukubụlụtụka, papo jajēngị̄gwe palwalabwe.
40007026	Kangi uju linga ịkupilika amasyu gangu gagaga kisịta kugakōnga, jo afwene bo umụ̄ndu unndemāfụ uju īnyụ̄mba jake ājēngịle pansānga.
40007027	Īfụla jilinkōneka, inyīsi sịlinkutēka ummbelo gulinkukụla fị̄jo gulinkujikụlila īnyụ̄mba jilajila, po papo jilinkwenda nukugwa. Jābụlụtwịke kabị̄bị.
40007028	Lelo bo Jesụ amalịle ukujoba amasyu gagaga, ifịlūndilo fya bāndu fịlinkuswịga fịlinkuti: Ko kujoba kukị īnōngwa!
40007029	Namanga bo ịkujoba ābonekaga ukuja jo mwenenasyo jūjo akājobaga bo abamanyakalata bābo.
40008001	Bo Jesụ asụlwịke ukufụma pakyamba abāndu ifịlūndilo fịfị̄ngị balinkunkōnga.
40008002	Lelo po papo alinkwịsa kumyake umụ̄ndu gwa mbūngo ja bukoma, alinkufụgama pāsi nkyenị mmyake alinkuti: Malafyale, linga gwịganịle ubagị̄le ukūnyēlusya.
40008003	Po papo Jesụ alinkugolosya ikiboko alinkumpalamāsya alinkuti: Nị̄ganịle, elukaga. Nakalīnga ịtolo alinkubumbulusịgwa ubukoma bwake.
40008004	Jesụ alinkummbūla alinkuti: Kupilika! Ungammbūlaga najumo umụ̄ndu lolị ubūke ukị̄nāngisye kumpụ̄tị ukatwalege nifyakwịkemēkesya ifị ālagị̄le Mose, fyo fịjege fyakummanyịlamo abēne.
40008005	Lelo bo Jesụ afịkịle mụ Kapelịnaumụ, unkulūmba gwa basịkali jumo alinkwịsa kumyake alinkupyelesya alinkuti:
40008006	Malafyale, ummbōmbị gwangu mmbịne ali pabulili kukāja, īmbūngo ja bukokonyale jịkuntamya fị̄jo atịkusụmụka.
40008007	Po papo alinkummwamụla alinkuti: Ngwịsa kukummbūmbulusya.
40008008	Unkulūmba gwa basịkali ālyamwịle ātịle: Malafyale ne anị une ukuti ugwe gwịsege nkitēmbe kyangu; ugwe jobaga ilịsyu lyene, ummbōmbị gwangu ịkubūmbulukaga.
40008009	Namanga nịne ndi mụ̄ndu ịtolo mbīkị̄gwe pabakulūmba, nanịne ndi nabasịkali abanāndi kumyangu. Lelo linga ngujoba kuli jumo nguti: Būka kubulibe, ịkubūka; kujūngi linga nguti: Ịsaga kuno, ịkwịsa; kangi linga ngujoba nummbōmbị gwangu nguti: Bōmba isị ịkubōmba.
40008010	Bo Jesụ apilị̄ke sịsịsị alinkuswịga alinkubabūla aba bankōngaga alinkuti: Nalolị ulwịtiko bo lulūlu ngalwagamo mwa Ịsịlaelị mụno.
40008011	Unenịkubabūla nịkuti: Bịsakwịsaga babịngị ukufụma kubusōkelo nakubujōngelo, bịsakutūgasanịaga pamopēne na Abụlahamụ na Ịsịhaka, na Jakobụ pakulya ifị̄ndu nkitāngālala kya kumwanya,
40008012	Abēne lolị aba kyababagị̄le ikitangālala bịsakutāgịgwaga pānja mụngị̄sị mo bịsakukụ̄taga nukusyegetụla amị̄no.
40008013	Po papo Jesụ alinkummbūla unkulūmba gwa basịkali jula alinkuti: Būkaga kukāja, bo sịsyo gwịtị̄ke ịkubūmbulukaga. Po papo ummbōmbị gwa nsịkali unkulūmba alinkubūmbuluka pakabalilo kāko.
40008014	Po papo Jesụ alinkwakwịngila nnyụ̄mba ja Petelị mo alinkwakwaga unko gwa Petelị mmbịne alambalēle nkitala īsekema jịkummbaba.
40008015	Alinkumpalamāsya ikiboko, po papo īsekema jilinkwenda nukumalika alinkusụmụka alinkummbōmbela;
40008016	amajolo galagala balinkubatwala kumyake bābị̄ngị aba īmbepo īnyalị syabakụlị̄le; īmbepo īnyalị sịsịsị alinkusịsokesya niịsyu lyene. Bōsa aba bābịnịle alinkubabūmbulusya.
40008017	Syabōmbị̄gwe sịsịsị ukuti mōsị̄silege isị ājobịle unkụ̄ngụlụka Jesaja apa ạ̄tigi: Ajōsịsye ifịlema fyitu, apīmbịle ni ndamwa syitu.
40008018	Lelo bo Jesụ āgịle abāndu ikilūndilo bammbūngānịle bammbīkịle pakāti, alinkubabūla abafụ̄ndịgwa bāke alinkuti: Ịsaga twambuke tukaje ịsīlya lila.
40008019	Po papo ummanyakalata jumo alinkusegelela kumyake alinkuti. Gwe mmanyịsị nịkukukōngaga kōsa kuno kubūka.
40008020	Jesụ ālimmbūlịle ạ̄tile: Utumbwe tuli nimị̄na, īnjunị sịli nifịfụ̄mbwa, lolị Nnyamụ̄ndu akaja napa kulāmbalika untu.
40008021	Ujūngi mbafụ̄ndịgwa alinkujoba nagwe alinkuti: Malafyale, leka tāsị ngansyile Tāta.
40008022	Umwene Jesụ alinkuti: Ngōngaga, baleke abafwe basyilanege bābo batupu.
40008023	Po papo Jesụ alinkwịpaka mwịbōtị, abafụ̄ndịgwa bāke balinkunkōnga.
40008024	Po papo balinkwaga gubonị̄ke ummbelo unkulūmba pa nyanja amajiga galinkupona ukulị̄bisya ilịbōtị, Umwene bo agonịle utulo.
40008025	Abafụ̄ndịgwa bāke balinkubūka pakunndembusya balinkuti: Malafyale, tupoke, tụkwịbila.
40008026	Jesụ ābāmwịle ātịle: Mwe bāndu ba lwịtiko ulupepe umwe, fịkị mụli bōga? Po papo alinkusụmụka alinkugikemela imịbelo ninyanja, kulinkwenda nukuja jōnjolo.
40008027	Abāndu balinkuswịga balinkuti: Jo mụ̄ndu nki jujuju, imịbelo ninyanja fịkumpilika?
40008028	Lelo bo Jesụ alobwịke ịsīlya lila, nkị̄su kya bāndu ba mụ Gatalenị, alinkwaganịla nabāndu babili aba bāli nimbepo īnyalị aba bāfụmịle mmapūmba, bali bakāli fị̄jo, akāliko najumo ugwakwenda īnjila jila.
40008029	Po papo balinkukōlela ilịsyu ilịkulūmba balinkuti: Tuli bukị nanụngwe, gwe Mwana gwa Kyala? Gwịsịle kukutufụ̄nda bo kakāki akēne akabalilo?
40008030	Lelo gwalịpo untị̄mo gwa ngulube isị syālyaga pabutalịpo nabo.
40008031	Po papo īmbepo īnyalị sịla sịlinkunsūma sịlinkuti: Linga kutusōsya ututume tukị̄ngile mụntị̄mo gwa ngulube gula.
40008032	Jesụ ālyamwịle ātịle: Amụbūkege. Sịlinkusōka sịlinkwakwịngila mụngulube. Po papo untị̄mo gōsa sịlinkugụlụtụkila kulupānga, sịlinkwịtāga mụnyanja sịlinkwenda nukufwa.
40008033	Aba bātị̄maga īngulube balinkubopa ukubūka nkāja balinkwakulīnganịa syosa ịtolo nasịsya bāmbepo īnyalị bala.
40008034	Po papo abāndu bōsa balinkusōka nkāja ukwakunkēta Jesụ; bo bammbwene balinkupyelesya kumyake balinkuti: Ulisōkamo nkị̄su kyitu mụno.
40009001	Po papo Jesụ alinkwịpaka mwịbōtị alinkuloboka ukubūka nkāja kāke.
40009002	Balinkuntwala kumyake palutato jumo uju āli nimbūngo ja bukokonyale. Bo Jesụ alubwene ulwịtiko lwabo alinkujoba ku gwa bukokonyale alinkuti: Kịbaga ịtolo mwanāngu, īmbị̄bị syako sịswegị̄gwe.
40009003	Abamanyandagilo bamo balinkwịjobesya bēne mụ̄nda mmyabo balinkuti: Umụ̄ndu uju ịkunhēlụla Kyala!
40009004	Jesụ bo asyagēnịe isị bị̄nogonaga alinkuti: Mụkwịnogona syakị īmbị̄bị mụndụmbụla syinụ?
40009005	Ịpepe liliku nukuti nguswịle īnọ̄ngwa syako nukuti sụmụka gwendege?
40009006	Lolị ngulōnda mụmanye ukuti nnyamụ̄ndu ali namaka ukuswa īnōngwa nkisu mụno, po papo alinkummbūla ugwabukokonyale alinkuti: Sụmụka pīmba ikitala kyako ubūkege kukāja kāko.
40009007	Po papo umwene alinkusụmụka alinkubūka kukāja.
40009008	Lelo bo abāndu basịbwene sịsịsị; balinkwenda nukutetema, lolị balinkuntụ̄fya Kyala papo balyagịle abapēle abāndu amaka.
40009009	Lelo bo Jesụ afụmịle papo, bo ịkwenda, alinkummbona umụ̄ndu uju bạ̄tigi Mataị īngamụ alinkwaga atūgēle pabusōngelo īsōngo, alinkummbilikila alinkuti: Ịsaga ungōngege. Po papo umwene alinkusụmụka alinkunkōnga.
40009010	Bo Jesụ alipakulya ifị̄ndu nnyụ̄mba ja Mataị, abasōngesya sōngo na bāpānja bābị̄ngị balinkwakutūgasanịa na Jesụ na bafụ̄ndịgwa bāke pakulya ifị̄ndu.
40009011	Lelo bo Abafalịsaị basịbwene sịsịsị, balinkubalālūsya abafụ̄ndịgwa bāke balinkuti: Nōngwa jafịkị ummanyịsị gwinụ ịkulya ifị̄ndu nabasōngesya sōngo nabatulanōngwa?
40009012	Umwene Jesụ bo apilị̄ke isị bājobaga alinkubabūla alinkuti: Abakafụ batịkunndōnda unngānga, bābabịne lolị bo bikunndōnda unngānga.
40009013	Būka mụkamanyịle ilịsyu ili lịkuti: Une nịkulōnda lulupākisyo gomma amakemo. Namanga une ngị̄sa nkubabilikila abagolofụ, lolị nịsịle nkubabilikila abatulanōngwa.
40009014	Po papo lelo abafụ̄ndịgwa ba Johanị Umōsị balinkwịsa kwa Jesụ balinkulālūsya balinkuti: Nōngwa jafịkị uswe na Bafalịsaị tụkufịpīka ifị̄ndu kabili kabili, lolị abafụ̄ndịgwa bāko batịkufịpīka?
40009015	Jesụ alinkubabūla alinkuti: Bule abalya fị̄ndu fya pabwegị babagị̄le ukusụlụmanịa bo bali nagwe umwega nkị̄kulu? Bukwịsaga lolị ubusịku ubu umwega nkị̄kulu ịsakujōngaga, lolị po bịsakufịpīkaga ifị̄ndu lula lula.
40009016	Najumo atịkukatịkapo ikigāmba kya mwenda umpya pamwenda unkūlu; ikigāmba ikipya kitịkwịkolela pamwenda unkūlu. Kikunyāfụka lelo po umwenda gukōngelela ukufwa.
40009017	Bope nubwalwa bwa māfị̄lu ubuteta najumo atịkukūsya mụnyāmbi sya māfị̄lu īngūlu; linga bakūsịsyemo bukupufụla īnyāmbi, po amāfị̄lu gēnde nukōneka, syope ninyāmbi syende nukōnāngika. Lolị ubwalwa ubuteta bwa māfị̄lu bukūsịgwege mụ nyāmbi īmbya po fyo fịbīli fịkuja kanụnụ ịtolo.
40009018	Lelo bo alipakujoba nabo sịsịsị unkulūmba jumo Unnjụ̄ta alinkusegelela kumyake, alinkufụgama pāsi nkyenị mmyake alinkuti: Umwanāngu unndīndwana afwịle lulūlu, ịsaga tubūke kumyangu ukammbīkepo ikiboko, ịkwakusyuka.
40009019	Po papo Jesụ alinkusụmụka alinkubūka nagwe, abafụ̄ndịgwa bāke bope balinkubūka nagwe.
40009020	Lelo po papo unkị̄kulu jumo uju ali nimbūngo ja nyị̄buko ja ịlopa ifyinja kalōngo nafịbili alinkusegelela kūnyụma alinkupalamāsya ikipeto kya mwenda gwake pāsi.
40009021	Namanga umwene mụ̄nda mmyake ạ̄tigi: Linga mbalamasị̄sye ki kilūndilo kyake kyene ngubūmbulukaga.
40009022	Jesụ alinkusyụtụka alinkummbona, alinkummbūla alinkuti: Kịbaga ịtolo mwanāngu, lḳubūmbulwịsye lu lwịtiko lwako. Po papo unkị̄kulu alinkwenda nukubūmbuluka pakabalilo kalakala.
40009023	Lelo Jesụ alinkwịngila nnyụ̄mba ja nkulūmba alinkubakagamo abakubamalōnge na bāndu aba bālilaga īfwa mụmo.
40009024	Ājobịle nabo ātịle: Amụsōke mwesa! Akalīndwana aka kakafwa kagonịle ịtolo utulo! Po lelo bōsa balinkwanda ukunseka.
40009025	Lolị nakalīnga ịtolo bo abāndu basōsịgwe pānja, Jesụ alinkwịngila nkyụmba iki kālimo akalīndwana, alinkukakola ikiboko, po papo kalinkwenda nukusụmụka.
40009026	Īnōngwa sịsịsị sịlinkufụmụka mōsa ndubafụ lwa kị̄su lulalula.
40009027	Lelo bo Jesụ afụmịle palapala, bo ịkwenda, balinkunkōnga abafwamāso babili, balinkukōlela balinkuti: Ulitupākisyaga gwe nnya Ndabitị!
40009028	Lelo bo ị̄ngị̄le nnyụ̄mba, balinkusegelela kumyake abafwamāso bababa. Jesụ alinkubalālūsya alinkuti: Mukwịtika ukuti une mbagị̄le ukubabūmbulusya? Balinkwịtika balinkuti: Ena Malafyale!
40009029	Po papo umwene alinkubapalamāsya amāso gābo alinkuti: Sịbị̄silege sịsyo mwasūmaga ulwịtiko lwinụ mụno lujīlị̄le.
40009030	Po papo amāso gābo galinkwenda nukwịguka. Jesụ alinkubasoka fị̄jo alinkuti: Mụje māso, mụngammbūlaga najumo sịsịsị.
40009031	Lolị abēne bo basōkịle pānja balinkufụmụsya mōsa nkị̄su kila.
40009032	Lelo bo abāndu bịkusụmụka ukubūka, abāndu bamo balinkuntwala kwa Jesụ umụ̄ndu uju āli kinụ̄nụ, akājobaga papo āli ni mbepo īnyalị.
40009033	Lolị nakalīnga ịtolo bo īmbepo īnyalị sịsōkịle, umụ̄ndu jula alinkwanda ukujoba, abāndu bōsa balinkuswịga balinkuti: Tukasịbonamo sịku bo sịsịsị mwa Ịsịlaelị mụno!
40009034	Lolị Abafalịsaị balinkuti: Īmbepo īnyalị ịkusịsōkesya mmaka ga nkulūmba gwa mbepo īnyalị.
40009035	Jesụ alinkusyungūtila ntwaja tōsa utukulūmba nutunāndi, alinkumanyịsya nnyụ̄mba syakwịpụ̄tilamo, alinkufụmụsya īndumị īnụnụ ja kitāngālala, alinkubabūmbulusya abāndu īndamwa ni mbūngo syosa.
40009036	Bo afịbwene ifịlūndilo fya bāndu ikisa kilinkummwaga mụ̄nda alinkubapākisya, namanga bakātēle nindamyo, bakāli nubutūlị, bafwene ng'ōsị isị sịkaja na ntị̄mị.
40009037	Po papo alinkubabūla abafụ̄ndịgwa bāke alinkuti: Untōndolo go mwịngị lolị abatōndolị bo banāndi.
40009038	Lelo mụpyelesyege kumwene ntōndolo ukuti atume abatōndolị mụmbōmbo jake ja ntōndolo.
40010001	Po papo Jesụ alinkubabūngānịa abafụ̄ndịgwa bāke kalōngo nababili, alinkubapa amaka ga kukagila īmbepo īnyalị na gākugāngulila īndamwa syosa nubulwafụ bōsa.
40010002	Īngamụ sya bafụ̄ndịgwa bāke kalōngo nababili syo isị: Sịmonị uju ijīngi āli jo Petelị, Andeleja ugwamyabo gwa Petelị, Jakobụ unnya Sebetaị, Johanị unnụgụna gwa Jakobụ.
40010003	Fịlịpụ, Balitolomaị, Toma, Mataị unsōngesyasōngo, Jakobụ unnya Alịfajị, Lebaị uju ijīngi āli jo Tataị,
40010004	Sịmonị ugwa mụ Kana na Jụ̄ta ugwa mụ Kalyotị uju ālinndīlị̄le Jesụ pānyụma ali gwakubanāngikisya Jesụ mbukomụ abalugu bāke.
40010005	Kalōngo na babili bababa Jesụ alinkubatuma īnjila alinkubalagila alinkuti: Mụngajakupāgukilaga mụnjila iji jịkulabila kukị̄su kya bāpānja, komma nukwakwịngila nkāja ka Basamalịja kamo.
40010006	Loli mụbūkege ku ng'ōsị sya nyụ̄mba ja Ịsịlaelị isị sịsobịle.
40010007	Bo mụkwenda mụkafụmụsyege mụkātigi: Ikitangālala kya Kyala kị̄sịle kili kifụkị,
40010008	mụkabagāngulege nababịne, mụkabasyusyege naba bafwịle, mụkababūmbulusyege nabakoma mụkasịkagege ni mbepo īnyalị. Mụpēgị̄gwe kisịta kuhōmba fịmo, nanụmwe mụpege kisịta kuhōmbịgwa.
40010009	Mụngēgaga nasịmo īndalama sya sahabu, pamo isya fesa pamo nisya kyela ịkibūngu ukusịbīka mụnyāmbi sya mịpāngo gyinụ,
40010010	mụngakolelaga ni nyāmbi ja kwendel'īnjila, pamo nifịlato pamo ningịlị ja kwendela. Ummbōmbambōmbo kummbagị̄le ukupēgwa ifị̄ndu fyake.
40010011	Linga mụjịlekufịka nkāja kamo akakulūmba pamo akanāndi, mo mụkanndōndege uju ịkubāmbilila mụkagonege pamyake ukwịsakufịka pakabalilo ka kusāma ukusōkamo.
40010012	Bo mụkwịngila nnyụ̄mba mụkabaponịege aba balịmo mụkātigi: Mụgonịle!
40010013	Linga bịkubāmbila umwe ulusajo lwinụ lukajege nabo; lolị linga batịkubāmbilila umwe ulusajo lwinụ lukabagomokelege jujumwe.
40010014	Linga abannyụ̄mba jimo pamo akāja kamo akakulūmba basị̄tịle ukubāmbilila nukupilikisya isị mụkujoba po mụkasōkēngemo, bo mụkusōka mụkabakomelege akafụ̄mbi ka kumalūndi gīnụ.
40010015	Nalolị nikubabūla une nịkuti: Pị̄sịku lya bulōngị sịsakujaga pākịpo nisya Sotomụ na Gomola kusya nkāja kala.
40010016	Mụkupilika, une nịkubatuma ukufwana ng'ōsị ku tūmbwe. Mụjege namahala bo īnjoka kangi mụjege bōlōlo bo īngūnde.
40010017	Mụje māso na bāndu; namanga bịsakubakolaga babatwalege pabulōngị, bịsakubakomaga nnyụ̄mba syabo sya kwịpụ̄tilamo.
40010018	Bịsakubalụ̄silaga na kubakulūmba na kubanyafyāle, kunōngwa jangu, ukuti mụkāsịsịmikisyege une kuli bābo nakubāpānja.
40010019	Bo bịkubatwala pabulōngị, mụngị̄katasyaga ukuti ngwakujobaga sịliku pamo ukuti ngwakujobaga bule bule; bo akabalilo kafịkịle, kwịsakupēgịgwaga isya kujoba.
40010020	Namanga amasyu aga mwịsakujobaga gatịsakujaga gīnụ, gịsakufụmaga mwa Mbepo gwa Gwịsemwe ịsakujobelaga mmyịnu.
40010021	Abāndu bịsakubatwalaga kukugogịgwa abakamụ bābo, abapāpị abanyāmbala bịsakubōmbaga bo sịsịsị ku bānābo; abāna bịsakubasāmbukila abapāpị bābo bịsakubagogaga.
40010022	Abāndu bịsakubabēngaga umwe kunōngwa jangu. Lolị uju ịsakūmīlisyaga ukufịka kubumalīkisyo jo ịsakuponaga.
40010023	Linga mwagịle bịkubafwima nkāja kamo akanywamụ mụkabopelege kukāngi. Nalolị nịkubabūla une nịkuti: Mụtịsakumalisyaga īmbōmbo jīnụ ntwaja utukulūmba tōsa bo Nnyamụ̄ndu akafịka.
40010024	Akajako najumo ummanyilị uju ankīndịle ubukulūmba ummanyịsị gwake; akajako najumo untumwa unkulūmba ku Malafyale gwake.
40010025	Bunobuno lelo ummanyilị fịkuti ajege bo ummanyịsị gwake, nu mmbōmbị ajege bo umalafyale gwake. Linga bịkunnjoba unkulūmba gwa kikolo ija Belịsabuli, po bātikukīndililaga ukubajoba aba kikolo kikyo īngamụ īngīndilisị ububị̄bị?
40010026	Po lelo mụngabatịlaga abāndu, syosa isị sịkupikilị̄gwe lilino, sịsakukị̄ngulịgwaga, isya kubutị̄tu sịsakufumusịgwaga pabwelụ.
40010027	Isị ngubabūla kubutị̄tu umwe kubabagị̄le ukwịsakusịjoba pabwelụ, kangi isị mụkuhehelelịgwa mwịsemụsịfụmụsyege bo mwimịle pamwanya pānyụ̄mba.
40010028	Mụngabatị̄laga aba bịkugoga gummbili gwene, aba bakamanya ukugoga umōjo. Lolị mụntị̄lege Kyala uju amēnye ukupyụtila ndupānga lwa mōto fyo fịbīli, umōjo nummbili.
40010029	Bule batūndulu babili batịkūlisịgwa ku sentị kalōngo? Lolị najumo atịkugwa pāsi bo akajoba ugwịsēmwe.
40010030	Lolị umwe ni nywịlị sya kumịtu gyinụ sịbalị̄gwe syosa.
40010031	Lelo komma ukutị̄la; umwe mụli bapala ukukīnda batūndulu abị̄ngị.
40010032	Uju linga ịkujoba nkyenị mmbāndu ịkuti nummēnye une, jo nanịne nịsakujobaga nkyenị mwa Tāta kumwanya ukuti nummēnye.
40010033	Lolị gwesa uju ịkungāna une nkyenị mmbāndu ịkuti ngammanya, jo nịne nịsakunkānaga nkyenị mwa Tāta ugwa kumwanya nịsakutigi ngammanya.
40010034	Mụngịnogonaga ukuti ndwele ulutēngāno pakị̄su, mma ngatwala ulutēngāno, lolị ndwele īngwego.
40010035	Nịsịle nkubasomanịa abāna abalumyana nābị̄sabo, abāna abalindwana nabannabo, abakasị bābānābo nabakamwana bābo abakị̄kulu;
40010036	umụ̄ndu abalugu bāke abakulūmba fị̄jo bịsakuja bo bannyụ̄mba jake jūjo.
40010037	Gwesa uju linga ịkunngana ugwịse nunna ukukīnda mụno ānganịle une jo akabagila ukuja mfụ̄ndịgwa gwangu.
40010038	Uju linga atịkupīmba ikikohekano kyake nukukōnga mmakato gangu, akabagila ukuja mfụ̄ndịgwa gwangu.
40010039	Uju linga ịkulōnda ukubukaba ubūmị bwake jūjo, jo ịsakubpēsyaga; lolị uju linga ịkubutāga ubūmị bwake kunōngwa jangu, jo ịsakubwagaga.
40010040	Uju linga ịkubāmbilila umwe bo ịkunyāmbilila une; kangi uju linga ịkunyāmbilila une bo ịkummwambilila uju ālindumịle une.
40010041	Uju linga ịkummwambilila unkụ̄ngụlụka kunōngwa ja kuti papo nkụ̄ngụlụka jo ịsakupēgịgwaga ifịhōmbịgwa bo ifya nkụ̄ngụlụka. Kangi uju linga ịkummwambilila unngolofụ kunōngwa ja kuja nngolofụ, jo ịsakuhombịgwaga bo unngolofụ.
40010042	Umụ̄ndu uju linga ịkumpa nalinga kikōmbe kya mīsi amatalalifụ jumo mbakōngi bāngu abanāndi aba, panōngwa jakuti papo nkōngi gwangu, nalolị atịsakupōndwaga ifịhombịgwa.
40011001	Lelo bo Jesụ amalịle ukubalagila abafụ̄ndịgwa bāke kalōngo na babili alinkusōka alinkubūka nkumanyịsya nankulūmbilila ntwaja twabo.
40011002	Johanị bo apilị̄ke nnyụ̄mba ja bannyololo īmbōmbo isị ābōmbaga Kilisịtị, alinkubatuma abafụ̄ndịgwa bāke,
40011003	kukunndālūsya ukuti: Kali jo ugwe bạ̄tigi ịsakwịsaga, pamo tunngụ̄lilege umwene?
40011004	Po papo Jesụ alinkubāmbilila alinkuti: Amụbūkege mụkammbūle Johanị isị mụkupilika naisị mụkusịbona.
40011005	Abafwamāso bịkukēta, aba bịkumyonyoka ukwenda bịkwenda ịtolo, abā bukoma bịkwelusịgwa, abā mapuli bịkupilika, abafwe bịkusyusịgwa, īnōngwa īnụnụ sịkulūmbililịgwa kubalōndo.
40011006	Basangalufụ aba batịkwịkịnyamo nasịmo mmyangu.
40011007	Lelo bo abafụ̄ndịgwa ba Johanị bịkusụmụka ukubūka, Jesụ alinkujoba nifịlūndilo fya bāndu isya Johanị alinkuti: Apa mwabūkaga kwa Johanị nndukubo kali mwabukaga nkukēta fịkị? Ulutete ululukupetanịka ku mmbelo?
40011008	Mwabūkaga kukukēta fịkị? Umụ̄ndu uju afwele imyenda imịtakanyịfụ? Abāndu aba bịkufwala imyenda imịtakanyịfụ bịkuja mfịtāngālala!
40011009	Amụmbūle ifị mwabūkile kukukēta; unnkụ̄ngụlụka? Ena nalolị, lolị lelo mụmmbwene unkīnde na ku nkụ̄ngụlụka.
40011010	Namanga Johanị jo uju īnōngwa sya Kyala sịkunnjoba sịkuti: Kyala ātịle: Nịsakuntumaga ugwandumị ugwakulongola nkyenị mmyinụ ugwakubatendekekesya īnjila umwe.
40011011	Nikubabūla umwe nalolị nịkuti: Johanị Umōsị jo nkulūmba kubāndu bōsa bāpāsi. Lolị unnāndi kuli bōsa nkitāngālala kya kumwanya jo nkulūmba ankīndịle na Johanị.
40011012	Ukufụma papo ịsilege Johanị Umōsị ukwịsakufịka kulilino kuno, ikitāngālala kya kumwanya kịkulwilanịlịgwa, abagāsị bịkukyega kumaka.
40011013	Namanga abasololị ni ndagilo fyakụ̄ngụlụkilị̄gwe ukwịsakufịka nkabalilo ka Johanị;
40011014	lelo linga mụkulōnda ukusyambilila isị, Johanị jo Elịja uju syakụ̄ngụlụkị̄gwe ukuti ịkwịsaga.
40011015	Uju ali nimbulukutu syakupilikila, jo apilikege.
40011016	Kali abāndu ba lilino aba mbafwanịkisyege bo ifịkị? Bafwene bo abakeke aba bātūgēle mụ̄sokonị bịkukōlelana bịkuti:
40011017	Tubakubị̄le amalōnge lolị mụkakịnapo; tubīmbịle inyimbo sya pafwa lolị mụkalilapo.
40011018	Bo Johanị afịpikịle ifị̄ndu kangi atịkunwa ubwalwa bwa māfị̄lu, po bōsa balinkuti: Ali ni mbepo īnyalị.
40011019	Bo Nnyamụ̄ndu ịsịle alinkulya nukunwa, po bōsa balinkuti: Mụnkēte umụ̄ndu uju! Ali nubula kangi gwa lwịtekēlelo, mmanyānị gwa basōngesya sōngo nabatulanōngwa. Lolị amahala ukuja magolofụ gịkubonekela mụli isị ịkubōmba.
40011020	Abāndu ba ntwaja mụno Jesụ ābōmbịle ifị̄ka fyake fịfị̄ngị bakāpīndwịke kumbụ̄bị syabo, po papo alinkūmana nato utwaja tulatula alinkuti:
40011021	Uli gwakị gwe Kolasịnị! Uli gwakị gwe Betịsaịta! Namanga ifị̄ka ifị fịbị̄mbị̄gwe mmyinụ, linga fyabōmbōịgwe mụ Tịlị na mụ Sịtonị, abāndu ba mụmo ngali bafwele amagụnila nukupakala umfwandilo lulalula, ngali bapị̄ndwịke.
40011022	Lolị nikubabūla une nịkuti: Pị̄sịku lya bulōngị umwe mwịsakwambililaga ulufụ̄ndo ulunywamụ fị̄jo ukukīnda nakulwa Tịlị na Sịtonị.
40011023	Nụngwe Kapelịnaumụ! Napapo kwịmikịgwa mpaka kumwanya, kwịsakwịsịgwaga mpaka mbusyuka. Namanga linga ifị̄ka ifị; fyabōmbị̄gwe mmyako, linga fyabōmbelịgwe mụ Sotomụ akāja kala ngali kalịko mpaka umụsyugu.
40011024	Loli nịkubabūla umwe nịkuti: Pị̄sịku lya bulōngị sịsakujaga pākịpo isya Sotomụ kusyinụ.
40011025	Pakabalilo kalakala Jesụ ājobịle ạ̄tile: Gwe Tāta, gwe NTWA gwakumwanya na pāsi! Nguti ndaga kumyako papo ubanāngị̄sye aba bakaja bāndu bēne isị usịfịsịle kubāmahala na kubamaganyị.
40011026	Ena Tāta, isị syo isị gwalịganịle jujugwe ukuti bo sịjege.
40011027	Tāta āmbēle fyosa une. Najumo akammanya umwana, mwene Ugwịse, kangi najumo akammanya Ugwịse, mwene umwana nāba Umwana annāngị̄sye ugwịse.
40011028	Ịsaga kumyangu mwesa mwe mụkatēle ukupīmba ifịtwalo ifịsịto, ịsaga mbapokele une.
40011029	Amwegege ulwinulilo lwangu mụmanyị̄le mmyangu, une ndi ntengamōjo, nịjị̄sị̄sye mụndụmbụla jangu, po nindụmbụla syinụ mụkusịkabilaga ulutūsyo.
40011030	Namanga ulwịnulilo lwangu lōlōlo nuntwalo gwangu mpepe.
40012001	Bo akabalilo kakakīndapo fījo Jesụ alinkukīsanịa mmịgūnda gya nganụ pa sabāti; abafụ̄ndịgwa bāke īnjala jabakolịle, po papo balinkwenda nukupulula ifịsāsa fya nganụ balinkulya.
40012002	Lelo bo Abafalịsaị bababwene balinkujoba na Jesụ balinkuti: Kēta, abafụ̄ndịgwa bako bịkubōmba isị sịli mwịko ukubōmba pa sabāti.
40012003	Umwene alinkwamụla alinkuti: Mụkabalamo sịku mwa kalata isị ābōmbịle Ndabitị bo jịkunnduma īnjala umwene na bala bāli nagwe?
40012004	Lula ị̄ngilege nnyụ̄mba ja Kyala nukulya ifịsyesye ifị̄kemo, ifị fyali mwịko ukulya umwene nāba bāli nagwe, ifị fyali fyakulya ba bapụ̄tị bēne?
40012005	Kangi mụkabalamo mwakalata gwa ngomēlesyo ukuti sabāti abapụ̄tị nnyụ̄mba ja NTWA jikanōngwa linga bịkulīmbula sabāti?
40012006	Lolị nịkubabūla umwe nịkuti: Alịpo papapa unkulūmba na kunyụ̄mba ja NTWA.
40012007	Lolị linga mwalyagēnị̄e mụno lịkujobela ili lịkuti: Nịkulōnda ulupākisyo, gomma amakemo angali mụkabajoba ububị̄bị abāndu aba, aba bakatula najimo.
40012008	Namanga Nnyamụ̄ndu, Malafyale gwa Sabāti.
40012009	Po papo Jesụ alinkusōkapo palapala alinkwịngila nnyụ̄mba jabo ja kwịpụ̄tilamo.
40012010	Alinkummwagamo umụ̄ndu ugwa kiboko ikilale. Abēne balinkunndālūsya balinkuti: Kali mụkaja mwịko ukunngāngula umụ̄ndu pa sabāti? Bạ̄tigi mo basyagile isya kunnjoba ububị̄bị.
40012011	Umwene alinkubụsya alinkuti: Umwe mụno mụjīlị̄le jwanị uju linga īng'ōsị jake jị̄bụlụkụtị̄le nkị̄na sabāti ịkujileka mụmo atịkujifyula ilị̄sịku lilyo?
40012012	Bule umụ̄ndu akajikīnda īng'ōsị ubupala? Bunobuno lelo mụkaja mwịko ukubōmba īnụnụ sabāti.
40012013	Po papo alinkujoba kugwa kiboko ikilale alinkuti: Golosya ikiboko kyako. Umwene alinkukigolosya, po papo kilinkwenda nukuja kinụnụ ịtolo bo ki kinịne.
40012014	Po papo Abafalịsaị balinkusōka pānja balinkubạ̄tika isya kunngoga.
40012015	Bo asịbwene sịsịsị Jesụ alinkusōkamo mụno āli, balinkunkōnga abāndu ifịlūndilo fị fị̄ngị, umwene alinkubabūmbulusya ababịne bōsa.
40012016	Alinkubakānịsya alinkuti: Mụngāfụmụsyaga;
40012017	ukuti mo sịbonekelege ukuja syanalolị isị Kyala ājobị̄le mụ nkụ̄ngụlụka Jesaja apa ạ̄tigi:
40012018	Kēta ummbōmbị gwangu uju nunsalịle; Unnganịgwa gwangu, uju umōjo gwangu gwikyelị̄le; Ngummbīkaga Mbepo gwangu pamyake; Ịsakubafụmụkisyaga ukulōngịgwa abāndu.
40012019	Atịsakulwaga nabāngi, atịsakujwegaga; najumo atịsakupilikaga ilịsyu lyake mmịpūlo.
40012020	Atịsakulukonyolaga ulutete ulu lufyonywịke, nakōto aka kasyele panandi ukusịma, ukufịka papo ubwanalolị bwịsakuponjolaga.
40012021	Abāpānja bịsakusūbilaga mụ ngamụ jake.
40012022	Po papo balinkuntwala kumyake umụ̄ndu gwa mbepo īnyalị, uju āfwịle amāso kangi ali kinụ̄nụ. Umwene alinkummbūmbulusya; po papo uju āli kinụ̄nụ alinkujoba nukukēta.
40012023	Po papo ifịlūndilo fyosa fịlinkuswịga fịlinkuti: Kali jujuju mwana gwa Ndabitị?
40012024	Lolị bo bapilị̄ke Abafalịsaị balinkuti: Umụ̄ndu uju atịkusịsōsya ịtolo īmbepo īnyalị, ịkusịsōkesya mwa Belịsabuli unkulūmba gwa mbepo īnyalị.
40012025	Umwene Jesụ bo asyagēnịe isị bịnogonaga ạ̄tile: Ikị̄su iki linga kị̄lundulēnịe kikyo kitupu kịkupalaganịka, akāja kōsa pamo īnyụ̄mba jōsa iji jị̄sāmbulenịe jēne jịkupānguka.
40012026	Jope Setano linga ịkunsōsya setano unnịne bo ịlūndulēnịe jūjo ntupu. Kali po ubutwa bwake bujēngeko bulebule?
40012027	Lelo linga une īmbepo īnyalị nịkusịsōkesya mwa Belịsabuli, po abānīnụ bịkusịsokesya mwanị? Sịsịsị syo isị abānīnụ bịsakubāgaga ubusobị umwe!
40012028	Linga une īmbepo īnyalị nịkusịsōkesya mwa Mbepo gwa Kyala po ngīmba ikitāngālala kya Kyala kibị̄sị̄le umwe.
40012029	Najumo akamanya ukwịngila nnyụ̄mba ja mụ̄ndu ugwamaka nkupupa ifyuma fyake, linga tāsị akatala ukumpịnya umụ̄ndu gwa maka jula. Tāsị ampịnye po lelo po ịkupupaga ifya nnyụ̄mba jake.
40012030	Uju linga akaja pamopēne nanịne jo akīndēne nanịne; kangi uju linga atịkubūngānịa nanịne jo ịkubụlụlụsya.
40012031	Fyobēne nịkubabūla nịkuti: Īnōngwa syosa isị bịkutūla abāndu, syosa nisya mahēlụ syo bịkuswegịgwaga, lolị isyakunhēlụla Mbepo syo sịtịsakuswegịgwaga.
40012032	Uju linga ịkuntuka limo Nnyamụ̄ndu jo ịkuswegịgwaga; lolị uju linga ịkuntuka limo Mbepo Mwịkemo jo atịsakuswegịgwa sịku.
40012033	Linga umpịkị nnụnụ, īseke syake sịkuja nụnụ; linga mmbị̄bị īseke syake sịkuja mbị̄bị. Umpịkị gụkumanyịligwa mụseke syake isị gụkupa.
40012034	Mwe luko lwa njoka umwe! Mụbagị̄le bulebule ukujoba īnụnụ bo mụli babị̄bị jujumwe? Namanga sịkusōka nkanwa isị sị̄swile mụndụmbụla,
40012035	Umụ̄ndu unnụnụ ịkusakula sị̄nụnụ ukufụma mụno alūndị̄ke īnụnụ; umụ̄ndu ummbị̄bị ịkusakula sị mbị̄bị ukufụma mụno alūndị̄ke ububị̄bị.
40012036	Lolị nịkubabūla une nịkuti: Amasyu gōsa amabị̄bị aga bịkujoba abāndu, bịsakulālūsịgwaga ukulīngānịa limo limo pị̄sịku lya kulōngịgwa;
40012037	Namanga sịsakufụmaga mụ mmasyu gāko isyakwịsakujobelịgwamo ubugolofụ ugwe, syope nisya kwịsakujobelịgwamo ububị̄bị ugwe, sịsakufụmaga mụ mmasyu aga gwajobịle jujugwe.
40012038	Po papo abamanyandagilo na Bafalịsaị balinkujoba nagwe balinkuti: Mmanyịsị tukulōnda utupelele kimo ikị̄ka kya kukumanyịlamo ugwe.
40012039	Lolị umwene alinkubāmụla alinkuti: Abāndu ababị̄bị abalogwe bịkusūma ikị̄ka; batịkukyagaga nakimo ki kị̄ka kya Jona unkụ̄ngụlụka kyo bịkukyagaga kyene.
40012040	Namanga bo lulalula Jona ali mụ̄nda mụswi īngulūmba amasịku matatu pamụ̄sị na pakilo, bo ịsakujaga na Nnyamụ̄ndu mụ̄nda nkị̄su amasịku matatu, pamụ̄si na pakilo.
40012041	ABāndu ba mụ Nịnịbe bịsakusūmụkaga, pabusịku bwa kubalōngela abāndu ba ngulilo iji, bịsakubalōngaga nukubatobesya. Papo abāndu ba mụ Nịnịbe bāpīndwịke bo bapilị̄ke isị ālūmbililaga Jona; lilino alịpo papapa unkulūmba na kwa Jona.
40012042	Pakabalilo ka kubalōngela abāndu ba ngulilo iji ịsakubonekaga umalafyale unkị̄kulu ukufụma kwịtōngo, ịsakubalōngaga ịsakubatobesyaga. Namanga umwene āfụmịle kubutalị ālisịle kukupilikisya amasyu ga Solomonị agā mahala; lolị lelo, kēta alịpo papapa uju ankīndịle ubukulūmba Solomonị!
40012043	Bo īmbepo īnyalị jisōkịlemo mmụ̄ndu jịkubēta nkị̄su kisịta mīsi ukulōnda pabutūsyo jitịkupāga napamo.
40012044	Po lelo jịkuti: Nịkugomokelaga ku nyụ̄mba jangu kuno nāfụmịle; lelo bo jịsịle jịkwaga mụli ịtolo, mụpyagilị̄gwe nukutendekesịgwa.
40012045	Po lelo jịkubūka kukusyega īmbepo isị̄ngị ịhāno na ịbili īmbị̄bị ukujikīnda ijēne; lelo bo sịngị̄le sịkutūgala mụmo; po papo akajīlo kāmụ̄ndu jula kịkuja kabị̄bị ukukīnda ulutasị. Bo bịsakutendekaga buno buno abāndu ababị̄bị ba ngulilo iji.
40012046	Lelo bo Jesụ akāli ịkujoba nabāndu balinkufịka unna na bāmyabo balinkwima pānja, balinkusūma ukuti bajobepo nagwe.
40012047	Po lelo jumo mụli aba bālipo palapala alinkummbūla alinkuti: Unyoko nabāmyinụ bīmịle pānja, bịkulōnda ukujoba nanụngwe.
40012048	Jesụ ālyamwịle ātịle: Jūba jwanị? Abāmyitu bo bānị?
40012049	Po papo alinkugolosya ikiboko kubafụ̄ndịgwa bāke alinkuti: Aba jo jūba, bo bāmyitu une.
40012050	Namanga uju linga ịkubōmba isị ịganịle Tāta kumwanya, jo gwamyitu une, jo ịlūmbu gwangu, jo jūba jūjo.
40013001	Ilị̄sịku lilyo lelo Jesụ alinkusōka nnyụ̄mba alinkwakutūgala pāmbali pa nyanja.
40013002	Abāndu ifịlūndilo fịfị̄ngị balinkubūngāna papo āli, po papo umwene alinkwịpaka mwịbōtị mo alinkwakwịtūgasya Abēne abāndu balinkwima pị̄sīlya.
40013003	Po papo alinkubabūla īnōngwa sịnyịngị alinkujobela mfịfwanịkisyo alinkuti: Lumo unsopambejụ alinkubūka kukusopa īmbejụ jake.
40013004	Lelo bo ali pakusopa jimo jilinkwakugwa panjila; po papo īnjunị sịlinkwịsa sịlinkusala sịlinkumala.
40013005	Ijīngi jilinkwakugwa mmbwelụ mụno umfụ gukālimo mwịngị, jilinkumela nakalīnga ịtolo papo umfụ gukāli mwịngị.
40013006	Lelo bo ilị̄suba lifyukịle jilinkupya jilinkūma papo jikāli nimịsị.
40013007	Jimo ijīngi jilinkwakugwa mmị̄fwa, imị̄fwa gilinkukula gilinkujigoga.
40013008	Loli jimo jilinkwakugwa pamfụ unnụnụ, jilinkumela, jilinkupa īseke. Jimo jilinkupa īseke mịa jumo, jimo amalōngo ntandatu ijīngi amalōngo matatu.
40013009	Uju linga ali nimbulukutu jo alīpilikaga.
40013010	Po papo abafụ̄ndịgwa bāke balinkusegelela kumyake balinkunndālūsya balinkuti: Nōngwa jafịkị abāndu kubabūlila mfịfwanịkisyo īnōngwa?
40013011	Umwene alinkubụsya alinkuti: Papo umwe mụpēgị̄gwe ukusyaganịa isya kubutị̄tu sya kitāngālala kya kumwanya, abene bala lolị bo bakapegwa.
40013012	Namanga uju ali nafyo fịmo jo ịkōngelịgwaga ifị̄ngị, jo fịkukēlwaga ịtolo. Lolị uju linga akaja nako nakamo jo kịkupokịgwaga na kāko ali nako.
40013013	Fyobēne pakubabūla abēne nịkujobela mfịfwanịkisyo, papo napa bịkukēta batịkusịbona nasịmo, napa bịkupilikisya batịkupilika, batịkusyaganịa.
40013014	Bunobuno lelo isị āsolwịle Jesaja unkụ̄ngụlụka sịkubabala abēne, apa ạ̄tigi: Abāndu aba bịsakupilikaga, lolị batịsakusyaganịaga; Ukukēta bịsakukētaga lolị batịsakusịbonaga;
40013015	Namanga īndụmbụla syabo sịto, īmbulukutu syabo sịsịndị̄le sịtịkupilika, Basịsị̄lịle amāso gābo ukuti bangakētaga, Bangapilikaga nimbulukutu syabo, bangasyaganịaga na mahala gābo, bangapīndukaga, bo ịkuja UNTWA, ukuti nangababūmbulusyaga.
40013016	Loli masāngalufụ amāso gīnụ papo gịkukēta, nimbulukutu syinụ papo sịkupilika.
40013017	Nalolị nikubabūla une nịkuti: Abasololị bị̄ngị nabagolofụ bānyonywaga ukukēta isị mụkukēta umwe, balinkusịta nukusịbona, nukupilika isị mụkupilika umwe balinkusịta nukupilika.
40013018	Amụpilikisyege lelo ikfiwanịkisyo kya nsopambejụ.
40013019	Aba bịkupilika ilịsyu lya kitāngālala lolị batịkulyaganịa, bo aba īndụmbụla syabo sịfwene bo injila iji jagwịlemo īmbejụ. Unndugu alinkwịsa alinkusala īmbejụ (ilịsyu) iji jasopị̄gwe mmyabo.
40013020	Īmbejụ iji jagwịle mmabwe bo aba bikupilika ilịsyu bịkulyambilila nakalīnga ịtolo nulusekelo.
40013021	Lolị litịkwịngila fị̄jo mmyabo, batịkukābila nalyo. Bo bwịsịle ubutolwe pamo ukufwimịgwa kunōngwa ja ịsyu, batịkuhāba ukujēta.
40013022	Īmbejụ iji jagwịle mmị̄fwa bo aba bịkupilika ilịsyu, lolị ukwịkolānịa ni sya nkị̄su nubusyobị bwa bukabị fịkupātila ubujo bwa ịsyu, batịkupa īseke nasịmo.
40013023	Iji jagwaga mụmfụ unnụnụ bo aba bịkupilika ilịsyu, bịkulyaganịa bikupa nīseke, bamo bịkupa mịa jumo, bamo amalōngo ntandatu, abāngi amalōngo matatu.
40013024	Jesụ alinkubabūla ikīngi ikifwanịkisyo alinkuti: Ikitāngālala kya kumwanya kili bo umụ̄ndu uju āsopịle īmbejụ inụnụ mụ̄nngūnda gwake;
40013025	lelo pakilo bo abāndu bagonịle utulo unndugu gwake alinkwịsa alinkusopa unndulwe mụnganụ, alinkubūka.
40013026	Lelo bo īmbejụ sịmelịle sịkulịle sịpēle ifịsāsa lyope ilị̄su lilinkuboneka.
40013027	Po papo ababōmbị balinkujoba kumwenenngūnda balinkuti: Malafyale, ukāsopịle jīmbejụ īnụnụ jēne mụnngūnda gwako? Lelo ilị̄su lyo lifụmịle kūgu?
40013028	Umwene alinkubabūla alinkuti: Jo nndufụ uju abōmbịle sịsịsị. Balinkunndālūsya balinkuti: kulōnda tukanyụkụle ilị̄su?
40013029	Ābāmwịle ātịle: Mma, papo pamo bo mụkunyụkụla unndulwe mwịsakunyụkụlilaga lumo nīnganụ.
40013030	Fịleke fịkulanịlege mpaka pakabalilo ka ntōndolo. Po nịsakubabūlaga abatōndolị ukunyụkụla tāsị ilị̄su bapịnyege mfịkose nukukosya mmōto, po lelo īnganụ bisakubūngānịkisyaga mụndāmba jangu.
40013031	Po papo Jesụ alinkubabūla ikfiwanịkisyo ikīngi alinkuti: Ikitāngālala kya kumwanya kifwene bo akaseke ka mụtaka aka umụ̄ndu jumo āsopịle mụnngūnda gwake.
40013032	Akēne kanị̄nị ukukīnda īmbejụ syosa, lolị linga kakulịle kịkuja kanywamụ ukukīnda ilịsēke ilīngi lyosa, ninjunị sịkutēnga mụsāmba syake.
40013033	Jesụ alinkubabūla ikifwanịkisyo ikīngi kangi alinkuti: Ikitāngālala kya kumwanya kifwene bo unkese ugu unkị̄kulu alyegịle ālyongēnịe nubufụ īselo ịtatu, po papo bulinkwenda nukukalịpa bōsa ịtolo.
40013034	Syosa sịsịsị Jesụ alinkujobela mfịfwanịkisyo pakufịbūla ifịlūndilo fya bāndu, akābabūlangamo sịku īnōngwa kisịta kujobela mfịfwanịkisyo.
40013035	Ābōmbaga sịsịsị ukuti mo sị̄silege isi ājobịle unkụ̄ngụlụka Jesaja apa ạ̄tigi: Bo ngubabūla īnōngwa nịsakujobelaga mfịfwanịkisyo, Nisakubabūlaga isị syafịsị̄gwe, Ukufụma lulo kyapelịgwaga ikị̄su.
40013036	Po papo Jesụ alinkufịleka ifịlūndilo alinkwịngila nnyụ̄mba. Abafụ̄ndịgwa bāke balinkusegelela kumyake balinkuti: Tulīngānịe ikifwanịkisyo kya lị̄su mụnngūnda.
40013037	Jesụ ālyamwịle ạ̄tile: Umụ̄ndu uju āsopịle īmbejụ īnụnụ jo Nnyạmụ̄ndu;
40013038	unngūnda kyo kị̄su; īmbejụ īnụnụ bo bāndu abene kitāngālala; ilị̄su bo banya setano,
40013039	unndugu uju āsopịlemo ilị̄su jo setano. Untōndolo bo bumalikilo bwa kị̄su, abatōndolị bo bāndumị.
40013040	Lelo bo apa ilị̄su lị̄kubūngānịgwa nukukosịgwa mmōto, bo sịsakujaga bunobuno na kubumalikilo bwa kị̄su.
40013041	Nnyāmụndu ịsakubatumaga abāndumị bāke kukubabūngānịa ukufụma nkitāngālala kyake bōsa aba bịkubasofya abāndu nabāngi bōsa aba bịkubōmba isị sịli mwịko,
40013042	bịsakubasopaga mwịtēnde lya mōto mụno bịsakukụ̄taga nukusyegetụla amị̄no.
40013043	Po lelo abāndu ba Kyala bịsakubalaga bo ilị̄suba nkitāngālala kya Gwịsabo, Lelo linga uli nimbulukutu upilikisyege.
40013044	Kangi ikitāngālala kya kumwanya kili bo ikyuma iki bāfịsịle mụnngūnda; umụ̄ndu jumo alinkukyaga kangi alinkukifịsa. Alinkusekela alinkwakūlisya fyosa ifị āli nafyo alinkwịsa kukūla unngūnda gulagula.
40013045	Kangi ikitāngālala kya kumwanya kili bo umūlisị uju ālōndaga īnyāmbo īmbala,
40013046	lelo bo alwagịle ulunụnụ ulukīndilisị alinkūlisya utūndu twake tōsa, po alinkwenda nukūla ulwambo lulalula.
40013047	Kangi ikitāngālala kya kumwanya kili bo ulwelo ulu lwasopị̄gwe mụ nyanja lulinkukola ị̄swi sya luko nuluko;
40013048	lelo bo lwị̄swile po balinkōnjela pị̄sīlya, balinkwịtūgala balinkusala ị̄swi īnụnụ balinkusịbīka mfị̄bo, īmbị̄bị syo balinkutāga.
40013049	Bo sịsakujaga na kubumalikilo bwa kị̄su. Abāndumị bịsakwịsaga kukubapāgulanịa ababị̄bị na bagolofụ,
40013050	bịsakubasopaga mwịtēnde lya mōto. Mo abāndu bịsakukụ̄taga nukusyegetụla amị̄no.
40013051	Jesụ alinkubalālūsya alinkuti: Kali mụsyagēnịe syosa sịsịsị? Balinkwamụla balinkuti: Ena!
40013052	Kangi ājobịle ạ̄tile: Bunobuno lelo ummanyakalata gwesa uju amanyịsị̄gwe isya kitāngālala kya kumwanya afwene bo umwene nyụ̄mba uju ịkusokola ikyuma kyake ikipya nikikūlu.
40013053	Lelo bo Jesụ amalịle ukufịjoba ifịfwanịkisyo fịfịfị, alinkusụmụka ukubūka.
40013054	Alinkwakufịka nkāja kāke alinkubamanyịsya īnōngwa abāndu nnyụ̄mba ja kwịpụ̄tilamo. Balinkuswịga mụ̄nda balinkuti: Umụ̄ndu uju agāgịle kūgu amahala na maka ga kubōmbela ifị̄swigu?
40013055	Akaja jo mwana gwansongola fịpịkị uju? Unna akaja jo Malịja? Abāmyabo bakaja bo ba Jakobụ na Josefụ, na Sịmonị, na Jụ̄ta?
40013056	Abalūmbu tukaja nabo bōsa papapa? Asyagịle kūgu lelo syosa sịsịsị?
40013057	Po papo abēne balinkwenda nukwịkịnyamo mmyake. Jesụ ābabūlịle ātịle: Unkụ̄ngụlụka bịkummwimika mōsa mmbūngi, mmyabo lolị mụno akulị̄le, na nnyụ̄mba jake, mo bịkunsyokela.
40013058	Kunōngwa ja kuti bakāli nulwịtiko alinkusịta kupela ifị̄ka fịngị mụmo.
40014001	Nkabalilo kala Helotị umalafyale alinkupilika ukufụmụka kwake Jesụ.
40014002	Po papo alinkujoba nabāndu bāke alinkuti: Uju kīngamo jo Johanị Umōsị. Asyukịle mmbafwe, jo nōngwa iji ali namaka ga kupelela ifị̄ka.
40014003	Namanga Helotị ālinkōlị̄le ālimpịnyịle nukummwịgalila nnyụ̄mba ja bannyololo kunōngwa ja Helotịja unkasị gwa nnụgụna Fịlịpụ;
40014004	namanga Johanị ālimmbūlịle Helotị ātịle: Sịli mwịko ukuja nagwe ugwe.
40014005	Umwene Helotị ālōndaga ukunngoga, lolị ābatị̄laga Abajụ̄ta, namanga bālimmwimị̄ke Johanị ukuja nkụ̄ngụlụka.
40014006	Lelo lumo palusekelo lwa kukumbukila ukupāpịgwa kwa Helotị, kāna Helotịja alinkumoga nkyenị mbāndu alinkunkyela Helotị.
40014007	Po papo Helotị alinkulapa ukumpa kāko linga ālōndaga ukusūma.
40014008	Umwene papo āsōngị̄gwe nunna ātịle: Umbepo pị̄besenị apa untu gwa Johanị Umōsị.
40014009	Umalafyale alinkwenda nukusụlụmanịa, lelo kunōngwa jakuti ālapịle bo bịkupilika abahēsya aba ālyaga nabo ifị̄ndu, alinkulagila ukuti bampepo.
40014010	Alinkuntuma umụ̄ndu ukwakummbōla untu Johanị nnyụ̄mba ja banyololo.
40014011	Untu balinkugutwala mwịbēsenị balinkunnị̄nga unndīndwana; umwene alinkuntwalila unna.
40014012	Abafụ̄ndịgwa bāke Johanị balinkugupīmba umfị̄mba balinkwakugusyila; po balinkubūka kukummbūla Jesụ.
40014013	Jesụ bo asịpilị̄ke sịsịsị alinkwịpaka mwịbōtị alinkwakwịjēkela mwene kubujo bumo. Lelo bo ifịlūndilo fya bāndu fịpilị̄ke fịlinkunkōnga fịlinkwenda ija pị̄sīlya namalūndi ukufụma ntwaja twabo.
40014014	Lelo bo Jesụ asōkịle mwịbōtị alinkubabona abāndu ikilūndilo ki kị̄ngị. Po ikisa kilinkummwaga mụ̄nda alinkubabūmbulusya abōnywa bābo.
40014015	Lelo bo bwịlịle namajolo abafụ̄ndịgwa bāke balinkujoba nagwe balinkuti: Apa po palị̄su, ubusịku bwịlịle ubasụmụsye abāndu babūkege ntwaja bakị̄jūlilege ifya kulya.
40014016	Umwene Jesụ ātịle: Babūkege bākị? Amụbapepo ifya kulya.
40014017	Abēne balinkubụsya balinkuti: Tukaja nafyo nafịmo apa, lolị fyene fịfịsyesye fịhāno nị̄swi ịbili po papo.
40014018	Umwene alinkuti: Amụndwalile kuno.
40014019	Alinkufịbūla ifịlūndilo ukutūgala pāsi palị̄su; po papo alinkwega ifịsyesye fịhāno fịla na sị̄swi sịla, alinkukēta kumwanya alinkugwa ulupị, alinkumēnyanịa ifịsyesye alinkubapa abafụ̄ndịgwa bāke, abene balinkubapa abāndu.
40014020	Bōsa balinkulya balinkwịkuta. Balinkubūngānịa utumēnya utu bāsyesye abāndu, balinkwịsusya ifị̄bo kalōngo na fịbili.
40014021	Ubwịngị bwa bāndu aba bạ̄lyaga bali kifụkị ukufịka pabaelufụ bahāno kisịta kubalilako abakị̄kulu na bānịke.
40014022	Lelo Jesụ alinkubị̄ngisya mwịbōtị abafụ̄ndịgwa bāke ukuti batalēngepo ukubūka ịsīlya lila lya nyanja, bo umwene alipakubasụmụsya abāndu tāsị.
40014023	Lelo bo akisụmwịsye ikilūndilo kya bāndu alinkufyuka pa kyamba po alinkwakwịjēkela mwene, alinkwịpụ̄ta. Ubusịku bulinkummwịlila bo ali papo mwene ịtolo.
40014024	Lolị ilịbōtị lyafịkịle pakāti panyanja, lilinkulwa na majiga, namanga ummbelo gwafụmịle kuno lyalabilaga, gulinkubapīnga.
40014025	Pakabalilo ka pakilo kifụkị na kubukye, Jesụ alinkubabūkila abafụ̄ndịgwa alinkukanya pamwanya panyanja bo ịkwenda.
40014026	Lelo bo abafụ̄ndịgwa bāke bammbwene ịkwenda pamwanya panyanja ulutēnde lulinkubakola. Balinkuti: Nsyuka! Balinkukụ̄ta kunōngwa ja lutēnde.
40014027	Loli nakalīnga ịtolo Jesụ alinkujoba nabo alinkuti: Amụkịbe, joune, mụngatetemaga.
40014028	Petelị alinkummwamụla alinkuti: Malafyale, linga jo ugwe, ulīmbūlaga nanịne nēndege pamwanya pamīsi ukwịsa kumyako kukuko.
40014029	Umwene alinkuti: Ịsaga. Petelị bo asōkịle mwịbōtị, alinkwenda ịtolo pamwanya pamīsi ukubūka kwa Jesụ.
40014030	Lelo bo agubwene ummbelo umwịngị alinkutetema, alinkwanda nukwịbila. Alinkukụ̄ta alinkuti: Malafyale mboka!
40014031	Po papo mbibi mbibi ịtolo Jesụ alinkugolosya ikiboko alinkunkola alinkuti: Bo bupepe bukị ulwịtiko lwako! Gwịlāmwaga fịkị?
40014032	Po papo balinkwịpaka mwịbōtị bo babīli, ummbelo gulinkwenda nukubota.
40014033	Lelo po papo abafụ̄ndịgwa aba bāli mwịbōtị balinkubụngụlụka kumyake balinkuti: Nalolị gwe Mwana gwa Kyala ugwe!
40014034	Po papo balinkuloboka balinkwakufịka nkị̄su kya mụ Genesaletị.
40014035	Abāndu ba nkị̄su kila bo bammēnye ukuja jo jūjo, balinkutuma īndumị mōsa nkị̄su, balinkubatwala kumyake bōsa aba bābịnaga īmbūngo syosa.
40014036	Balinkupyelesya kumyake ukubịtikisya ukupalamāsya nalinga kipeto kya mwenda gwake kyene; lelo bōsa aba bapalamāsyaga balinkubūmbuluka lōsa.
40015001	Po papo balinkusegelela kwa Jesụ Abafalịsaị na bamanyakalata aba bāfụmịle mụ Jelụsalemụ balinkunndālūsya balinkuti:
40015002	Fịkị abafụ̄ndịgwa bāko bịkukịlanịa īnyị̄ho syabanyēnya bītu? Kēta batịkusụgụsụla mmaboko bo basụmwịke pakulya ifị̄ndu.
40015003	Umwene alinkwamụla alinkuti: Nōngwa ja fịkị umwe mụkukịlanịa īngomēlesyo sya Kyala, kunōngwa ja nyị̄ho syinụ?
40015004	Namanga Kyala ālagịle ạ̄tile: Ummwimikege ugūso nunyoko, kangi uju linga ịkuntuka ugwịse pamo unna jo ịkugogịgwaga.
40015005	Lolị umwe mụkuti: Uju linga ịkummbūla ugwịse pamo unna ukuti: Ifị, ngali ngupele lelo apelị̄gwe Kyala, akabagila ukummwimika ugwịse.
40015006	Bunobuno lelo kunōngwa ja lwịho lwinụ mụlipelịle ukuja kāndu ka ịtolo ilịsyu lya Kyala;
40015007	Mwe batūngulu umwe! Ātalwịsye Jesaja ukubakụ̄ngụlụkila umwe apa ạ̄tigi:
40015008	Abāndu aba bịkūnyīmika ni mịlomo gyabo, lolị īndụmbụla jabo jili kutalị nanịne,
40015009	Sịkaja na mbōmbo kumyabo isya kwịpụ̄ta kumyangu, Namanga bịkumanyịsya īnyị̄ho isị bāgwịle abāndu ukuja syo ndagilo syangu une!
40015010	Po papo alinkubabūngānịa abāndu ikibụgụtila, alinkubabūla alinkuti: Amụpilikisyege kumyangu mụsyaganịege isị nịkubabūla.
40015011	Akāndu aka kịkwịngila nkanwa mmụ̄ndu kakaja ko aka kịkunnyasya, lolị aka kịkusōka ukufụma nkanwa mmụ̄ndu ko kịkunnyasya.
40015012	Po papo abafụ̄ndịgwa bāke balinkwịsa kumyake balinkummbūla balinkuti: Umēnye ukuti Abafalịsaị bị̄kịnyịlemo mụli isị gwajobaga.
40015013	Umwene alinkwamụla alinkuti: Imịpịkị gyosa igi gikabyalịgwa na Tāta gwakumwanya gịkunyụkụlịgwaga.
40015014	Amụbaleke! Bafwamāso aba bịkubalōngolela īnjila; abafwamāso bị̄nābo. Linga jumo umfwamāso ịkunndōngolela īnjila umfwamāso unnịne, bịkugwila mbwịna bo babīli.
40015015	Lolị Petelị alinkuti: Tulīngānịe ikifwanịkisyo kikīki.
40015016	Umwene alinkuti: Ngīmba nanụmwe tāsị mụsyele amahala?
40015017	Mụkasyaganịa isị nịkuti: Fyosa ifị fịkwịngila nkanwa fịkubūka mmbula, kangi fịkwakutāgigwa kulị̄su?
40015018	Lolị isi sịkusōka nkanwa ukufụma mụndụmbụla syo sịkunnyasya umụ̄ndu lolị.
40015019	Namanga īnyịnogono īmbị̄bị syosa sịkufụma mụndụmbụla, isyabugogị, nisyakunsōnga unkasị gwa mụ̄ndu, nisya bulogwe, nisya buhijị, nisya butūngulu nisya mahēlụ.
40015020	Syo sịkunnyasya umụ̄ndu. Lolị isya kulya ifị̄ndu bo ukasụgụsụla mmaboko gwe mụ̄ndu syo sịtịkunnyasyamo umụ̄ndu.
40015021	Po papo Jesụ alinkusōkapo palapala alinkubūka nkị̄su iki kyali pabupị̄pị nutwaja twa Tịlị na Sịtonị.
40015022	Po papo unkị̄kulu jumo, unkasị gwa Bakanānị, uju āfụmịle mụmo alinkukōlela alinkuti: Ulīmbākisyaga gwe Malafyale gwe nnya Ndabitị. Umwanāngu unndīndwana īmbepo īnyalị jinkụlị̄le.
40015023	Umwene alinkusịta nukummwamụ̄la nalịmo. Abafụ̄ndịgwa bāke balinkusegelela kumyake, balinkuntēngulila balinkuti: Nsōsyepo abūkege buno āndịle liịtāsị ịkukōlela mụ̄nyụma.
40015024	Umwene alinkubụsya alinkuti: Nndumị̄gwe ku ng'ōsị sya nyụ̄mba ja Ịsịlaelị isị sịsobịle, ngatumịgwa na kusị̄ngị ịtolo.
40015025	Umwene unkị̄kulu alinkusegelela kumyake alinkubụ̄ngụlụka pāsi alinkuti: Malafyale ndūla!
40015026	Jesụ ālyamwịle ātịle; Mwịko ukwega ifị̄ndu fya bāna ukutusopela utubwa.
40015027	Unkị̄kulu alinkuti: Nalolị mbalila Malafyale, lolị une ndịle papo nutubwa tụkusala utubụlụlụkisya utu tụkusatuka bo abenenato bịkulya ifị̄ndu pa mēsa.
40015028	Po papo Jesụ alinkubụsya alinkuti: Gwe nkị̄kulu, ulwịtiko lwako lukulūmba! Ngupēle isị kusūma. Po papo umwanāke alinkwenda nukubūmbuluka akabalilo kalakala.
40015029	Po papo Jesụ alinkufụma papo alinkubūka kūmbali ku nyanja ja mụ Galịlaị; alinkufyuka pa kyamba po alinkwakwịtūgala.
40015030	Balinkwịsa kumyake abāndu ifịlūndilo fịfị̄ngị, balinkubatwala kumyake aba bāmyonyokaga ukwenda nabā bālemēle imịbili, nabafwamāso, nāba bāli kinụ̄nụ nāba ndamwa isị̄ngị; balinkwakubụngụlụka mmalūndi mmyake. Umwene alinkubabūmbulusya bōsa.
40015031	Po papo abāndu ikilūndilo kyosa balinkuswịga bo bababwene ukujoba aba bāli kinụ̄nụ, nukwịlūnga ummbili gwa aba bālemēle, nukwenda kanụnụ ịtolo aba bāmyonyokaga, nukukēta aba bāfwịle amāso. Balinkuntụ̄fya Kyala gwa bany'Ịsịlaelị.
40015032	Po papo Jesụ alinkubabilikila abafụ̄ndịgwa bāke, alinkubabūla alinkuti: Ikisa kīnyāgịle mụ̄nda kunōngwa ja kilūndilo kya bāndu iki. Namanga balīndịle papapa ubusịku butatu kisịta kulya nafịmo. Ndịkulōnda ukubasụmụsya bo bakalyamo. Papo ngupāsya ukuti pamo bịsakufwa ulusyu mụnjila bo bịkwenda.
40015033	Abafụ̄ndịgwa bāke balinkubụsya balinkuti: Tụkufyaga kūgu ifị̄ndu fya kubaswila abāndu ikilūndilo buno buno nndukubo mụno?
40015034	Jesụ ātịle: Mụli ni fịsyesye fịlīnga? Bātịle: Tulịnafyo fịhāno na fịbili nutuswi tunāndi.
40015035	Umwene alinkubabūla abāndu ikilūndilo kyosa alinkuti: Amụtūgale pāsi.
40015036	Po papo alinkwega ifịsyesye fịhāno nafịbili fịla nutuswi tulatula alinkugwa ulupị. Po papo alinkumenyanịa alinkubanị̄nga abafụ̄ndịgwa bāke, abēne abafụ̄ndịgwa balinkubajabanịa abāndu ikilūndilo kyosa.
40015037	Balinkulya balinkwịkuta bōsa. Balinkubūngānịa utumēnya utu bāsyesye, fịlinkwịsula ifị̄bo fịhāno na fịbili.
40015038	Aba bạ̄lyaga bali baelufụ bāna ukubala babanyāmbala kisịta kubalilako abakị̄kulu nabānịke.
40015039	Lelo bo abasụmwịsye abāndu ikilūndilo kyosa alinkwịpaka mwịbōtị alinkubūka nkị̄su kya mụ Magatala.
40016001	Po papo Abafalịsaị na Basatukaị balinkwịsa kumyake kukunngela. Balinkusūma ukubapelela ikị̄ka kimo kya kumwanya ikyakummanyịlamo.
40016002	Umwene alinkubāmụla alinkuti: Namajolo mụkuti: Kilābo kumwanya akukuja kunụnụ, papo lilino kukesēlịle.
40016003	Kangi nulubūnju mụkuti: Umụsyugu kukaja kunụnụ, ummbelo gulịko namanga kukesēlịle kangi kubilīngēne. Mụkwagēnịe mụno kukujīla kumwanya, lolị mụkutolịgwa ukufyaganịa ifịmanyịlo fya tubalilo.
40016004	Abāndu ababị̄bị abalogwe bịkulōnda ikimanyịlo, lolị batịkukyagaga nakimo, kyene ki kya Jona unkụ̄ngụlụka.
40016005	Lelo bo abafụ̄ndịgwa basụmwịke ịsīlya lila, bị̄bwa ukutwala ifị̄ndu.
40016006	Jesụ alinkujoba nabo alinkuti: Mụje māso, mwandege unkese gwa Bafalịsaị na Basatukaị.
40016007	Balinkujobesanịa bābo batupu balinkuti: Kīngamo ịkujoba sịsịsị papo tukatwala ifị̄ndu.
40016008	Jesụ āsịmēnye isị bājobaga, alinkubalālūsya alinkuti: Mwe bālwịtiko ulupepe umwe, syo mụkujoba syakị isyakuti mụkaja nifị̄ndu?
40016009	Mpaka ulu mụkāli mụkasyaganịa? Mụtịkukūmbuka isya fịsyesye fịhāno fịla balyege abāndu baelufụ bahāno (5,000) nifị̄bo ifị mwabūnganikị̄syemo utumēnya utu bāsyesye ukuti fyali bulibe?
40016010	Mwịbị̄bwe ni fịsyesye fihāno na fịbili fila balyege abāndu baelufụ bāna (4,000) nifị̄bo ifị mwabūnganikị̄syemo utu bāsyesye ukuti fyali bulibe?
40016011	Mụtịkusyaganịa fịkị ukuti ndịkubala fịfịsyesye ịtolo apa nguti: Mwandege unkese gwa Bafalịsaị na Basatukaị?
40016012	Po papo balinkwenda nukusyaganịa ukuti akābabūlaga isya kuja māso nunkese gwa kisyesye lolị ābalaga isya manyịsyo sya Bafalịsaị na Basatukaị.
40016013	Jesụ bo ajịlekufịka nkị̄su kya mụ Kesalịja Fịlịpị, alinkubalālūsya abafụ̄ndịgwa bāke alinkuti: Abāndu bịkunnjoba Nnyamụ̄ndu ukuja jwanị?
40016014	Abēne balinkuti: Bamo bịkuti jo Johanị umōsị, bamo bịkuti jo Elịja, bamo bịkuti jo Jelemịja, bamo bịkuti ndīsị pamo nkụ̄ngụlụka jumo ịtolo.
40016015	Umwene alinkuti: Umwe lolị mwe mụkuti nịanị?
40016016	Sịmonị Petelị alinkummwamụla alinkuti: Gwe Kilisịtị, gwe Mwana gwa Kyala umūmị.
40016017	Jesụ alinkubụsya alinkuti: Uli nsangalufụ Sịmonị gwe nnya Jona. Buno sịsịsị gukakubūla ummbili, likakubūla ilịlopa. Akubūlịle ju Tāta gwa kumwanya.
40016018	Po lelo nịkukubūla Petelị, uli lwalabwe lwakujēngapo une ikipānga kyangu, amaka ga bufwe gatịsakukitolaga.
40016019	Nịkukupaga nifị̄gulilo fyakwịgulila kukitāngālala kya kumwanya, syosa isị linga upịnyịle pakị̄su bo sịpịnyịgwe na kumwanya, isị linga gwabwịle bo syabuligwe na kumwanya.
40016020	Po papo alinkubakānịsya abafụ̄ndịgwa bāke alinkuti: Mụngammbūlaga najumo umụ̄ndu ukuti jo Kilisịtị une.
40016021	Alinkwanda pakabalilo kalakala Jesụ alinkubalingānịa abafụ̄ndịgwa bāke alinkuti: Kumbagị̄le ukubūka mụ Jelụsalemụ nkukubilwa ku mafụmụ ga kị̄su na kubapụ̄tị abakulūmba na kubamanyakalata; mo nịsakwakugogịgwaga lolị pabusịku bwa butatu po nịsakusyukaga.
40016022	Po papo Petelị alinkusāgukapo nagwe, alinkūmana nagwe alinkuti: Malafyale, fịkuti syo Kyala asyepusyege, sịngakwagaga sịku bo sịsịsyo.
40016023	Umwene alinkunsanụkila Petelị alinkuti: Gwe Setano ugwe, epuka kīnda kūnyụma kumyangu, kulōnda ukūndabanịa. Ugwe īnyịnogono syako sịkaja sya mwa Kyala, kwịnogona sị sya būndu.
40016024	Po papo Jesụ alinkubabūla abafụ̄ndịgwa bāke alinkuti: Uju linga ịkulōnda ukūngōnga une jo fịkuti ị̄fịmbilisyege apīmbēge ikikohekano kyake napo āngōngege une.
40016025	Namanga uju ịkulōnda ukubuponesya ubūmị bwake jo ịkubupēsyaga, lolị uju linga ịkubutāga ubūmi bwake kunōngwa jangu jo ịsakubwagaga.
40016026	Linga umụ̄ndu ākikabaga kyosa ikị̄su, kali kyammbūmbulilaga fịkị linga mo abupēkị̄sye ubūmị bwake? Fịkajapo nafịmo ifị abagị̄le ukusōsya, ifyakububāngila ubūmị bwake.
40016027	Nnyamụ̄ndu ịkuja pakwịsa nabāndumị bāke mbukulūmba bwa gwịse, po ịsakunhōmbaga gwesa ukukōnga mụno īmbōmbo syake sịjīlị̄le.
40016028	Nalolị nịkubabūla une nịkuti: Bamo mụli aba bīmịle papapa batịsakufwaga bo tāsị bakammbona Nnyamụ̄ndu ukwịsila mbukulūmba bwake.
40017001	Lelo bo gakīndịle amasịku ntandatu Jesụ alinkubēga ba Petelị na Jakobụ na Johanị unnụgụna gwa Jakobụ, alinkufyuka nabo pakyamba ikitalị po alinkwakwịjēkela nabo.
40017002	Po papo alinkwanduka bo bịkukēta, kumāso alinkulāngala ukufwana ịsuba, imyenda gyake gilinkung'alịka ukufwana lumụlị.
40017003	Po papo balinkunyomoka bịkuboneka ba Mose na Elịja bịkujoba nagwe.
40017004	Petelị alinkujoba kwa Jesụ alinkuti: Malafyale bo bunụnụ bukị ukuja papapa! Linga gwịganịle āngujēnga īhēma ịtatu papapa, jimo jako jimo ja Mose, jimo ja Elịja.
40017005	Bo ali pakujoba, balinkunyomoka ilịbīngu ilyelụ lịkubakụpikila, balinkwaga ilịsyu lịkufụma mwịbīngu mụmo lịkuti: Uju jo mwanāngu unkūndwe kumyangu uju angyelịle une, jo mụmpilikisyege jūjo.
40017006	Bo bapilị̄ke lilīli abafụ̄ndịgwa balinkwenda nukugwa ulutēnde balinkutetema fị̄jo.
40017007	Po papo Jesụ alinkubūka papo bāli alinkubapalamāsya alinkuti: Amụsụmụke mụngatetemaga.
40017008	Lelo bo bịkwịnula amāso gābo, balinkusịta nukummbona najumo ujūngi lolị Jesụ mwene.
40017009	Bo bịkusụlụka ikyamba Jesụ alinkubalagila alinkuti: Mụngammbūlaga umụ̄ndu najumo tāsị ikisetuka iki mụkibwene, mpaka pakabalilo ka kwịsakusyukila mmbafwe Nnyāmụ̄ndu, po mwịsemụjobēge lolị.
40017010	Po papo abafụ̄ndịgwa bāke balinkunndālūsya balinkuti: Nōngwa ja fịkị abamanyandagilo bịkuti tāsị ịkutala Elịja ukwịsa?
40017011	Jesụ ālyamwịle ātịle; Elịja nalolị jo gwakutala ukwịsa, jo gwakwịsakutendekesya nganị fyosa.
40017012	Lolị ngubabūla ukuti: Ukwisa ko ālisịle Elịja lolị abēne bakālimmēnye, balinkummwangalila ịtolo mụno bịganịle. Syobikuja pakummbōmbela na Nnyamụ̄ndu jope.
40017013	Lelo abafụ̄ndịgwa balinkusyaganịa ukuti ammbalaga Johanị umōsị.
40017014	Lelo bo bajị̄lekōngana kangi nikilūndilo kya bāndu, umụ̄ndu jumo alinkwịsa kwa Jesụ alinkufụgama nkyenị mmyake,
40017015	alinkuti: Malafyale, ulīmbākisyaga umwanāngu unndumyana ali nị̄nyịkị ili lyongēne nimbepo, ịkukubilwa fị̄jo, kabili kabili ịkugwila mmōto na mmīsi.
40017016	Nālintwele kubafụ̄ndịgwa bāko, lolị bātolị̄gwe ukummbūmbulusya.
40017017	Jesụ ālyamwịle ātịle: Ko kusịta kuja nulwịtiko kukị! Bo busobị bukị mwe bāndu umwe! Ngujaga nanụmwe mpaka ndilị? Mbele pōkị ukuti lya lyambepa? Amụntwale kuno.
40017018	Po papo Jesụ alinkujikemela īmbepo īnyalị, jilinkwenda nukusōka. Unndumyana alinkubūmbuluka akabalilo kalakala.
40017019	Lelo abafụ̄ndịgwa balinkwịsa kwa Jesụ balinkujoba bo bị̄jēkị̄le nagwe balinkuti: Nōngwa ja fịkị uswe tutolị̄gwe ukujisōsya?
40017020	Umwene ātịle: Papo ulwịtiko lwinụ lupepe. Nikubabūla une nịkuti: Nalolị nalīnga mụli nulwịtiko ulu luli bo akaseke ka mụtaka ubunāndi, mwịsakukibūlaga ikyamba iki ukuti: Sōkapo apa, būka kula! Kịsakusōkangapo, nafịmo fịtisakubatolaga umwe. [
40017021	Īmbepo īnyalị ja luko lulūlu jitịkusōka, mwene mmaka ga lwịpụ̄to nukufịpīka ifị̄ndu.]
40017022	Bo abafụ̄ndịgwa bōsa bakomēne mụ Galịlaị, Jesụ alinkubabūla alinkuti: Nnyamụ̄ndu ịkuja pakubīkịgwa mmaboko ga bāndu.
40017023	Bịsakunngogaga, lolị pị̄sịku lya butatu ịsakusyukaga. Abafụ̄ndịgwa balinkwenda nukusụlụmanịa fị̄jo.
40017024	Lelo bo Jesụ na bafụ̄ndịgwa bāke bajịlekufịka mụ Kapelịnaumụ, aba bābūngānịaga ifya kusāngula nnyụ̄mba ja NTWA balinkwịsa kwa Petelị balinkunndālūsya balinkuti: Bule ummanyịsị gwinụ ịkusōsya ifyakubungānịa ifya nnyụ̄mba ja NTWA?
40017025	Ātịle: E, ịkusōsya. Bo Petelị ị̄ngị̄le nnyụ̄mba, Jesụ alinkutala ukujoba alinkuti: Sịmonị, kuti fịkị mụnyịnogono syako? Abanyafyale bankị̄su bịkwega kwanị īsōngo ija pampaka nija nyụ̄mba? Kali bịkusōnga abānābo pamo abāndu abāngi ịtolo?
40017026	Umwene alinkuti: Bịkusōnga abāndu abāngi ịtolo (Abahēsya). Jesụ alinkubụsya alinkuti: Po ngīmba abene kị̄su bo batịkuhōmba.
40017027	Lolị tutịkulōnda ukuti abāndu aba batukalalilege. Po lelo ubūke kunyanja ukasope ulusāmbo. Ukasịpule ị̄swi ja kwanda iji jị̄kolịle kulusāmbo, lelo bo ujikahwịle nkanwa kwakulwagamo ulutalama ulu untēngo gwake gufwene nisōngo jangu nijako, ukabapepo.
40018001	Pakabalilo kalakala abafụ̄ndịgwa bāke balinkusegelela kumyake balinkunndālūsya balinkuti: Kali jwanị unkulūmba nkitāngālala kya kumwanya?
40018002	Po papo umwene alinkummbilikila umwanịke alinkummbīka nkyenị mmyabo alinkuti:
40018003	Nalolị nikubabūla une nịkuti: Linga mụtịkwanduka ukuja bo abakeke mụtịsakwịngilamo sịku nkitāngālala kya kumwanya.
40018004	Lolị uju linga ịkwịjị̄sya mwene, ịkwịpela ukuja bo umwanịke uju, jo Ịkujaga nkulụmba nkitāngālala kya kumwanya.
40018005	Uju linga ịkummwambilila umwanịke jumo bo uju mụngamụ jangu, bo ānyambilị̄le une.
40018006	Lolị uju linga ịkunsobekesya ku mbị̄bị jumo mbanāndi aba bịkūnyị̄tika une, jo kwali kunụnụ ukunkunga ulwala mmakosị lwa kummwịbikisya mụnyanja īsolofụ.
40018007	Uli gwakị gwe kị̄su gwe kubagwisya abāndu. Īmbēfyo syo sịlịko bwịla, lolị ahīlị umụ̄ndu uju sịkwendela mmyake!
40018008	Linga gwagịle ikiboko kyako pamo ikilūndi kyako kịkukutwalila ubutulanōngwa, kibụ̄te ukitāge! Kunụnụ ugwe ukwịngila mmbūmị kisịta kiboko pamo kisịta kilūndi ukukīnda ukujanamaboko go mabili namalūndi go mabili bokusopịgwa mmōto gwa bwịla.
40018009	Kangi linga ikisịge kyako kịkukupēfya, kifyule ukitāge. Namanga ugwe ukwịngila mmbūmị bo uli gwa kisịge kimo kunụnụ ukukīnda ukuja nafyo ifịsịge fyo fịbīli bo kusopịgwa ndupānga lwa mōto.
40018010	Mwandege (Mụje māso) mụngansyokelaga najumo mmbanāndi aba; nịkubabūla umwe nịkuti: Abāndumị bābo kumwanya bịkukikēta bwịla ikyenị kya Tāta gwa kumwanya. [
40018011	Namanga Nnyamụ̄ndu ālisịle kukubapoka aba basobịle.]
40018012	Bule umwe mụkuti fịkị? Linga umụ̄ndu ali ni ng'ōsị mịa jumo (100), lelo jimo jēnde nukusoba, kali atịsakusịleka palukubo isị sịsyele amalōngo mahāno na mana na ịhāno na ịna ukubūka nkujilōnda iji jisobịle?
40018013	Lelo bo ajagịle, nalolị nịkubabūla nịkuti: Ịsakusekelaga kuli jījo ukukīnda kuli isị sịkāsobịle amalōngo mahāno na mana na ịhāno na ịna.
40018014	Bo atēndị̄ke bunobuno jope nugwịsēmwe kumwanya, akị̄gana asobēngepo jumo mmbanāndi aba.
40018015	Lelo linga ugwamyinụ akuligile sịmo, būka ukannangisye ubusobị bwake bo mwịjēkị̄le mụli mwe babīli, linga akupilị̄ke bo unngolwịsye ugwamyinụ;
40018016	lolị linga atịkupilika po ummwegege jumo pamo babili bākuja nabo ugwe, ko kuti ubujobị bōsa busịsịmikisịgwege na bakētị babili pamo batatu.
40018017	Linga ịkukāna ukubapilikisya, po usịtwalege kukipānga, linga kōpe ịkukāna, po unndekege, kumyako bo ịpelịle gwapānja bo nsōngesya sōngo.
40018018	Nalolị nịkubabūla nịkuti: Isị linga mụpịnyịle pakị̄su, bo sịpịnyị̄gwe na kumwanya, kangi syosa isị mwabwịle pakị̄su bo syabulị̄gwe na kumwanya.
40018019	Kangi nikubabūla une nịkuti: Linga mụli babili, mwịtikēne tāsị ukusūma fịmo, nalīnga fịjefịkị, Tāta gwa kumwanya ịsakubapaga.
40018020	Namanga apa linga bakomēne mụngamụ jangu babili pamo batatu bo nanịne ndịpo nndinabo.
40018021	Po papo Petelị alinkusegelela kumyake alinkunndālūsya alinkuti: Malafyale, linga ugwamyitu ịkūndiga bwịla po fịkuti nunswege kalīnga? Bule kahāno na kabili?
40018022	Jesụ alinkuti: Une ndịkuti: Unswege kahāno na kabili, lolị amalōngo mahāno na mabili gaje mahāno na mabili (70 x 7).
40018023	Buno buno lelo ikitāngālala kya kumwanya kili bo umalafyale uju ālōndaga ukubala īndalama syake isị syali nababōmbị bāke aba bakopịle kumyake.
40018024	Lelo bo ịkwanda ịtolo ukubala nabo balinkuntwala kumyake jumo uju ālị̄le ba talenti elịfụ kalōngo (kokuti ịsịlịngị 50,000,000; namanga Talenti jumo afwene ni silingị 5,000.)
40018025	Bo umalafyale āgịle ukuti akaja nafyo ifyakuhōmba ātịle: Mụbūlisye bōsa, jūjo nu nkasị gwake nabānāke, mūlisyege fyosa naifị alinafyo, mo mfyagilege ifyakūhōmba une.
40018026	Po papo ummbōmbị jujuju alinkubụngụlụka mmalūndi mmyake alinkupyelesya alinkuti: Ulīngetelela tāsị, anikukuhōmbaga fyosa.
40018027	Po papo umalafyale ikisa kilinkwenda nukummwaga mụ̄nda, alinkumpākisya ummbōmbị jula alinkummwabula, alinkunhobokela īnōngwa jōsa.
40018028	Lelo bo asōkịle pānja ummbōmbị jula jula alinkwaganịla nummbōmbị ujūngi unnịne uju ālị̄le ba ndenalị bāke mia jumo (kokuti ịsịlịngị 7,500; namanga ndenalị jumo afwene ni sentị 75) jo alinkunkola, alinkumpị̄ta kummịlo alinkuti: Homba ifị gwakopịle kumyangu.
40018029	Po papo ummbōmbị unnịne jula alinkubụngụlụka pāsi alinkupyelesya kumyake alinkuti: Ulīngụlilapo tāsị, anikukuhōmbaga.
40018030	Umwene alinkusị̄ta, alinkwakummwịgalila nnyụ̄mba ja bannyololo alinkuti: Ịsakusōkaga bo ahōmbịle ifị ālị̄le.
40018031	Ababōmbị abanịne bo basịbwene sịsịsị balinkusụlụmanịa fị̄jo. Balinkwakummbūla umalafyale gwabo syosa isị bāsịbwene.
40018032	Po papo umalafyale gwake alinkummbilikila alinkujoba nagwe alinkuti: Gwe mmbōmbị gwe mmbị̄bị ugwe, une ngulekị̄le fyosa ifị̄ gwalị̄le, papo gwapyelesyaga kumyangu.
40018033	Kukāli kunụnụ lelo ukuti nanụngwe umpākisyege ummbōmbị unnịno, bo apa une nākupākị̄sye ugwe?
40018034	Po papo umalafyale alinkukalala fị̄jo alinkunsụngila kubākummwịgalila mụnnyololo alinkuti: Ịsakwabukaga bo amalịle ukuhōmba ifị ālị̄le.
40018035	Bo ịsakutendekaga bunobuno jope na Tāta kumwanya kuli gwesa uju linga mụndụmbụla jake atịkunswa ugwamyabo.
40019001	Lelo bo Jesụ amalịle amasyu gagaga alinkufụma mụ Galịlaị alinkubūka nkị̄su kya mụ Jụtaị, ịsīlya lila Jolịtanị.
40019002	Balinkunkōnga abāndu ifịlūndilo fịfị̄ngị. Umwene alinkubabūmbulusya mụlamụla.
40019003	Po papo Abafalịsaị balinkwịsa kumyake kukunngela balinkuti: Kali kunụnụ umụ̄ndu ukunsōsya unkasị kunōngwa jōsa jila?
40019004	Umwene alinkubụsya alinkuti: Kali mụkabalamo mwakalata ukuti: Umpelị, pabwandilo āpelịle unnyāmbala nunkị̄kulu?
40019005	Alinkōngelapo kangi alinkuti: Ko kuno umụ̄ndu ịkunndekaga ugwịse nunna, ịkummūmīlilaga ju nkasị gwake, lelo bo babīli bababa bịkujaga mmbili gumogwene.
40019006	Po papo lelo balekịle ukuja babili; bị̄pelịle ukuja mmbili gumo gwene ịtolo. Lelo aka linga Kyala akūngisēnịe ko mwịko ukutatulanịa gwe mụ̄ndu.
40019007	Abēne balinkuti: Fịkị Mose ālagị̄le ukuti umpege kalata gwakuti: Nunsōsị̄sye, napō unndekege?
40019008	Umwene alinkubụsya alinkuti: Panōngwa ja bukafụ bwa ndụmbụla syinụ, Mose ābị̄tikị̄sye ukubasōsya abakasị bīnụ. Lolị mmbwandilo bo sịkāli bunobuno.
40019009	Lelo ngubabūla une nguti: Uju linga ịkunsōsya unkasị, uju akatulamo īnōngwa ja bulogwe, kangi ēnde nukwega ujūngi, bo alogịlwe nunkasị gwa bāndu.
40019010	Po papo abafụ̄ndịgwa bāke balinkuti: Linga bo sịli bunobuno ku mụ̄ndu nu nkasị po kukaja kunụnụ ukwega.
40019011	Umwene alinkuti: Ilịsyu lilīli likaja lya bōsa ukulyaganịa, lolị bēne bābo bapēgị̄gwe.
40019012	Namanga balịko abafụle aba bāpāpị̄gwe bububo ukufụma mụ̄nda mmbannabo, balịko abafụle aba bafụlị̄gwe nabāndu; kangi balịko abafụle aba bị̄fụlịle bēne kunōngwa ja kitāngālala kya kumwanya. Uju linga amēnye ukusyaganịa sịsịsị jo asyaganịege.
40019013	Po papo balinkubatwala kumyake abānịke ukuti ababīkengepo amaboko gāke nukubịpụ̄tila. Abēne abafụ̄ndịgwa bāke lolị bo balinkūmana nabo.
40019014	Umwene Jesụ alinkuti: Amụbaleke abānịke bị̄sege kumyangu, mụngabakānịsyaga. Buno aba bali bo bababa, ikitāngālala kya kumwanya kyabo.
40019015	Po papo alinkubabīkapo amaboko alinkusụmụka ukubūka.
40019016	Lumo umụ̄ndu jumo alinkwịsa kwa Jesụ, alinkunndālūsya alinkuti: Mmanyịsị, mmbōmbēge mbōmbo nụnụ ngị ukuti mo mbwagilege ubūmị bwa bwịla?
40019017	Umwene ābụsị̄sye ātịle: Kūndālūsya fịkị īnụnụ isya kubōmba? Alịko jumojwene unnụnụ. Linga kulōnda ukwịngila mmbūmị usịkōngege īngomēlesyo.
40019018	Umwene alinkunndālūsya alinkuti: Sịliku? Jesụ ātịle: Isị sikuti: Ungagogaga, ungalogwaga, ungahījaga, ungantungulupilaga unnịno.
40019019	Ummwimikege ugūso nunyoko, na ulu lukuti: Unnganege unnịno bo apa gwịganịle gwịmwene.
40019020	Unndumyana untụbwa alinkubụsya alinkuti: Syosa sịsịsị syo nsịkōngịle. Syo sịliku isị nsyele?
40019021	Jesụ ālimmwamwịle ātịle: Linga kulōnda ukuja mpelelesye, ukūlisye ikyuma kyako kyosa, ukabapege abalōndo, po kwịsakujaga ni kyuma kumwanya; po ukị̄sege ūngōngege une.
40019022	Bo apilị̄ke sịsịsị unndumyana untụbwa jula, alinkusōkapo nubusụlụmanịe, namanga āli nikyuma kị̄ngị fị̄jo.
40019023	Jesụ alinkujoba nabafụ̄ndịgwa bāke alinkuti: Nalolị nikubabūla nịkuti: Kupala unkabị ukwịngila nkitāngālala kya kumwanya.
40019024	Nịkwandisya kangi nịkubabūla nịkuti: Kupala fị̄jo umụ̄ndu unkabị ukwịngila nkitāngālala kya Kyala ukukīnda īngamịla ukwenda nkapegeso ka sịndāno.
40019025	Abafụ̄ndịgwa bāke bo bapilị̄ke lilīli, balinkwenda nukutēnguka fị̄jo mụ̄nda balinkuti: Po jwanị ịkuponaga lelo?
40019026	Jesụ alinkubalūlalila, alinkubāmụla alinkuti: Abāndu bo sịbatolịle sịsịsị, lolị Kyala jo sịkantola nasịmo.
40019027	Po papo Petelị alinkwamụla alinkuti: Kēta, uswe tufịlekịle fyosa tụkukōngịle jujugwe tụkukabaga fịkị lelo?
40019028	Jesụ ābāmwịle ātịle: Nalolị nịkubabūla umwe nịkuti! Linga sịku, bo fyosa fịkwandịgwa ukupelịgwa, bo Nnyamụ̄ndu atūgēle pakikota kya bụkulūmba, po nanụmwe mwe mụngōngịle lilino mwịsakwịtūgala pafịkota fya butwa kalōngo nafịbili mwịsakufịlōngaga ifịkolo fya Ịsịlaelị kalōngo na fịbili.
40019029	Gwesa uju linga ịkujileka īnyụ̄mba, pamo abāmyabo, pamo abalūmbu, pamo ugwịse, pamo unna, pamo abāna, pamo imịgūnda, kunōngwa ja ngamụ jangu jo ịsakwambililaga ifị fịkīndilị̄le ubwịngị, kangi ịsakubwịngilangapo nubūmị bwa bwịla.
40019030	Lolị bị̄ngị aba lilino bankyenị bịsakujaga ba kūnyụma, abākūnyụma bịsakujaga bankyenị.
40020001	Ikitāngālala kya kumwanya kili bo umwenekāja uju ālābị̄le nulubūnju kukubapāla abā kubōmbela unngūnda gwake gwa māfị̄lu.
40020002	Lelo bo ị̄tikēne nabo ukuti bịkufwalaga ndenalị jumo mwịsịku limo, alinkubatuma kukubōmba mụnngūnda gwake gwa māfị̄lu.
40020003	Alinkubūka kangi bo īsanya jikomịle alinkwakubāga abāngi bịkwimīluka ịtolo pāsokonị.
40020004	Alinkujoba nabo alinkuti: Nanụmwe amụbūke nkubōmba mụnngūnda gwa māfị̄lu, ngubahōmbaga umfwalo ugu gubafwene.
40020005	Abēne balinkubūka. Kangi alinkwandisya ukubūka nkulōnda bo lili pantu na mwịlūnduko. Alinkubōmba bo sịlasịla.
40020006	Lelo bo abūkịle kangi namajolo pakabalilo ka kalōngo na kamo alinkwakubāga abāngi bịkwimīluka ịtolo. Alinkujoba nabo alinkuti: Fịkị mụkwimīluka ịtolo akabalilo kōsa kisịta kubōmba mbōmbo?
40020007	Abēne balinkubụsya balinkuti: Papo najumo akatulōndapo. Umwene alinkubabūla alinkuti: Amụbūkege nanụmwe mụ̄ngūnda gwangu gwa māfị̄lu.
40020008	Lelo bo bwịlịle namajolo, umwene nngūnda gwa māfị̄lu alinkujoba nu mwimililị gwake alinkuti: Babilikile ababōmbị ubahōmbēge imịfwalo gyabo. Utalege aba bamalikisye ukwịsa mpaka pali aba bātalịle.
40020009	Po papo bo bị̄sịle aba ābalagị̄le namajolo balinkwambilila uju ndenalị gwake, uju ugwake.
40020010	Lelo bo bịkubūka aba bātalile ukwịngila, balinkwịnogona ukuti bo bịkubakīnda abị̄nābo ukuhōmbịgwa. Lolị balinkwaga bope bịkwambilila uju ndenalị gwake uju ndenalị gwake.
40020011	Lelo bo bambilị̄le balinkūmana numwene nngūnda,
40020012	balinkuti: Kēta aba bị̄sịle kūnyụma babōmbịle īsala jimo jēne, lolị ugwe utufwenịe nabo nanụswe twe tukubị̄lwe nimbōmbo ilị̄sịku lyosa, twe lutukufịfye nulumụ ulukali.
40020013	Umwene alinkummwamụla jumo mụli bābo alinkuti: Mma gwekanya, ngakusyoba. Tukālitikēne pa mfwalo gwa ndenalị jumo?
40020014	Ega umfwalo gwako ubūkege kukāja. Nịganịle nịmwene ukumpa ugwa mụ̄nyụma uju bo mụno ngupelịle ugwe.
40020015	Sịkaja syo isị sịmbagị̄le une ukufịbōmbela ifyangu mụno nị̄ganịle? Nongwa jafịkị bụkukwaga ubūfị kunōngwa ja bunụnụ bwangu?
40020016	Bo sịli bunobuno, aba kubumalīkisyo bịsakujaga bākwanda, abā kwanda bịsakujaga ba kubumalikisyo.
40020017	Lelo bo Jesụ ịkufyuka ukubūka ku Jelụsalemụ, alinkusāguka nabo abafụ̄ndịgwa kalōngo na babili bala, alinkujoba nabo kubutị̄tu bo bịkwenda alinkuti:
40020018	Mụkēte, tụkufyuka ukubūka mụ Jelụsalemụ, mo Nnyamụ̄ndu bịsakwakubapaga abapụ̄tị abakulūmba na bamanyakalata; bo bịsakunndōngaga ukuti afwege
40020019	po lelo bịkwakummbīkaga mmaboko ga bāpānja, aba bịkwakunkịnilaga, bankomege nifịkotị nukunkomela pakikohekano; lelo pị̄sịku lya butatu ịsakusyukaga.
40020020	Lelo po papo alinkwịsa unkasị gwa Sebetaị na bānāke abalumyana babili, alinkunngūndamịla, alinkusūma fịmo.
40020021	Umwene alinkuti: Kulōnda fịkị? Alinkuti: Ngusūma ukuti abānāngu babili abalumyana aba bakatūgasanịege nanụngwe, jumo kukị̄līlo ujūngi kukị̄mama nkitāngālala kyako.
40020022	Umwene Jesụ alinkwamụla alinkuti: Mụkasịmanya isị mụkusūma. Mubagị̄le ukunwa ifị̄nga iji nịkuja pakunwa une? Abēne balinkuti: Ena tubagị̄le.
40020023	Umwene alinkuti: ifị̄nga jangu jo jakị jo mụkunwaga, lolị ukutūgala kukị̄līlo na kukị̄mama kumyangu, jo jikaja mbōmbo jangu ukumpa umụ̄ndu. Bịsakutūgalaga bābo linga Tāta ābatendekekị̄sye ngānị.
40020024	Lelo bo bapilike sịsịsị abị̄nābo kalōngo, balinkwenda nukubakalalila abanyamụ̄ndu bo babīli bala.
40020025	Po papo Jesụ alinkubabilikila pamopēne bōsa alinkuti: Mụmēnye ukuti abalagilị ba bāpānja bịkubalambikila mmbutwa abāndu bābo, nukuti abakulūmba bābo bali namaka fị̄jo kubāndu.
40020026	Lolị bo sịtịkujaga buno buno kumyinụ. Umwe uju linga ịkuti njege ne nkulụmba kubị̄nāngu jo fịkuti ịpelege ukuja gwakubabōmbela mwe banịne.
40020027	Nauju linga ịkuti njege ne ntasị kubị̄nāngu, jo fịkuti ịpelege mmbōmbị gwinụ mwe banịne.
40020028	Bo apa jope Nnyamụ̄ndu akālisịle nkulōnda abakummbōmbela, himma ālisịle nkubabōmbela abāndu, nukusōsya ubūmị bwake ukuti bujege bwa kubapokela bā bị̄ngị.
40020029	Lelo bo Jesụ na bafụ̄ndịgwa bāke bịkusōka ukufụma mụ Jelịko balinkunkōnga abāndu ikilūndilo ki kị̄ngị.
40020030	Lelo bālipo abafwamāso babili aba bātūgēle pāmbali panjila. Lelo bo bapilike ukuti Jesụ ịkukīnda, balinkukōlela balinkuti: Ulitupākisyaga gwe Malafyale gwe nnya Ndabitị.
40020031	Lolị abāndu aba bali nagwe balinkūmana nabo balinkuti: Mwe, amụbatame! Abēne lolị po balinkōngelapo fị̄jo ukukōlela balinkuti: Ulitupākisyaga gwe Malafyale gwe nnya Ndabitị
40020032	Po papo Jesụ alinkwima alinkubabilikila, alinkubalālūsya alinkuti: Mụkulōnda mbabōmbele fịkị?
40020033	Abēne balinkubụsya balinkuti: Malafyale, tukulōnda ukuti utwịgule amāso.
40020034	Jesụ kilinkummwaga ikisa mụ̄nda, alinkubapalamāsya mmāso, po papo balinkwenda nukukēta mbīmbibi ịtolo, balinkwenda nukunkōnga.
40021001	Lelo bo basegelị̄le mụ Jelụsalemụ balinkwịsa mụ Betịfage ku kyamba kya mịsyunguti; po papo Jesụ alinkubatuma abafụ̄ndịgwa bāke babili,
40021002	alinkubabūla alinkuti: Amụbūke nkāja kala mụnịngisēnịe nako, nakalīnga ịtolo mụkwakujagaga īmbụ̄nda bajikūngịle jili ni mwana; mụkasyabule mụkandwalile.
40021003	Linga jumo ịkujoba nanụmwe sịmo mụkātigi. UNTWA ịkusịlōnda po umụ̄ndu jula ịsakusịtumaga nakalīnga.
40021004	Sịsịsị syabonị̄ke ukuti mo sị̄silege isị ājobịle unkụ̄ngụlụka apa ạ̄tigi:
40021005	Mmbūle umwana unndīndwana gwa Syonị ukuti Umalafyale gwako ịkwịsa kumyako, ījị̄sịsye ịtogịle pa mbụ̄nda, ịtogịle pa mwana ja mbīmbamịtwalo.
40021006	Po papo abafụ̄ndịgwa balinkubūka balinkwakubōmba bo mụmo Jesụ ābalagilị̄le;
40021007	balinkujitwala īmbụ̄nda pamopēne najīmwana, balinkwalisyapo ifịlūndo pamwanya pa mbụ̄nda alinkwenda nukwịtogapo.
40021008	Ikilūndilo kya bāndu ikị̄ngị balinkwalisya imyenda gyabo mụnjila, abāngi balinkukonyola īsāmba syamịpịkị balinkwalisya mụnjila.
40021009	Ikilūndilo iki kyalōngwịle nkyenị naiki kyakōngaga kūnyụma kumyake fịlinkōmolelanịla ukukōlela fịlinkuti: Hosyana kummwanya gwa Ndabitị! Nsajịgwa uju ịkwịsila mụ ngamụ ja NTWA. Hosyana kumwanya!
40021010	Lelo bo ị̄ngị̄le mụ Jelụsalemụ ikị̄su kyosa kyanyomwịke balinkuti: Jwanị jujuju?
40021011	Lelo ifịlūndilo fịlinkwamụla fịlinkuti: Uju jo nkụ̄ngụlụka Jesụ uju afụmịle mụ Nasaletị nkị̄su kya mụ Galịlaị.
40021012	Po papo Jesụ alinkwịngila nnyụ̄mba ja Kyala, alinkubakagamo bōsa aba būlisyaga nukūla utūndu nnyụ̄mba ja Kyala, alinkusịpetusya īmēsa sya būsanịandalama nifịkota fya būlisya ngụ̄nde.
40021013	Alinkubabūla alinkuti: Lisị̄mbị̄gwe ili lịkuti: Īnyụ̄mba jangu jịsakujobịgwaga ukuja nyụ̄mba ja kwịpūtilamo. Lolị umwe mụjipelịle ukuja mbako ja mịnyāmbụta.
40021014	Po papo abafwamāso naba bịkumyonyoka ukwenda balinkwịsa kumyake alinkubabūmbulusya.
40021015	Lelo bo abapụ̄tị abakulūmba nabamanyandagilo bafịbwene ifị̄swigu ifị̄ āpelaga, na bakeke bo bịkukōlela mụnyụ̄mba īnyị̄kemo bịkuti: Hosyana ku Nnya Ndabitị! Balinkwenda nukukalala.
40021016	Balinkunndālūsya balinkuti: Kupilika isị bịkujoba? Jesụ alinkubāmụla alinkuti: E, ngupilika, umwe mụkabalamo sịku mwa kalata ili lịkuti: Nkanwa mbafyele na mụli aba bịkōnga mo mụno gwịtendekekị̄sye ulutụ̄fyo ulupelelesye?
40021017	Jesụ alinkubaleka pāpo, alinkusōka nkāja kala alinkubūka mụ Betanịja mo alinkwakugona.
40021018	Nulubūnju bo ịkugomokela nkāja, īnjala jilinkunnduma.
40021019	Alinkugubona unkuju pabupị̄pị ni njila, alinkubūka apa gulịpo, lolị alinkusịtakusyagamo nasịmo īseke, gālimo ga mānị gēne. Po papo alinkugubūla alinkuti: Utịsakupamo sịku īseke kangi. Po papo unkuju gulinkwenda nukūma lulalula.
40021020	Lelo bo abafụ̄ndịgwa bagubwene balinkuswịga balinkuti: Unkuju ugu gūmịle nakalīnga mụnjila nngị?
40021021	Jesụ ābāmwịle ātịle: Nalolị nịkubabūla une nịkuti: Linga mụli nulwịtiko kangi mụtịkwịlāmwa, mụtịsakubōmbaga syene bo isị sịbōmbị̄gwe kunkuju, lolị pope linga mwịsakujoba kukyamba iki mụkuti: Sụmụka kị̄tāge mụnyanja, sịsakubōmbịgwaga.
40021022	Kangi fyosa ifị mụkusūma ndwịpụ̄to mwịsakwambililaga linga mụkusūmila ndwịtiko.
40021023	Lelo bo Jesụ ị̄ngị̄le kangi mụnyụ̄mba ja kwịpụ̄tilamo, bo alipakumanyịsya, abapụ̄tị abakulūmba na mafụmụ balinkwịsa kumyake balinkunndalūsya balinkuti: Ugāgị̄le kūgu amaka aga kubōmbela syosa sịsịsị? Jwanị akupēle amaka gagaga?
40021024	Jesụ alinkubāmụla alinkuti: Nịne ndinasyo isyakubalālūsya; linga mụnyāmwịle mụno sịjīlị̄le, po ngubabūlaga kuno ngāgịle amaka gākubōmbela syosa sịsịsị.
40021025	Ulōsyo lwa Johanị lwafụmịle kūgu? Lwafụmịle kumwanya pamo kubāndu? Balinkujobesanịa bābo balinkuti: Linga tụkuti: Lufụmịle kumwanya po ịsakutwamụlaga ātigi: Po nōngwa jafịkị mụkammwịtikaga?
40021026	Lolị kangi linga tụkuti: Lufụmịle kubāndu, po tụkutị̄la isị abāndu bịsakubōmbaga, namanga bōsa sịbakolịle ukuti Johanị nkụ̄ngụlụka.
40021027	Po balinkummwamụla Jesụ balinkuti: Tukamanya. Umwene alinkubāmụla alinkuti: Po nanịne ndịkubabūla mụno ngāgịle amaka aga ngubōmbela syosa sịsịsị.
40021028	Bule umwe mụkuti fịkị? Umụ̄ndu jumo āli nabāna abalumyana babili; alinkubūka ku ntasị alinkummbūla alinkuti: Mwanāngu umụsyugu būka ukabōmbēge mụnngūnda gwa māfị̄lu.
40021029	Ālyamwịle ātịle: Nemma ngịgana; lolị pānyụma ālinogwine ābūkịle.
40021030	Kangi alinkubūka ku gwabubili, alinkujoba bo sịsyo ājobịle kuntasị; ālyamwịle ātịle: E, ngubūka, Malafyale, lolị alinkusịtakubūka.
40021031	Mụli bo babīli bababa jo aliku uju ābōmbịle isị ālōndaga ugwịse? Bātịle: Jo ntasị, Jesụ ābabūlịle ātịle: Nalolị nikubabūla une nịkuti: Abasōngesya sōngo naba malaja bịsakubatalilaga ukwịngila nkitāngālala kya Kyala.
40021032	Johanị ālisịle kumyinụ mụnjila ja bugolofụ, lolị mụkālimmwịtị̄ke, lolị abasōngesya sōngo na bamalaja bālimmwịtị̄ke; pope napa mwasịkētịle, mụkāpīndwịke kūnyụma nukummwịtika.
40021033	Amụpilike ikifwanịkisyo ikīngi. Ālịko jumo umwenekāja uju āli nunngūnda gwa māfị̄lu ugu āgusyungūkị̄sye ulupaso mụmbali, āsōngwịle ni kya kukamịlamo amāfị̄lu, ājēngịle nikisōnge, unngūnda alinkugubīka nkiboko kya bēnelelị, umwene alinkubūka kukị̄su ikīngi.
40021034	Bo akabalilo kakubikifwa īseke kasegelị̄le, alinkutuma ababōmbị bāke kubēnelelị, kukummwegela īseke;
40021035	po papo abēnelelị balinkunkola jumo mmbabōmbị bāke bala balinkunkoma, ujūngi balinkunngoga, kangi ujūngi balinkuntịka na mabwe.
40021036	Alinkutuma ababōmbị abāngi, abị̄ngị ukukīnda abatasị; bope balinkubabōmbela bo sịlasịla.
40021037	Kūnyụma ālintumịle umwanāke alinkuti: Umwanāngu jo bịkwakummwimikaga.
40021038	Lolị aba bābōmbelaga amāfị̄lu bo bammbwene umwana balinkubūlana balinkuti: uju jo gwapakilīngo, oko tunngoge ikilīngo kije kyitu.
40021039	Po papo balinkummwega balinkuntāga pānja balinkunsōsyamo ndupaso, balinkwenda nukunngoga.
40021040	Lelo bo ịkwịsa umwenenngūnda ịsakubabōmbelaga sya fịkị ababōmbela māfị̄lu bala?
40021041	Bālimmwamwịle bātịle: Ababị̄bị bala ịsakubagoga kisịta kubapākisya, kangi unngūnda ịsakugubīkaga mmaboko ga bēnelelị abāngi, aba bịsakuntwalilaga īseke syake ntubalilo twa kubikifwa.
40021042	Jesụ alinkujoba nabo alinkuti: Mụkabalamo sịku īnōngwa sya Kyala mwa kalata isị sịkuti: Ilị̄bwe ili bālisyokị̄le abajēnga nyụ̄mba, lyo lị̄pelịle ukuja lyakwịtotekapo īnyụ̄mba jōsa sịsịsị āsịbōmbịle UNTWA, syakuswịgisya fị̄jo kukusịkēta!
40021043	Buno buno lelo nịkubabūla nịkuti: Ikitāngālala kya Kyala kịsakwegịgwaga kumyinụ, kipēgịgwege ikikolo iki kịkupa īseke isị sībagị̄le. [
40021044	Uju linga ịkugwila pị̄bwe lilīli ịsakumenyụkanaga, kangi uju linga lịkunngwila ilị̄bwe lilīli lịsakuntakanịaga.]
40021045	Lelo bo abapụ̄tị abakulūmba na Bafalịsaị bafịpilị̄ke ifịfwanịkisyo fyake, balinkusyaganịa ukuti ābabalaga abēne.
40021046	Lelo bo bịkulōnda ukunkola, balinkwenda nukufịtị̄la ifịlūndilo fya bāndu papo bammwimịkaga ukuja nkụ̄ngụlụka.
40022001	Po papo kangi alinkubabūlila mfịfwanịkisyo alinkuti:
40022002	Ikitāngālala kya kumwanya kili bo umalafyale uju ābīkịle ulusekelo lwa bwegị bwa mwana unndumyana,
40022003	alinkubatuma ababōmbị bāke kukubakōlela aba bābilikilị̄gwe ku lusekelo lwa bwegị; lolị abēne balinkukāna ukwịsa.
40022004	Alinkubatuma kangi ababōmbị abāngi alinkuti: Kababūle aba bābilikilị̄gwe, kēta ndendekị̄sye ifị̄ndu ngogịle īngāmbaku ni ng'ōmbe īndụbwa īnyāte, kukuti kāndu katendekesị̄gwe kilingānị.
40022005	Lolị balinkusịta kusịbīkilako umōjo balinkubalanịla, jumo alinkubūka kunngūnda, ujūngi kumbōmbo jake,
40022006	po aba bāsyele balinkubakola ababōmbị bāke, balinkubabōmbela īngosyasonị balinkubagoga.
40022007	Po papo umalafyale alinkukalala; alinkubatuma abābwịte bāke balinkwakubapyụta abagogị bala nukukosya akāja kābo.
40022008	Kangi ābabūlịle ababōmbị bāke ātịle: Ubwegị butēndekesị̄gwe, lolị aba bābilikilị̄gwe bakabāgịle.
40022009	Po lelo amụbūkege mmịpūlo gya nkāja mụkababilikilege ku lusekelo lwa bwegị abāndu bōsa aba linga mụkubāga.
40022010	Po papo ababōmbị bala balinkusōka ukubūka mmịpūlo balinkubabūngānịa bōsa aba bābāgaga, ababị̄bị na banụnụ; po lelo ikyụmba kya lusekelo lwa bwegị ikinywamụ kilinkwịsula abahēsya.
40022011	Lolị bo umalafyale ị̄ngị̄le nkubakēta abahēsya, alinkwaga umụ̄ndu jumo akafwala umwenda gwa pabwegị;
40022012	alinkunndālūsya alinkuti: Gwe kanya gwịngị̄le bulebule mụno kisịta mwenda gwa pabwegị? Alinkutolịgwa isya kwamụla.
40022013	Lelo umalafyale alinkujoba kuli aba bālisịle kubwegị alinkuti: Amụmpịnye amaboko na malūndi, mụntāge mụngị̄sị ja pānja mụno abāndu bịsakukụ̄taga nukusyegetụla amị̄no.
40022014	Namanga ababilikilịgwa bo bị̄ngị, lolị abasalịgwa banāndi.
40022015	Lelo po papo Abafalịsaị balinkubūka balinkwakujobana ukuntabanịkisya mbujobị bwake.
40022016	Balinkubatuma abafụ̄ndịgwa bābo kumyake, balinkubatuma pamopēne na banya Helotị, balinkuti: Mmanyịsị, tụkumēnye ukuti ugwe kujoba isyanalōlị, īnjila ja Kyala kumanyịkisya mbwanalolị kisịta kupāsya kumụ̄ndu najumo; namanga ugwe utịkukēta isya mụno umụ̄ndu ajīlị̄le.
40022017	Balinkuti: Tubūle lelo isị kwịnogona. Bule mwịko ukusōnga īsōngo kwa Kesale pamo mma?
40022018	Lolị Jesụ āsyagēnịe isya bubị̄bị bwabo, ạ̄tile: Mụkūngela fịkị mwe basyobị umwe.
40022019	Amụ̄nāngisye ulutalama lwa sōngo. Bantwalila ulutalama.
40022020	Jesụ ābalālūsịsye ātịle: Ikifwanị iki nubusị̄mbe ubu fyanị?
40022021	Bātịle: Fya Kesale. Po ababūlịle ātịle: Po lelo amụmmbōmbelege Kesale ifya bukesale bwake, jope Kyala mụmmbōmbelege ifya bwakyala bwake.
40022022	Bo basịpilị̄ke sịsịsị balinkwenda nukuswịga; balinkunndeka pāpo balinkusụmụka ukubūka.
40022023	Pị̄sịku lilyo Abasatukajị aba bịkuti ukusyuka kukajako balinkwịsa kumyake; balinkunndālūsya,
40022024	balinkuti: Mmanyịsị, Mose ātịle: Linga umụ̄ndu ịkufwa unsịtakulekako abāna, ugwamyabo abagị̄le ukummwega unkị̄kulu umfwile jula, ukuti ampāpilengemo abāna ugwamyabo.
40022025	Lelo balịko abanyamụ̄ndu bahāno na babili mmyitu mụno; ugwakwanda ālyegịle unkị̄kulu, lelo āfwịle kisịta kulekamo abāna, unkasị alinkwegịgwa nugwamyabo.
40022026	Bunobuno lelo ugwakibili nugwakitatu ukwakufịka mpaka kugwa buhāno nabubili balinkufwa.
40022027	Pānyụma pali bōsa bababa, unkị̄kulu alinkufwa jope.
40022028	Lelo nkabalilo ka kusyuka ịsakujaga nkasị gwa aliku? Namanga bōsa bālimmwegịlemo.
40022029	Jesụ alinkubāmụla alinkuti: Mụsobịle, namanga mụkasịmanya isị ilịsyu lya Kyala lịkujoba, gōpe na maka ga Kyala mụkagamanya.
40022030	Buno mbusyuka batịkwega kangi batịkwegịgwa, lolị bafwene bo abāndumị kumwanya.
40022031	Isya kusyuka aba bafwịle mụkabala mwa kalata isị Kyala ābabūlịle umwe apa ātịle:
40022032	Une ne Kyala gwa Abụlahamụ ne Kyala gwa Ịsịhaka kangi ne Kyala gwa Jakobụ? Akaja jo Kyala gwa bafwe, lolị jo Kyala gwa būmị.
40022033	Lelo bo ikilūndilo kya bāndu kipilị̄ke sịsịsị, balinkuswịga ukumanyịsya kwake.
40022034	Lelo bo abafalịsaị bapilị̄ke ukuti abatobị̄sye, Abasatukajị balinkwenda nukubūngāna pamopēne.
40022035	Po papo jumo mụli bābo, ummanyandagilo, alinkunndālūsya ukunngela alinkuti:
40022036	Mmanyịsị, lo lulagilo lulịko ulukulūmba mụngomēlesyo?
40022037	Alinkubāmụla alinkuti: Lo ulu lụkuti: Unnganege UNTWA Kyala gwako ni ndụmbụla jako jōsa, numōjo gwako gōsa, kangi na mahala gāko gōsa.
40022038	Ulu lo lulagilo ulukulūmba kangi ulwakwanda.
40022039	Ulwa bubili ulu lufwene nalo lo ulu lụkuti: Unnganege unnịno bo apa gwịganịle gwịmwene.
40022040	Mụ ndagilo syo ịbili sịsịsị mo mụno sị̄kūngịle īngomēlesyo syosa sya Mose nabasololị.
40022041	Lelo bo abafalịsaị babūngēne pamopēne, Jesụ alinkubalālūsya,
40022042	alinkuti: Bule apa mụkwịnogona umwe Kilisịtị nnyānị? Bātịle: nnya Ndabitị.
40022043	Ābalālūsịsye ātịle: Po sịli bule bule lelo ukuti Ndabitị bo ị̄swile Mbepo ịkūnjoba ija NTWA, apa ịkuti:
40022044	UNTWA ajobịle ku Ntwa gwangu ātile: Tūgala kukiboko kyangu ikị̄līlo, mpaka papo abalugu bako nịsakubabīkaga kūsi kunjajo syako.
40022045	Lelo linga Ndabitị ịkunnjoba ukuja jo NTWA gwake, po mwanāke bule bule?
40022046	Lelo akālipo najumo uju amēnye ukummwamụla limo, kangi ukufụma pị̄sịku lila akālịmo najumo ugwa kukịba ukunndālūsya isị̄ngị.
40023001	Po papo Jesụ alinkujoba kufịlūndilo fya bāndu nakubafụ̄ndịgwa bāke alinkuti:
40023002	Abamanyakalata na Bafalịsaị bịkutūgasya pakikota kya Mose.
40023003	Buno buno lelo mụsịbōmbēge nukusịkōnga syosa isị bịkubōmba; namanga abēne bịkulūmbilila lolị batịkusịbōmba.
40023004	Bịkupịnya ifịtwalo ifịsịto ifịkonyola bāndu, bịkufịbīka pafịbeja fyabāndu, lolị abene bakị̄gana nukufị̄nulapo nulōbe lwabo ukubatūla ukupīmba.
40023005	Bịkubōmba īmbōmbo syabo ukuti abāndu bababone; bịkufwala utunyāmbi twa fịpapa utu tusị̄mbị̄gwemo amasyu ga Kyala utwakwịnāngikisya ukuntị̄la Kyala, nimyenda gya sānja īndalị mfịpeto,
40023006	palusekelo lwa kulya ifị̄ndu, bịganịle mmbujo bwa lwimịko, nnyụ̄mba sya kwịpụ̄tilamo bịkutūgala pafịkota ifịnụnụ fị̄jo.
40023007	Bịganịle ukuti mụ̄sokonị abāndu babaponịege, babajobēge jija mmanyịsị īngamụ.
40023008	Lolị umwe komma ukujobịgwa ija mmanyịsị, papo mụli nummanyịsị jumo jwene, kangi mwesa mụli banyamụ̄ndu.
40023009	Mụngannjobaga najumo umụ̄ndu ukuja jo gwịsēmwe pakị̄su, namanga mụli nu gwịsēmwe jumojwene, ugwa kumwanya.
40023010	Kangi najumo angajobịgwaga ukuja nndōngosị, papo mụli nunndōngosị jumojwene, ju Kilisịtị.
40023011	Unkulūmba ukukīnda mwesa, jo ịsakujaga mmbōmbị gwinụ;
40023012	uju linga ịkwịjīmika mwene jo ịsakwịsịgwa, uju ịkwịjị̄sya jo ịsakwimikịgwaga.
40023013	Lolị mụli bākị mwe bamanyakalata na mwe Bafalịsaị, mwe batūngulu umwe! Apa mụkubị̄galila abāndu ukuti bāngịngilaga nkitāngālala kya kumwanya; namanga nanụmwe mụtịkwịngila kangi mụtịkubị̄tikisya aba bịkulōnda ukwịngila. [
40023014	Muli bākị mwe bamanyakalata na mwe Bafalịsaị mwe basyobị umwe, mụkugelela mụkabịle mbukomụ ifyuma fya bakị̄kulu abafwile po mụkwịpụ̄ta īnyịpụ̄to īndalị ukuti abāndu bātigi mụli bikemo. Sịsịsị sịsakubapelelaga ukufụ̄ndịgwa ukukīnda abāngi.]
40023015	Mụli bākị mwe bamanyakalata na mwe Bafalịsaị, mwe batūngulu umwe! Mụkulobosanịa inyanja nukupụlụ̄nganịa mfị̄su pakumpīndula umụ̄ndu, lelo bo apīndwịke, mụkumpela ukuja mwana gwandupānga lwa mōto ịkufwamo kabili mmyinụ.
40023016	Amụhīlị mwe balōngōsị abafwamāso umwe, mwe mụkuti: Gwesa uju ịkujīgila nnyụ̄mba īnyị̄kemo, jo jịkaja na mbōmbo, lolị uju linga ịkujīgila mwa sahabu gwa nyụ̄mba īnyị̄kemo bo ị̄pịnyịle mwene nndufị̄ngo lwake.
40023017	Mwe bafwamāso mwe batūngulu umwe. Fịpala fịliku sahabu ni nyụ̄mba īnyị̄kemo iji jimpēle ubwịkemo sahabu?
40023018	Kangi mụkumanyịsya mụkuti: Uju linga ịkujīgila pakigemo kya kwịkemēkesyapo, atịkupịnyịgwa nulujīgo lwake. Lolị uju linga ịkujīgila nkyabupe kya pakigemo, kya kwịkemēkesyapo jo ịkupịnyịgwa nukujīga kwake.
40023019	Bo bufwamāso bukị umwe! Kali fịkulūmba fịliku, ifyabupe pamo ikigemo kya kwịkemēkesyapo iki kịkufị̄pelela ubwịkemo ifyabupe?
40023020	Buno buno lelo uju ịkujīgila pakigemo kya kwịkemēkesyapo bo ịkujīgila kuli kikyo na kuli fyosa ifị fịli pakigemo;
40023021	jope uju ịkujīgila nnyụ̄mba īnyị̄kemo ịkujīgila mụlijījo na kuli uju ịkugona mụlamụla;
40023022	uju ịkulapa ịkuti nabuno na kumwanya, ịkulapila nkitāngālala kya Kyala na kuli uju ịkutūgalamo.
40023023	Amụhīlị mwe bamanyakalata na mwe Bafalịsaị, mwe basyobị umwe! Mụkupāgula ifya pị̄longo ukufụma mụnyụ̄ngu, mbunụnịa na nkajīnja, lolị mụkuleka ukukōnga īmanyịsyo īngulūmba isya ngomēlesyo, isya kugolosya ukulōnga, nisya lupākisyo nisya bwịkilị. Sịsịsị syo ngali mụkubōmba kisịta kusịleka isị̄ngi sịla.
40023024	Mwe balōngōsị mwe bafwamāso umwe! Mụkutị̄sya īmbwele mụli ifị mụkunwa lolị mụkumịla īngamịla.
40023025	Mụli bākị mwe bamanyakalata na mwe Bafalịsaị, mwe batūngulu umwe! Mụkusụka mụ nyụma nkikōmbe na mụ sahanị, lolị nkāti mwị̄swile ifị mụkabị̄le mbugāsị, nubwịmị.
40023026	Gwe Mfalịsaị gwe mfwamāso ugwe? Sụka tāsị nkāti nkikōmbe na nkāti mụ̄sahanị, po na mụ̄nyụma fịkujaga fyelụ.
40023027	Mụli bākị mwe bamanyakalata na mwe Bafalịsaị, mwe batūngulu umwe! Mụli bo amapūmba aga bapakịle umpanya, aga gịkuboneka ubunụnụ mụ̄nyụma, lolị nkāti gịswị̄le ifịfụpa fya bāndu aba bāfwịle, nubunyalị bōsa.
40023028	Bunobuno nanụmwe mụkuboneka ukuja bagolofụ kubāndu, lolị nkāti mwị̄swile ubusyobị nubunịongafụ.
40023029	Mwe bamanyakalata, na mwe Bafalịsaị mụhīlị, mwe batūngulu umwe! Mukujenga amapūmba ga basololị nukunosya nifịfwanị fya kukumbukilamo, ifya bagolofụ,
40023030	mụkuti: Linga twalịko mmasịku ga bātāta, ngali tukatūlana nabo pakōna ilịlopa lya basololị.
40023031	Bunobuno lelo mụkwịnāngisya mwịbēne, ukuti mụli bāna ba aba bābagogaga abasololị.
40023032	Oko lelo amụmalīsyege isị abanyēnya bīnụ bālyandịle.
40023033	Mwe njoka, mwe luko lwa njoka umwe! Mụkwịnogona ukuti mwịsakuponelaga mụnjila nngị ukutụmụlila īnōngwa syinụ ndupānga lwa mōto?
40023034	Ko kuno lelo nịkubabūla ukuti nịkubatumilaga abasololị nabāmahala nabamanyịsị, bamo mwịsakubagogaga, bamo mwịsakubakomelaga pakikohekano, abāngi mwịsakubakomaga nifịkotị nnyụ̄mba sya kwịpụ̄tilamo, mwịsakubajūsya akāja kōsa;
40023035	ukuti lịselibị̄silege ilịlopa lya bagolofụ ili lyalyonị̄ke nkị̄su, ukufụma pị̄lopa lya Abelị unngolofụ ukwịsakufịka pị̄lopa lya Sakalịja umwana gwa Balakịja, uju mwalinngogịle pakāja pabujo ubwịkemo bwa kwịkemēkesyapo.
40023036	Nalolị nikubabūla umwe nịkuti: Syosa sịsịsị sịkubị̄silaga abāndu ba lilino aba.
40023037	Gwe Jelụsalemụ, gwe Jelụsalemụ, gwe kugoga na bakụ̄ngụlụka, kubatịka na mabwe aba bịkutumịgwa kumyako! Kalīnga une ndōndịle ukubūbātila abāndu bako bōsa bo apa īnguku ja bāna jịkutūbūngānịa utwanāke nukutūbātila mmapiko gāke, lolị mụkālōndaga ukunyịtikisya!
40023038	Buno buno lelo īnyụ̄mba jīnụ īnyị̄kemo jịkulekịgwaga jịkwịpelaga kisāme.
40023039	Ukufụma lilino, ngubabūla ukuti, mụtịsakūmbonamo sịku kangi ukwịsakufịka apa mwịsakujobaga mwịsakutigi: Kyala ansajege uju ịkwịsila mụngamụ ja NTWA.
40024001	Jesụ alinkusōka nnyụ̄mba ja kwịpụ̄tilamo alinkubūka, po papo abafụ̄ndịgwa bāke balinkusegelela kumyake balinkunnāngisya īnyụ̄mba sya kwịpụ̄tilamo.
40024002	Umwene alinkubāmụla alinkuti: Mụ̄kusịbona syosa sịsịsị bule? Nalolị nịkubabūla une nịkuti: Litịsakulekịgwaga ilị̄bwe nalịmo pị̄nịne ili litịsakutāgịgwaga pāsi.
40024003	Lelo bo atūgēle pakyamba kya mịsyunguti, abafụ̄ndịgwa bāke balinkwịsa kumyake kubutị̄tu balinkuti: Tubūle sịsịsị syo sịkwịsaga ndilị, kangi kyo kimanyịlo kiliku ikyakumanyịlamo ukwịsa kwako, nikimanyịlo kya kumanyịlamo ukumalika ikị̄su kyo kiliku?
40024004	Jesụ ābāmwịle ātịle: Mụje māso najumo angabasofyaga.
40024005	Namanga bị̄ngị bịsakwịsilaga mụ ngamụ jangu bātigi: une ne Kilisịtị, bịsakubasyobaga bābị̄ngị.
40024006	Mwịsakupilikaga isya bwịte nutupāngo twa bwịte; mụngịsakunyomokaga; papo sịsịsị syo sịsakubonekaga bo sịkāli tāsị isya bumalikilo.
40024007	Namanga ikikolo kịsakukisāmbukilaga ikikolo ikinịne, kangi ubutwa bwịsakubusāmbukilaga ubutwa ubunịne, īnjala jịsakugwaga kangi akasenyenda kịsakusenyendekaga mmbujo mmbujo.
40024008	Lolị syosa sịsịsị sịli bo ububabe bwa kubwandilo bwa kupapa umwana.
40024009	Po lelo ịsakubabīkaga mbukamāndanịgwa nukubagoga; mwịsakubēngịgwaga nifịkolo fyosa kunōngwa ja ngamụ jangu.
40024010	Po lelo bị̄ngị bịsakululekaga ulwịtiko lwabo, bịsakulējanịlaga kangi bịsakubēnganaga.
40024011	Abakụ̄ngụlụka bābutūngulu bịsakusụmụkaga babasofyege abāndu ba bị̄ngị.
40024012	Bo bwịsakutendekaga buno buno ububị̄bị ukubāla, ulugano lwa bị̄ngị lwịsakulogotelaga.
40024013	Lolị uju linga ịkūmīlisya mpaka kubumalīkisyo, jo ịsakuponaga.
40024014	Īndumị īnụnụ ja kitāngālala iji jịsakufụmụsịgwaga mōsa nkị̄su ukuja lusịsịmikisyo kufịkolo fyosa, po ubumalīkisyo bwịsakwịsaga.
40024015	Lelo linga mwịsịlekwaga pabwịkemo bapapalagēnịe, bo isị ājobịle unkụ̄ngụlụka Ndanịelị, bīmịkepo īnyalị (uju ịkubala sịsịsị asyaganịege),
40024016	po aba bali mụ Jụtaị bakabopelege mfyamba;
40024017	uju ali pamwanya pānyụ̄mba angịsakusụlụkaga kukwega ifị fịli nnyụ̄mba jake;
40024018	uju ali mụnngūnda āngịsakugomokelaga kukwega umwenda gwake.
40024019	Ītāta, bịsebēnde bule abakị̄kulu aba bali nifịfụba nāba bịkōngesya abāna!
40024020	Amwịpụ̄tege kwa Kyala ukuti ukubopa kwinụ kūngịsakubāgaga mmapepo pamo pa sabāti:
40024021	Namanga bwịsakuja butolwe bụkulūmba ubu bukabonekamo ubwakufwana nabo ukufụma mmbwandilo bwa kị̄su ukwịsakufịka kulilino kuno, kangi butịsakujako sịku ubūngị ubwakufwana nabo.
40024022	Linga amasịku galagala gakāpị̄mbulị̄gwe na Kyala, angali akajako najumo umụ̄ndu gwakupona; lolị kunōngwa ja basalịgwa amasịku gala gịsakupị̄mbuligwaga.
40024023	Lelo linga jumo ịkujoba nanụngwe ịkuti: Keta, Kilisịtị uju ali apa, pamo ali kula! Ungịsakwịtikaga.
40024024	Namanga bịsakubonekaga abakilisịtị bābutūngulu na basololị ba lusyobo bịsakubōmbaga ifị̄ka nifị̄swigu ifịkulūmba, ukuti babasofyege na bābasalịgwa.
40024025	Kēta mbabūlị̄le kyangānị.
40024026	Po lelo linga bịkujoba kumyinụ bịkuti: Kēta, ali mmatēngele, mụngịsakubukāngamo; linga bịkuti: Kēta ali mfyụmba fya nkāti, mụngịsakwịtikaga.
40024027	Namanga bo apa ulumụlị lwa njasị lụkufụma kubusōkelo lụkubala ukwakufịka kubujōngelo, bo ịsakutendekaga Nnyamụ̄ndu.
40024028	Apa umfị̄mba gulịpo po apa imịnōmbo gịkubūngāna.
40024029	Nakalīnga ịtolo kūnyụma kubutolwe bwa masịku gala ilị̄suba lịsakwịnaga, umwesị gutịsakubalaga, īndōndwa sịsakusatukaga ukufụma kumwanya na maka ga kumwanya gịsakujūngānịkaga;
40024030	lelo kịsakubonekaga ikimanyịlo kya Nnyamụ̄ndu kumwanya; po ifịkolo fya pāsi fyosa fịsakulilaga, fịsakummbōnaga Nnyamụ̄ndu bo ịkwịsa mmabīngu na maka nubusịsya ubukulūmba;
40024031	ịsakubatumaga abāndumị bāke nakōgo ka ngangabwịte akakulūmba, bịsakubabūngānịaga abasalịgwa ukufụma mmịbelo gyomịna, ukufụma kulubafụ lumo lwa kumwanya ukwakupela kulunịne.
40024032	Amwegele ifịmanyịlo mụnkuju, bo ulusāmba lwake lubilịle na mānị gāke gasefwị̄ke, po kumanya ukuti umpīngo guli kifụkị.
40024033	Syope bo sịli bunobuno, bo mụkusịbona syosa sịsịsị, mwịsakumanyaga ukuti asegelị̄le ali pakifịgo.
40024034	Nalolị nịkubabūla une nịkuti abāndu ba lilino aba batịsakujōngaga botāsị sịkaboneka syosa sịsịsị.
40024035	Ikya kumwanya ni kya pāsi fịkumalikaga, lolị amasyu gangu go gatịsakujōngamo sịku.
40024036	Lolị isyakwịsila ilị̄sịku lila na kabalilo kalakala akajako najumo uju amēnye, bope nabāndumị bākumwanya bakamanya, jope na ju Mwana akamanya, lolị amēnye mwene ju Tāta.
40024037	Ukwịsa kwa Nnyamụ̄ndu kwịsakuja bo apa syabonị̄ke nkabalilo ka Nwaka.
40024038	Namanga mmasịku galagala bo umwelēsyo gukuja pakwịsa abāndu balinkulya balinkugāla balinkwega abakị̄kulu balinkuti nukubasụmụkisya kubalume bābo, ukwịsakufịka pị̄sịku ili Nwaka ịngilaga mụ ngalaba,
40024039	balinkusịta nu kumanya ukwịsakufịka pakabalilo aka gwịsilaga umwelēsyo ugu gwabakwangwenịe bōsa; bo sịsakujaga bunobuno nisya kwa Nnyamụ̄ndu.
40024040	Pakabalilo kala abāndu babili bịsakulimaga mụ nngūnda; jumo ịsakwegịgwaga ujūngi ịsakulekịgwaga.
40024041	Abakị̄kulu babili bịsakusyaga palwala, jumo ịsakwegịgwaga, unnịne ịsakulekịgwaga.
40024042	Bunobuno lelo mụje māso, papo mụkalimanya ilị̄sịku lya kwịsila Nnyamụ̄ndu.
40024043	Lolị mụsyaganịege isya kuti linga umwene nyụ̄mba ākamanyaga akabalilo ka kwịsila unhījị pakilo angali ịkuja māso, ngali īnyụ̄mba jake jitịkupāngulịgwa.
40024044	Lelo nanụmwe bo mụjege ukuja māso, namanga Nnyamụ̄ndu ịsakwịsaga pakabalilo aka umwe mụtịkukị̄nogona ukuja kākwịsila.
40024045	Kali jwanị lelo ummbōmbị umwịkilị ugwa mahala, uju umalafyale gwake ammbīkịle ukubalindilila aba nnyụ̄mba jake ukuti abapege ifị̄ndu pakabalilo ka kubapēla?
40024046	Nsangalufụ ummbōmbị uju bo ịkwịsa umalafyale gwake ịsakwagaga ịkubōmba sịsyo ālinndagị̄le.
40024047	Nalolị nịkubabūla une nịkuti ịsakummbīkaga ukuja gwakufịlindilila ifyuma fyake fyosa.
40024048	Lolị linga ummbōmbị ummbị̄bị ịkwịnogona mụ̄nda mmyake ukuti atịkwịsilaga mbibi,
40024049	ịkwanda ukubakoma ababōmbị abanịne, ịkulya nukunwa nabālwịtekēlelo,
40024050	umalafyale gwake ịsakwịsaga pị̄sịku ili umwene atịkummwịnogona ukuti ịkwịsa, nakabalilo akakamanya,
40024051	ịsakumfụ̄ndaga, ịsakummbīkaga nkilūndilo kya basyobị, palapala po abāndu bịsakukụ̄taga nukusyegetụla amị̄no gābo.
40025001	Nkabalilo kala ikitāngālala kya kumwanya kịsakujaga bo abalindwana mụlōngo aba bālyegịle īnyāle syabo balinkubūka kukwaganịla nu mwegankị̄kulu.
40025002	Bahāno bāli bakonyofụ, bahāno bāli bā mahala.
40025003	Bo abakonyofụ bịkwega īnyāle bakālyegị̄le lumo na mafụta;
40025004	lolị abāmahala bālyegịle īnyāle pamopēne ni sụpa sya mafụta.
40025005	Lelo bo umwega nkị̄kulu akābị̄le ukwịsa, bōsa balinkwenda nukusịpuka balinkugona utulo.
40025006	Lolị pakilo pakāti jilinkukụ̄twa ukuti: Umwegankị̄kulu afịkịle! Amụsōke pakummwambilila.
40025007	Lelo po papo abalindwana bōsa balinkusụmụka balinkutendekesya īnyāle syabo.
40025008	Po papo abakonyofụ balinkujoba ku bāmahala balinkuti: Tupe gamo amafụta gīnụ, īnyāle syitu sịsịmịle.
40025009	Lolị abāmahala bālyamwịle bātịle: Mmibanya, gakajamo aga kubafwana umwe nanụswe. Amụbūke kubūlisi ko mụkījulile.
40025010	Po papo abalindwana abakonyofu bala balinkubuka kukūla amafụta; lelo bo babukịle umwegankị̄kulu alinkufịka. Abalindwana bahāno aba balị̄tendekịsye balinkwị̄ngila nagwe nkulya ifya pabwegị. Kukifịgo kulinkwịgalịgwako.
40025011	Panyuma balinkwịsa bope abalindwana abāngi bala, balinkuti: Ntwa, ntwa, twịgulile.
40025012	Lolị alinkubāmụla alinkuti: Nalolị ngubabūla umwe nguti: Ngabamanya.
40025013	Bunobuno lelo mụjege māso namanga mụkalimanya ilị̄sịku kōpe na kabalilo mụkakamanya.
40025014	Nkabalilo kala sịsakujaga bo umụ̄ndu uju āsụmwịke īnjila, alinkubabilikila ababōmbị bāke, ikyuma kyake alinkukibīka mmaboko gābo;
40025015	jumo alinkunnị̄nga batalentị bahāno, jumo alinkunnị̄nga babili, jumo alinkunnị̄nga jumojwene. Alinkubapa ukukōngana na mahala gābo. Po lelo alinkusụmụka ukubūka.
40025016	Uju ālyambilị̄le īndalama ịhāno nakalīnga ịtolo alinkubūka nasyo mbukyụlụsị; alinkukabilapo isị̄ngị ịhāno pamwanya.
40025017	Jope uju ālinasyo ịbili alinkukabilapo isị̄ngị ịbili pamwanya.
40025018	Lolị uju ālyambilị̄le ulutalama lumolwene ājakulusyila mụmfụ, alinkufịsa ulutalama lwa Malafyale gwake.
40025019	Lelo bo pagonịlepo fị̄jo umalafyale gwa babōmbị bala alinkwịsa kukubala nabo ikyuma.
40025020	Uju ālyegile īndalama ịhāno alinkwịsa alinkuntwalila lumo nisị̄ngị ịhāno alinkuti: Malafyale gwalimbēle īndalama ịhāno lelo ngabị̄lepo isị̄ngị ịhāno.
40025021	Umalafyale gwake ālimmwamwịle ātịle: Ubōmbịle kanụnụ gwe mmbōmbị gwe nnụnụ gwe mwịkilị; gwali mwịkilị pafịnāndi nịsakukupelaga nndilila fị̄ngị; ịngilaga ndusekelo lwa Malafyale gwako.
40025022	Jope uju ali ni ndalama ịbili alinkusegelela alinkujoba alinkuti: Malafyale gwalimbēle īndalama ịbili, ngabị̄lepo isị̄ngi ịbili.
40025023	Umalafyale gwake ālimmbūlịle ātịle: Ubōmbịle kanụnụ, gwe mmbōmbị gwe nnụnụ gwe mwịkilị; gwali mwịkilị na mfịnāndi, lilino ngukubīkaga ukuja nndindililị gwa fị̄ngị, ịngilaga nkusekela nu Malafyale gwako.
40025024	Jope uju ālyambilịle ulutalama lumolwene alinkusegelela alinkuti: Gwe Malafyale, nākumēnye ugwe ukuti uli mpalapala, kutōndola mụno ukābyelemo, kubūngānịkisya mfịtūba nāpa ukapūlapo,
40025025	fyobene ndinkutị̄la, ulutalama ndịkwakulusyila mụmfụ, Ele ikyuma kyako.
40025026	Lolị umalafyale gwake ālimmwamwịle ātịle: Gwe mmbōmbị gwe mmbị̄bị kangi gwe mōlo ugwe! Gwalimēnye ukuti ngutōndola na mụno ngābyelemo kangi ngubūngānịkisya mfịtūba na mụno ngapūlamo?
40025027	Po lelo nōngwa ja fịkị ukābīkaga ikyuma kyangu mụ bankị ukuti bo nịsịle nịsenegelege lumo na iki kyongị̄lepo pamwanya?
40025028	Ātị̄le: Ega ulutalama kumyake, mpepo uju ali nindalama kalōngo.
40025029	Namanga gwesa uju alinafyo fịmo jo ịkōngelịgwāngapo ifị̄ngị, fịlefụkege ubwịngị; lolị kuli uju akaja nafyo nafịmo jo na fịfịnāndi ifị alinafyo fịsakwegịgwaga.
40025030	Ummbōmbị unsitakubagila uju ntāge mụ ngị̄sị ja pānja, mo akālilege nukusyegetụla amị̄no gāke.
40025031	Bo Nnyamụ̄ndu ịkwịsa mbukulūmba bwake pamopēne na bāndumị bōsa, ịsakwịtūgala pakikota kyake kya butwa ikisịsya.
40025032	Nkyenị mmyake bịsakubūngānaga abāndu ba fịkolo fyosa, umwene ịsakubapāgulaniaga bo apa untị̄mị ịkusịpāgulanịa īng'ōsị ni mbene,
40025033	īng'ōsị isakusịbīkaga kukiboko kyake ikị̄līlo, lolị īmbene ịsakusịbīkaga kukị̄mama.
40025034	Lelo po papo Umalafyale ịsakujobaga kubakukiboko kyake ikị̄līlo ātigi: Ịsaga mwe basajịgwa ba Tāta umwe, amụkị̄ngilengepo ikitāngālala iki mwatendekesị̄gwe ukufụma bo kịkwaligwa ikị̄su;
40025035	namanga bo īnjala jịkūnduma mwambaga ifị̄ndu, bo nūmị̄lwe mụlinkūmba amīsi ga kunwa, bo ndinhēsya mụlinkūnyāmbilila,
40025036	bo ngwenda bufụ̄la mụlinkūfwika imyenda, bo mbịnịle mụlinkwịsa kukūngēta, bo ndi mụnnyololo mụlinkwịsa kukūmbonịa.
40025037	Lelo abagolofụ bịsakummwamụlaga bātigi: Gwe NTWA, twakubwene ndilị bo uli ninjala po tulinkukuswila ifị̄ndu, pamo bo gūmị̄lwe tulikukupa amīsi ga kunwa?
40025038	Twakubwene ndilị bo uli mwendanjila po tulinkukwambilila nnyụ̄mba syitu, pamo bo kwenda ịtolo tulinkukufwika imyenda?
40025039	Kangi twakubwene ndilị bo ubịnịle, pamo bo uli mụnnyololo po tulinkwịsa kukūkēta?
40025040	Po lelo Umalafyale ịsakubāmụlaga ātigi: Nalolị nikubabūla une nịkuti: Isị mwammbōmbelaga jumo unnāndi mbāmyitu aba, mwambōmbelaga une.
40025041	Lelo bope aba kukiboko ikị̄mama ịsakujobaga nabo ātigi: Amụsōkepo pamyangu apa mwebākịgụne umwe, amụbūkege kumōto gwa bwịla ugu akokesị̄gwe Setano na bāndumị bāke;
40025042	buno bo ndi ninjala mwanyị̄maga ifị̄ndu, bo nūmị̄lwe mụkāmbaga amīsi,
40025043	bo ndi mwendanjila mụkānyambililaga nnyụ̄mba syinụ, bo ndōndwịke imyenda, mụkāfwikaga, bo mbịnịle kangi bo ndi mụnnyololo mụkị̄saga kukūngēta.
40025044	Po bope bisakwamụlaga bātigi: Gwe NTWA, twakubwene ndilị bo uli ninjala, pamo bo gūmị̄lwe, pamo bo uli mwendanjila, pamo bo ulōndwịke imyenda, pamo bo uli mmbịne, pamo bo uli mụnnyololo po tulinkusịta ukukutūla ugwe?
40025045	Lelo ịsakubāmụlaga ịsakutigi: Nalolị nịkubabūla une nịkuti: Apa mụkammbōmbelaga najumo unnāndi mụli bababa, mụkāmbōmbelaga jo une.
40025046	Po lelo bịsakusokangapo ukubūka ndufụ̄ndo ulusịtakumalika sịku, lolị abagolofụ bo bịsakubūkaga mbūmị bwa bwịla bwịla.
40026001	Lelo bo Jesụ amalịle ukujoba amasyu gōsa gagaga, alinkubabūla abafụ̄ndịgwa bāke alinkuti:
40026002	Mụmēnye umwe ukuti bo gakīndịle amasịku mabili kịkujaga kyaka kya Pasa, Nnyamụ̄ndu ịsakupēgịgwaga kubākunkomela pakikohekano.
40026003	Lelo abapụ̄tị abakulūmba na mafụmụ agenekikolo balinkubūngāna ndupaso lwa mpụ̄tị unkulūmba, uju īngamụ jake āli jo Kajafa,
40026004	balinkujobesanịa isya kunkola Jesụ, kubutị̄tu, nukunngoga.
40026005	Lolị balinkuti: Pomma pa kyaka ukuti kungị̄sa kujangapo ukulūndukana mbāndu.
40026006	Lelo bo Jesụ ali mụ Betanịja nnyụ̄mba ja sịmonị unkoma,
40026007	unkị̄kulu jumo alinkwịsa kumyake nikipake kya nyēmba sya ntēngo fị̄jo, alinkummonela pantu bo atūgēle kifụkị nimēsa.
40026008	Lolị bo abafụ̄ndịgwa basịbwene, balinkukalala balinkuti: ịkutāga kyakị ikyuma bunobuno?
40026009	Namanga īnyēmba isị syali syakūlisịgwa kuntēngo unnywamụ, nukubapa abalōndo.
40026010	Lolị bo Jesụ asyagēnịe sịsịsị, alinkujoba nabo alinkuti: Nōngwa ja fịkị mụkuntamya unkị̄kulu uju? Umwene āmbōmbị̄le īnụnụ une.
40026011	Bwịla ịtolo mụli nabo abalōndo, lolị une mụtịkujaga nanịne bwịla.
40026012	Ukumbaka īnyēmba isị mụmmbili, abōmbịle ukuja sya kūsyilila une.
40026013	Nalolị ngubabūla ukuti: Kōsa kuno ilịbāngilị lịkulūmbililigwaga nkị̄su kya pāsi kyosa, isi abōmbịle unkị̄kulu uju sịkujaga syakunkūmbukilamo.
40026014	Lelo po papo jumo mbafụ̄ndịgwa kalōngo na babili uju īngamụ jake āli jo Jụ̄ta Ịsịkalyotị alinkubūka kubapụ̄tị abakulūmba,
40026015	alinkwakuti: Mwịsakūmba fịkị une linga ngubanāngikisya Jesụ mbukomụ umwe? Po papo balinkunhōmba īndalama amalōngo matatu.
40026016	Ukufụma pakabalilo kala kala alinkulōnda akabalilo akanụnụ kakubanị̄ngila Jesụ mbukomụ.
40026017	Lelo po papo pị̄sịku lya kwanda lya kisyesye ikisịtankese abafụ̄ndịgwa balinkwịsa kwa Jesụ balinkujoba balinkuti: Tukakutendekekesye pōkị pabulīlo pasa?
40026018	Umwene ātịle: Amụbūke nkāja akakulūmba ku mụ̄ndu jumo mụkammbūle mụkāti: Ummanyịsị ịkuti: Akabalilo kāngu kasegelị̄le; pasa tụkulīlaga pānyụ̄mba jako nabafụ̄ndịgwa bāngu.
40026019	Po papo abafụ̄ndịgwa bāke balinkubōmba bo mụno ābalāgị̄le, balinkutendekesya pasa.
40026020	Lelo bo bwịlịle alinkulya ifị̄ndu na bafụ̄ndịgwa kalōngo na babili bala,
40026021	lelo bo bali pakulya, ātịle: Nalolị ngubabūla umwe ukuti jumo mmyinụ ịsakūmbīkaga mmaboko ga balugu.
40026022	Po papo balinkwenda nukusụlụmanịa fị̄jo, balinkwanda jumo jumo ukujoba nagwe balinkuti: Bule joune, NTWA?
40026023	Ālyamwịle ạ̄tile: Uju ịkujụbika ikisyesye nanịne mụ̄bakụlị jo uju ịkūmbīkaga mmaboko ga balugu.
40026024	Nnyamụ̄ndu ịkufwaga bo mụmo ilịsyu lya Kyala lijobị̄le ukuti ịsakufwa, lolị ahīlị umụ̄ndu uju ịkummbīka Nnyamụ̄ndu mmaboko ga balugu bāke! Kwali kunụnụ ukuti umụ̄ndu jujuju ạ̄ti angapāpịgwamo sịku!
40026025	Jụ̄ta uju ammbīkaga mmaboko ga balugu ātịle: Bule joune Malafyale? Ālimmbūlịle ạ̄tile: Utalwịsye.
40026026	Lelo bo bali pakulya, Jesụ alinkwega ikisyesye, alinkukisaja alinkumēnyanịa, alinkubapa abafụ̄ndịgwa, alinkuti: Ele mụlyege ugu go mmbili gwangu.
40026027	Kangi alinkwega ifị̄nga, lelo bo agwịle ulupị alinkubapa alinkuti: Ele mụnwege mwesa;
40026028	namanga ili lyo ịlopa lyangu lya lufị̄ngo, ili libōnekị̄le bābị̄ngị kunōngwa ja buswe bwa mbị̄bị.
40026029	Nịkubabūla ukuti ndịsakwandisyamo kangi ukunwa ubwalwa bwa māfị̄lu ubu mpaka pị̄sịku ili nịsakunwaga ubwalwa bwa māfị̄lu ubupya nkitāngālala kya Tāta.
40026030	Lelo bo bīmbịle ulwimbo balinkusōka ukubūka ku Kyamba kya Mịsyunguti.
40026031	Po papo Jesụ alinkubabūla alinkuti: Ikilo kikīki mwesa āmụkujōngaga mụkundekaga une, namanga ilịsyu lya Kyala lịkuti: Nịsakunkomaga untị̄mị, īng'ōsị sya mụntị̄mo sịsakubalanịlaga.
40026032	Lolị bo nsyukịle nịsakubatalilangapo kumyinụ ukubūka mụ Galịlaị.
40026033	Petelị alinkwịlānga ukujoba kumyake alinkuti: Pope bōsa bakuleke une ndịsakukulekamo sịku.
40026034	Jesụ ālimmbūlịle ātile: Nalolị ngukubūla ukuti ikilo kikīki ịtolo, bo jikāli nukukolela īngongobe kwịsakūnganaga une katatu.
40026035	Petelị ālimmwamwịle ātịle: Pope linga ko kufwa nanụngwe, ndịsakukukāna. Bo balinkujoba buno buno abafụ̄ndịgwa bōsa.
40026036	Po papo Jesụ alinkubūka nabo kubujo ubu bịkuti Getịsemanị alinkubabūla abafụ̄ndịgwa bāke alinkuti: Mụtūgale papapa, une nịkubūka pala pa kwịpụ̄ta.
40026037	Lelo bo ammwegịle Petelị na banya Sebetaị bobabị̄li, alinkwanda ukusụlụmanịa nukutamịgwa.
40026038	Po alinkubabūla alinkuti: Umōjo gwangu gusụlụmēnịe fịjo, ngupona nukufwa; amụtūgale papapa, mụndūle ukuja māso.
40026039	Lelo bo ōngịlepo panāndi ukubūka nkyenị atịle nākụta pāsi alinkwịpụ̄ta alinkuti: Tāta linga bạ̄tigi sịkwịtika ifị̄nga iji jakị̄ndaga pamyangu; lolị lelo komma ukuti sịjege bo mụno ngulōndela une, lolị mụno gwịganịle ugwe.
40026040	Po papo alinkwịsa kubafụ̄ndịgwa batatu bala alinkwaga bagonịle utulo; alinkummbūla Petelị alinkuti: Bo mụtēndịke mope nankabalilo kamokēne kubatolịle ukuja māso pamopēne nanịne?
40026041	Amụjege māso mwịpụ̄tege ukuti mụngị̄ngilaga ndugelo; īmbepo sị̄tike, lolị ummbili go mōnywa.
40026042	Kangi ulwa bubili alinkubūka alinkwakwịpụ̄ta alinkuti: Gwe Tāta linga isị sịtḳukīnda lolị tāsị mpaka nnwe ifị̄nga, isị gwịganịle ugwe syo sịbōmbị̄gwege.
40026043	Alinkwịsa kangi alinkubāga ntulo namanga amāso gābo gali nutulo utwịngị.
40026044	Po papo alinkubaleka kangi alinkubūka kukwịpụ̄ta ulwabutatu, alinkujoba amasyu bo galagala.
40026045	Po lelo alinkwịsa kubafụ̄ndịgwa alinkuti: Mụkāli mụkugona utulo nukutūsya? Kēta akabalilo kasegelị̄le, Nnyamụ̄ndu ịkubīkịgwaga mmaboko ga batulanōngwa.
40026046	Amụsụmụke twendege; kēta ugwakumbīka mmaboko ga balugu bāngu asegelị̄le.
40026047	Lelo bo akamala nukujoba amasyu gagaga, alinkufịka Jụ̄ta, uju āli jo jumo mwa kalōngo nababili bala, ālisịle nikilūndilo ikikulūmba kya bāndu aba bākolị̄le īnyūbo ni ndụ̄ha (ikibụ̄ndya), aba bāfụmịle kubapụ̄tị abakulūmba na ku mafụmụ agenekikolo.
40026048	Po papo lelo ugwakummbīka mmaboko ga balugu bo ababūlịle ikimanyịlo ukuti: Uju linga mụjịlekwaga ngumfịpa bo jo jūjo, mụkankolege,
40026049	po papo alinkusegelela kwa Jesụ nakalīnga ịtolo alinkuti: Ugonịle mmanyịsị! Alinkumfịpa kukanwa,
40026050	Jesụ ālimmwamwịle ātịle: Gwe kanya! Bōmbaga nakalīnga isị gwịsị̄le! Lelo po papo balinkunkola Jesụ.
40026051	Lelo palapala, jumo mụli aba bali nagwe Jesụ alinkukwaba ulūbo lwake, alinkunsēnga ummbōmbị gwa mpụ̄tị unkulūmba, alinkummwangula īmbulukutu jimo.
40026052	Lelo Jesụ ālimmbūlịle ātịle: Bụ̄sya ulūbo lwako, sōnda mbujo bwake; namanga bōsa aba bịkukwaba ulūbo bo bịkufwaga lulūbo.
40026053	Ukamanya ukuti une mbagị̄le ukukụ̄ta kwa Tāta ukuti āndūle, po umwene abagị̄le ukūndumila ifịlūndilo fya bāndumị ba bwịte, ifị fịkīndịle pafịlūndilo kalōngo nafịbili ubwịngị?
40026054	Po lelo syāti sị̄pelege bulebule ukuja syanalolị isị sịjobị̄gwe mwa kalata ukuti bo sịsakutendekaga?
40026055	Pakabalilo kalakala Jesụ alinkujoba kufịlūndilo fịla alinkuti: Mụkufwana mwịsịle kukulikola ị̄nyāmbụta apa mụtwele īnyūbo ni mịkịlị kukūngola une. Bwịla twangalaga twesa nnyụ̄mba īnyị̄kemo, apa nābamanyịsyaga īnōngwa, po mụkāngolaga fịkị?
40026056	Lolị syosa sịsịsị sịbonị̄ke ukuti mo sịbonekelege isị sịsị̄mbị̄gwe mwa bakalata babasololị. Po papo abafụ̄ndịgwa bōsa balinkunndeka balinkubopa.
40026057	Po papo aba bālinkolịle Jesụ balinkubūka nagwe kwa Kajafa umpụ̄tị unkulūmba, kuno abamanyandagilo na mafụmụ agenekikolo babūngēne.
40026058	Lolị Petelị alinkunkōnga mụ̄nyụma pabutalịpo, mpaka ukwakufịka ndupaso lwa nyụ̄mba ja mpụ̄tị unkulūmba. Alinkwakutūgasanịa nababōmbị ukuti asịkēte kuno sịkumalikilaga.
40026059	Po lelo abapụ̄tị abakulūmba nāba lukomāno lwa bajoba nōngwa bōsa balinkulōnda ulusịsịmịkisyo lwa butūngulu lwakuntobekesyamo Jesụ ukuti banngoge;
40026060	lolị balinkusịta ukusyaga nasịmo, napapo abakētị bābutūngulu bị̄ngị bābonị̄ke. Pānyụma balinkusokoka babili.
40026061	Balinkuti: Umụ̄ndu uju ājobaga ạ̄tigi: Une mbagị̄le ukōmola īnyụ̄mba īnyị̄kemo ja Kyala kangi nēnde nukujijēnga mmasịku matatu.
40026062	Po papo umpụ̄tị unkulūmba alinkusụmụka alinkwima, alinkujoba alinkuti: Bule uli nilyakwamụla kuli isị bịkukujoba ububị̄bị?
40026063	Lolị Jesụ alinkuja mye ịtolo. Umpụ̄tị unkulūmba alinkummbūla alinkuti: Lilino nịkulōnda ulape mụ ngamụ ja Kyala umūmị, tubūle linga ugwe gwe Kilisịtị, umwana gwa Kyala.
40026064	Jesụ ālimmwamwịle ātịle: Ujobịle syo sịsyo. Lolị nikukubūla ukuti ukufụma nkabalilo kakakā kummbōnaga Nnyamụ̄ndu atūgēle kukiboko ikị̄līlo kya Gwamaka gōsa bo ịkwịsila mmabīngu ga kumwanya.
40026065	Po papo umpụ̄tị unkulūmba alinkunyāfụla ifịlūndo fyake alinkuti: Anhēlwịle Kyala. Po fịkị tūmīlisyege ukubalōnda abakētị? Mụpilị̄ke lelo amahēlụ gāke aga ịkunhēlụla Kyala.
40026066	Po mụkuti fịkị umwe? Bālyamwịle bātịle: Atulịle īnōngwa kummbagị̄le ukufwa.
40026067	Po papo balinkunswela amata kumāso, balinkummbụlika ni fịbụlị, bamo balinkunkānja namapị,
40026068	balinkuti: Oko kụngụlụka utubūle Kilisịtị! Lagusya uju akukomịle.
40026069	Petelị ātūgele pānja ndupaso. Unndīndwana jumo alinkwịsa kumyake alinkuti: Nụngwe ugwe gwali nagwe Jesụ Unngalịlaị.
40026070	Lolị alinkukāna nkyenị mmyabo bōsa alinkuti: Ndikusyaganịa isị kujoba.
40026071	Lelo bo asōkịle ukubūka pakifịgo unndīndwana ujūngi alinkummbona, alinkubabūla aba bālipo alinkuti: Umụ̄ndu uju āli na Jesụ gwa mụ Nasaletị.
40026072	Kangi Petelị alinkukāna nukulapa alinkuti: Ngammanya umụ̄ndu jujuju.
40026073	Bo bangēlepo panāndi aba bālyimịle papo balinkwịsa kwa Petelị balinkuti: Nalolị nụngwe gwe jumo gwa bāndu bala, likubūlị̄le ilịsyu lyako.
40026074	Po lelo alinkwanda ukwịgụna nukulapa alinkuti: Ngammanya umụ̄ndu jujuju. Po nakalīnga ịtolo jilinkubilikila īngongobe.
40026075	Petelị alinkwenda nukukūmbuka ubujobị bwa Jesụ ubu ātịle: Bo jikāli ningongobe ukukōlela kwịsakūnganaga une katatu. Po papo alinkusōka pānja alinkwakulila amāsosị ga kwịgalila nakummịlo.
40027001	Lelo bo bukị̄le nulubūnju, abapụ̄tị abakulūmba bōsa na mafụmụ agenekikolo balinkujobesanịa isya kunngoga Jesụ;
40027002	balinkumpịnya balinkunsōsya balinkuntwala kwa Pịlāti, unndindilila kị̄su.
40027003	Lelo bo Jụ̄ta, uju ammbīkaga Jesụ mmaboko ga balugu asịbwene ukuti batụmwịle ukunngoga, alinkwenda nukwịbona ubusobị alinkubagomolela īndalama amalōngo matatu sịla abapụ̄tị abakulūmba na mafụmụ agenekikolo,
40027004	alinkuti: Ndulịle īnōngwa ukulibīka maboko ga balugu ilịlopa ilịsịta nōngwa. Abēne balinkuti: Sya mmbōmbo ja fịkị kumyitu? Sịli mmyako jujugwe.
40027005	Po papo alinkusịtāga pāsi īndalama nnyụ̄mba īnyị̄kemo alinkusōkapo, alinkubūka ājakwịtulika.
40027006	Lolị abapụ̄tị abakulūmba bo basalịle īndalama sịlasịla bātịle: Mwịko ukusịbīka mwịbokosị lya ndalama syosa, namanga ndalama sya ịlopa.
40027007	Po papo balinkujobana balinkwakūla unngūnda gwa mmbūmbandeko ni ndalama sịlasịla, ugwakubasyilamo abēndanjila.
40027008	Buno buno lelo unngūnda gula gụkujobịgwa ukuja nngūnda gwa ịlopa mpaka umụsyugu.
40027009	Po lelo sịlinkwenda nukwịsa isị ājobịle unkụ̄ngụlụka Jelemịja isị ātịle: Balinkwega īndalama amalōngo matatu isya ntēngo ugu āpimilị̄gwe na bany'Ịsịlaelị bamo,
40027010	syo balinkubōmbela pakūla unngūnda gwa mmbūmbandeko ukukōngana naisị UNTWA ālindagị̄le une.
40027011	Lelo Jesụ alinkwima nkyenị mụ nndindilila kị̄su; unndindilila kị̄su alinkunndālūsya alinkuti: Bule ugwe gwe Malafyale gwa Bajụ̄ta? Jesụ ālimmwamwịle ātịle: Utalwịsye.
40027012	Lolị bo abapụ̄tị abakulūmba na mafụmụ agenekikolo bịkunndōnga, akālyamwịle nasịmo:
40027013	Po papo Pịlāti alinkunndālūsya alinkuti: Utịkupilika Sịnyịngị isị bịkukusịtakā ukuti kubōmba īmbị̄bị?
40027014	Lolị Jesụ alinkusịta nu kummwamụla nalịmo, syalimpelị̄le ukuswịga fị̄jo unndindililakị̄su.
40027015	Lelo bwịla pakyaka unndindililakị̄su Unndōmo ali nulwịho lwa kubābulila jumo umpịnyịgwa uju abāndu aba bālūndị̄le bāliganịle ukummwabula.
40027016	Bāli numpịnyịgwa jumo mụnnyololo umfụmụke ububị̄bị uju āli jo Balaba īngamụ.
40027017	Lelo bo babūngēne bunobuno, Pịlāti ābabūlịle ātịle: Mụkulōnda mbābulile aliku, Balaba pamo Jesụ uju ịkubilikilịgwa ija Kilisịtị?
40027018	Namanga amēnye ukuti bantwele kumyake panōngwa ja kabịnị ịtolo.
40027019	Kangi bo atūgēsye pakikota kya bulōngị, unkasị ālintumị̄le īndumị ātịle: Ungammbōmbelaga nasịmo umụ̄ndu unngolofụ ujo, namanga panōngwa jake nndamịgwe fị̄jo mụnjosị umụsyugu.
40027020	Lelo abapụ̄tị abakulūmba na mafụmụ agenekikolo galinkubasōnga abāndu ukuti basūmege ukummwabula Balaba nukunngoga Kilisịtị.
40027021	Unndindilila kị̄su alinkubalālūsya kangi alinkuti: Mụkulōnda mbābulile aliku muli bo babīli aba? Bālyamwịle bātịle: Balaba.
40027022	Pịlāti ābāmwịle ātịle: Po nummbōmbele sya fịkị Jesụ uju bịkuti Kilisịtị? Bōsa bālyamwịle bātịle: Nkomele pakikohekano!
40027023	Umwene ạ̄tile: Fịkị atulịle ja fịkị? Lolị abēne balinkulāta fị̄jo ukujoba balinkuti: Nkomele pa kikohekano!
40027024	Lelo bo Pịlāti āgịle ukuti atolị̄gwe, sịtịkubakola isị ājobaga nabo, lolị sịkulabila kukutwala ukulūndukana, alinkwega amīsi alinkusụgụsụla mmaboko bo bịkukēta abāndu ikilūndilo kyosa alinkuti: Une ndi mwelụ kwịlopa lya mụ̄ndu unngolofụ uju; mbōmbo jīnụ jujumwe.
40027025	Lelo abāndu bōsa balinkwamụla balinkuti: Lileke ilịlopa lyake litwịsilege uswe na babānītu!
40027026	Po papo alinkubābulila Balaba, lelo bo bamalịle ukunkoma ifịkotị alinkubapa abakwakunkomela pakikohekano.
40027027	Lelo po papo abasịkali ba Pịlāti balinkummwega Jesụ balinkubūka nagwe nkitāngālala kya nndagilị unkulūmba gwa kị̄su, ikilūndilo kyosa kya basịkali kilinkunsyungūtila.
40027028	Balinkumfụ̄la imyenda gyake, balinkumfwika umwenda umwịlāngalị.
40027029	Po lelo balinkutendekesya īngiga ja mịfwa balinkumfwika, balinkubīka īngịlị nkiboko kyake ikị̄līlo. Lelo balinkufụgama nkyenị mmyake balinkunkịnila balinkuti: Tụkukusūmila ubūmị ubutalị gwe Malafyale gwa Bajụ̄ta.
40027030	Balinkunswela amata, balinkwega Īngịlị balinkunkoma najo pantu.
40027031	Bo bamalịle ukummwangalila, balinkumfụ̄la ikilūndo, balinkumfwika kangi imyenda gyake. Po balinkunsōsya ukubuka nagwe kukunkomela pakikohekano.
40027032	Bo bịkusōka pānja balinkwaganịla numụ̄ndu jumo gwa mụ Kịlene, uju īngamụ jake āli jo Sịmonị; balinkunkola ukuti ampīmbile ikikohekano kyake Jesụ.
40027033	Lelo bo bafịkịle pabujo ubu bịkuti Golịgata (ko kuti pa lupaja),
40027034	bālimpēle ubwalwa bwa māfị̄lu ubu bālyongēnịe nịnyōngo, lolị bo abunogēlị̄sye, alinkukāna ukunwa.
40027035	Lelo bo bamalịle ukunkomela pakikohekano, balinkujabana imyenda gyake kunjila ja bulagusị;
40027036	po papo balinkutūgasya balinkunndindilila palapala.
40027037	Pantu gwake bāsị̄mbịlepo īnōngwa iji bālinngogị̄le ukuti: Uju jo Jesụ Umalafyale gwa Bajụ̄ta.
40027038	Lelo imịnyāmbụta mịbili gilinkukomelịgwa lumo nagwe pakikohekano, limo kukiboko ikị̄līlo, ilīngi kukị̄mama.
40027039	Aba bakīndaga pabupị̄pị nabo, balinkummōbela, balinkusụkānịa imịtu gyabo,
40027040	balinkuti: Gwe umēnye ukupāngula īnyụ̄mba īnyị̄kemo nukujijēnga kangi mbusịku butatu, ịpoke gwịmwene lelo, linga nalolị uli Mwana gwa Kyala, ịka pakikohekano!
40027041	Bope abapụ̄tị abakulūmba bububo, pamopēne nabamanyakalata na mafụmụ agenekikolo balinkummōbela balinkuti:
40027042	Abāngi ābapokaga, lolị ịkutolịgwa ukwịpoka mwene! Akaja jo Malafyale gwa bany'Ịsịlaelị? Linga ị̄kịle pakikohekano lilino, po tụkummwịtikaga.
40027043	Ịkunsūbila Kyala, ampoke tukēte Kyala lelo, linga annganịle. Namanga ājobaga ạ̄tigi: Ndi Mwana gwa Kyala.
40027044	Gyope iminyāmbụta igi gyakomelị̄gwe nagwe gilinkuntuka bunobuno.
40027045	Lelo ukufụma pakabalilo ka ntandatu Bo lili pantu īngị̄sị jilinkugwa nkị̄su kyosa mpaka ukwịsakufịka pakabalilo ka buhāno na buna (mwịlūnduko).
40027046	Ukubalilamo akabalilo ka buhāno na buna Jesụ alinkukụ̄ta ilịsyu ilịkulūmba alinkuti: Elị, Elị, lama sabakatanị? Ko kuti Gwe Kyala gwangu, gwe Kyala gwangu, ūnndekịle fịkị?
40027047	Bo bịkupilika bamo aba bālyimịle papo balinkuti: Umụ̄ndu uju ịkunkōlela Elịja.
40027048	Lelo po papo nakalīnga ịtolo jumo mụli aba bālipo alinkubopa kukwega akāndu aka kịkujōfụka ukufwana kēnda kafụ̄ndānịe, alinkukajụbika mwa sịkị, alinkukabīka kulutete alinkumpapo ukuti anwe.
40027049	Lolị abāngi bātịle: Gụ̄lila tāsị linga Elịja ịkwịsa kukumpoka.
40027050	Kangi Jesụ bo akụ̄tịle īngụ̄to īngulūmba, po papo alinkwenda nukusīlilika.
40027051	Lelo po papo ilịbālika lya nyụ̄mba īnyị̄kemo lilinkunyāfụkana ukufụma kumwanya mpaka pāsi, galinkuja mabālika mabili; ikị̄su kilinkusenyendeka, īnyālabwe sịlinkupasukana;
40027052	gōpe amapūmba galinkwịguka, imịbili mị̄ngị gya bị̄kemo aba bāfwịle balinkusyuka,
40027053	balinkusōka mmapūmba bo asyukịle balinkubūka nkāja akị̄kemo, kuno abāndu bị̄ngị bābabwene.
40027054	Lelo bo unndōngosị gwa kilūndilo kya basịkali bābwịte naba bāli nagwe ukunndindilila Jesụ bakābwene akasenyenda naisị syabonị̄ke, ulutēnde lwabāgịle balinkuti: Nalolị uju āli Mwana gwa Kyala!
40027055	Palapala bālipo bope na bakị̄kulu, aba bākētaga ukufụma pabutalị aba bālinkōngịle Jesụ ukufụma mụ Galịlaị, aba bammbōmbelaga.
40027056	Nkilūndilo kyabo ālimo Malịja gwa mụ Magatala, Malịja unna gwa ba Jakobụ na Josefụ nunna gwa banya Sebetaị.
40027057	Bo bwịlịle namajolo, alinkwịsa umụ̄ndu jumo unkabị ukufụma mụ Alimateja uju ali jo Josefụ īngamụ, uju jope āli mfụ̄ndịgwa gwa Jesụ.
40027058	Ābūkịle kwa Pịlāti kukusūma ummbili gwa Jesụ. Pịlāti alinkusōsya ululagilo lwa kumpapo.
40027059	Po papo Josefụ alinkugwega ummbili gula gula alinkugunịembetēlela nu mwenda untakanyịfụ,
40027060	alinkwakugulāmbalika mwịpūmba lyake jūjo ilị̄pya, ili āsōngwịle nndwalabwe; alinkubụngụlụkisyapo ilị̄bwe ilị̄nywamụ pa kifịgo kya ịpūmba, po papo alinkubūka.
40027061	Malịja ugwa mụ Magatala na Malịja ujūngi bo bali palapala, bānịngisēnịe niịpūmba ukutūgala.
40027062	Pị̄sịku lya kilābo kyake ili āli jo Sabāti bo ilị̄sịku lya kwịtendekesya kwa pasa likīndịle abapụ̄tị abakulūmba na Bafalịsaị balinkubūngāna pa Pịlāti,
40027063	balinkuti: Malafyale tukukumbuka ukuti bo alịko kubūmị untūngulu jula ājobịle ātịle: Nịsakusyuka bo amasịku gakīndịle matatu.
40027064	Ulibalagila bamo ukulilindilila ilịpūmba ukwịsakufịka pị̄sịku lya butatu, kokuti abafụ̄ndịgwa batolịgwe ukwakugwịba ummbili, ukuti kubāndu bātigi asyukịle. Ubutūngulu bwa kubumalīkisyo ubu bujege bubị̄bị ukukīndapo na kubutasị.
40027065	Pịlāti alinkubabūla alinkuti: Amụbēge abasịkali amụbūke mụkalilindililege ilịpūmba bo mụno mụmanyị̄le jujumwe.
40027066	Balinkubūka balinkwakulilindila ilịpūmba, balinkubīka ikikolekelo pị̄bwe (ubusị̄mbe bwa lusị̄ngo lwa Malafyale).
40028001	Lelo bo akīndịle sabāti, bo bukwanda ukukya ubusịku bwa kwanda bwa nndūngu pamụlūngu. Malịja ugwa mụ Magatala na Malịja ujūngi balinkubūka kukukēta ilịpūmba.
40028002	Po papo kalinkwịsa akasenyenda akakulūmba namanga ugwandumị gwa NTWA āsụlwịke ukufụma kumwanya, alinkulisegula ilị̄bwe, alinkwịtūgala pamwanya pị̄bwe lilalila.
40028003	Ukuboneka kwake alinkufwana lumụlị lwa njasị, kangi imyenda gyake gyali swē ukufwana ngala.
40028004	Lelo kunōngwa ja kutị̄la abalindililị balinkutetema balinkugwa ulutēnde.
40028005	Lelo ugwandumị alinkujoba na bakị̄kulu alinkuti: Mụngatetemaga. Mmēnye ukuti mụkunndōnda Jesụ uju ākomelị̄gwe pakikohekano.
40028006	Akajapo apa, asyukịle bo mụmo ājobị̄le. Ịsaga mụkēte apa ālāmbalēle.
40028007	Oko lelo amụkūjege mụkababūle abafụ̄ndịgwa ukuti asyukịle ukufụma mmbafwe, ịkutalāngapo kumyinụ ukubūka mụ Galịlaị; ko mwịsakummbonaga, une mbabūlịle.
40028008	Po papo balinkusōkapo pị̄pūmba mbibi mbibi, balinkutetema nukusekela fị̄jo, balinkubopa ukwakubabūla abafụ̄ndịgwa bāke.
40028009	Po papo Jesụ alinkwaganịla nabo alinkuti: Ulutēngāno lujege nanụmwe! Abēne balinkwịsa kumyake balinkunkola mmalūndi balinkwịpụ̄ta kumyake.
40028010	Po lelo Jesụ alinkubabūla alinkuti: Mụngatetemaga; būka mụkababūle abāmyitu bakabūkege mụ Galịlaị mo bịkwakumbonaga.
40028011	Bo abakị̄kulu bịkubūka, abasịkali bamo aba balindililaga ilịpūmba balinkugomoka ukubūka nkāja balinkwakubabūla abapụ̄tị abakulūmba syosa isị syabonị̄ke.
40028012	Abapụ̄tị abakulūmba balinkubūngāna na mafụmụ agenekikolo balinkujobana, balinkubapa īndalama īnyị̄ngị abalindililị,
40028013	balinkuti: Mụtigi abafụ̄ndịgwa bāke bālisịle pakilo bị̄bịle ummbili gwake bo tugonịle utulo.
40028014	Linga unndindilila kị̄su ịkupilika sịsịsị twịsakummbūlaga jujuswe ukuti sịnkole ukuja syanalolị, umwe mụkaja nanōngwa.
40028015	Po papo balinkwambilila īndalama balinkubōmba bo mụmo balagilị̄gwe; īnongwa sịsịsị sịfụmwịke Mbajụ̄ta ukufịka kulilino kuno.
40028016	Po papo abafụ̄ndịgwa bāke kalōngo na jumo balinkubūka mụ Galịlaị ku Kyamba iki Jesụ ābalagị̄le ukubūka.
40028017	Lelo bo bammbwene balinkwịpụ̄ta kumyake; lolị bamo balinkwilāmwa.
40028018	Po papo Jesụ alinkusegelela alinkubabūla alinkuti: Une mbēgị̄gwe amaka gōsa nagākumwanya na ga nkị̄su mụno.
40028019	Buno buno lelo amụbūkege mụkabapelege bafụ̄ndịgwa abāndu ifịkolo fyosa, bo mụkubōkesya mụ ngamụ ja Kyala Ugwịse nija Mwana nija Mbepo Mwịkemo,
40028020	Mụkabamanyịsyege ukukōnga syosa isị mbalagị̄le umwe; kēta, ngujaga na nụmwe bwịla ịtolo ukwịsakufịka bo kịkumalika ikị̄su.
41001001	Ubu bo bwandilo bwa Ị̄bāngilị, īndumị inụnụ, ili lịkunjoba Jesụ Kilisịtị Umwana gwa Kyala.
41001002	Lyalyandịle bo mụmo āsị̄mbị̄le unkụ̄ngụlụka Jesaja apa ātigi: Kēta nịkuntuma ugwandumị gwangu nkyenị mmyako, uju ịsakutendekesyaga injila jako.
41001003	Ilịsyu lya nkōlelị lịkukōlela ndukubo lịkuti: Amụtendekesyege unsebo gwa NTWA, mụgwasyege injila syake.
41001004	Mo mụmo alinkuboneka Johanị ukōsya ndukubo nukulūmbilila ulōsyo lwa lupīnduko, ulu lụkutwala ubuswe bwa nōngwa.
41001005	Po papo balinkunkulukila abāndu ikị̄su kyosa kya mụ Jụtaị naba mụ Jelụsalemụ bōsa, balinkōsịgwa ndwisi Jolịtanị, bo bịkwịlāta īnōngwa syabo.
41001006	Umwene Johanị lolị āfwalaga unselekesye gwa lusyoja lwa ngamịla, numpāngo gwa lukoba mụnsana; kangi ạ̄lyaga amapalālila nulūkị lwa mmatēngele.
41001007	Alinkulūmbilila alinkuti: Pānyụma ịkwịsa uju āngīndịle amaka une, uju ngabagila nukwịnama pakwabula utukoba twa mfịlato fyake.
41001008	Une ne mbōsịsye namīsi, lolị umwene isakubokesyaga na Mbepo Mwịkemo.
41001009	Lelo po papo mmasịku gala, Jesụ alinkwịsa ukufụma mụ Nasaletị nkị̄su kya mụ Galịlaị, alinkōsịgwa kwa Johanị, mwa Jolịtanị.
41001010	Nakalīnga ịtolo bo ịkufyuka mmīsi, alinkwaga kumwanya kụkwịguka, Mbepo ịkunsololokela ukuti ngụ̄nde;
41001011	ilịsyu lilinkufụ̄ma kumwanya lilinkuti: Ugwe gwe mwanāngu unkūndwe, mmyako mo nịkyelịle.
41001012	Nakalīnga ịtolo Mbepo alinkwakumbīka nndungalāngala.
41001013	Mo alinkwakuja nndungalāngala amasịku amalōngo mana, alinkugelịgwa na Setano; alinkuja pamopēne nifịnyamāna, abāndumị ba Kyala balinkummbōmbela.
41001014	Pānyụma bo Johanị akolị̄gwe, Jesụ alinkubūka mụ Galịlaị, alinkulūmbilila īnongwa īnụnụ sya Kyala,
41001015	alinkujoba alinkuti: Akabalilo kafịkịle, ubutwa bwa Kyala busegelị̄le; amụpīndukege nukusị̄tika īnōngwa īnụnụ.
41001016	Lelo bo ịkwenda pāmbali panyanja ja Galịlaị, alinkubabona ba Sịmonị na Andeleja ugwamyabo gwa Sịmonị, bo bịkusopa ulwelo mụnyanja; namanga bāli balobị.
41001017	Po papo Jesụ alinkujoba nabo alinkuti: Ị̄saga mụngongege nịkubapelaga ukuja balobị babāndu.
41001018	Nakalīnga ịtolo balinkusịleka īnyēlo syabo, balinkunkōnga.
41001019	Lelo bo akīndịlepo panāndi, alinkubabona ba Jakobụ unnya Sebetaị na Johanị ugwamyabo bali mwịbōtị, bịkutendekesya īnyēlo syabo.
41001020	Nakalīnga ịtolo alinkubabilikila; balinkunndeka ugwịsabo Sebetaị mwịbōtị pamopēne nababōmbị, balinkunkōnga.
41001021	Balinkwenda balinkwakufịka mụ Kapelịnaumụ. Nakalīnga ịtolo pị sịku lya Sabāti, alinkwịngila nnyụ̄mba jabo ja kwịpụ̄tilamo alinkumanyịsya.
41001022	Balinkuswịga fị̄jo ukumanyịsya kwake, namanga bo ịkumanyịsya ābonekaga ukuja jo mwenenasyo jūjo, akāli bo abamanyakalata.
41001023	Lelo nnyụ̄mba jabo ja kwịpūtilamo alinkujamo umụ̄ndụ ugwa mbepo īnyalị, jo alinkukōlela
41001024	alinkuti: Tuli bukị nanụngwe gwe Jesụ gwa Mụ Nasaletị? Gwịsịle nkutupyụta ịtolo? Ngumēnye ugwe uli mwịkemo gwa Kyala.
41001025	Lolị umwene Jesụ alinkujikemela, alinkuti: Batama! Sokamo mmụ̄ndu uju.
41001026	Po papo īmbepo īnyalị jilinkunndụsanịkisya kōsakōsa, jilinkusōka bo jịkukụ̄ta īngụ̄to īngulūmba.
41001027	Po papo balinkuswịga ịtolo bōsa, balinkulālūsanịa balinkuti: Fyo fịndu fịkị fịfịfị? Lumanyịsyo lupya! Buno na sị mbepo īnyalị ịkusịlagila namaka, isyene sịkwenda nukummwịtika.
41001028	Nakalīnga ukufụmụka kwake kulinkufịka kōsakōsa, mfị̄su ifị fịpalamēne naGalịlaị.
41001029	Po papo lelo bo basōkịle nnyụ̄mba ja kwịpụ̄tilamo, balinkwịngila nnyụ̄mba ja ba Sịmonị na Andeleja, pamopēne na ba Jakobụ na Johanị.
41001030	Lolị unko gwa Sịmonị unkị̄kulu ālāmbalēle, āli nịsekema. Nakalīnga ịtolo balinkummbūla Jesụ.
41001031	Alinkusegelela kumyake, alinkunkola ikiboko alinkunsụmụsya. Po papo īsekema jilinkunndeka, alinkubabōmbela.
41001032	Namajolo lelo bo ilị̄suba lijōngịle, balinkuntwalila ababịne bōsa, naba mbepo īnyalị.
41001033	Bope nabenekāja bōsa abā mụmo balinkubūngāna pakifịgo.
41001034	Alinkubumbulusya ababịne ba bị̄ngị īndamwa syosa, nukusịsōsya īmbepo īnyalị sị nyịngị ịtolo. Alinkusịkānịsya mbepo īnyalị bo sịkuti tujobe, namanga syalimmēnye.
41001035	Nulubūnju bo kukāli ukukya alinkutemēlela fị̄jo, alinkusụmụka alinkubūka ndukubo, mo alinkwakwịpụ̄ta.
41001036	Umwene lelo Sịmonị nabanịne balinkunndōnda.
41001037	Bo bammwāgịle balinkummbūla balinkuti: Abāndu bōsa bịkukulōnda.
41001038	Umwene alinkubabūla alinkuti: Tubūke kubūngi ntwaja utūngi utwa mbupị̄pị mụno, ukuti mope ngalumbililege; buno syo isị nịsịle.
41001039	Po papo alinkubūka alinkumala kyosa ikya mụ Galịlaị, alinkulūmbilila nnyụ̄mba syabo sya kwịpụ̄tilamo, nukusịsōsya īmbepo īnyalị.
41001040	Lumo umụ̄ndu gwa bukoma alinkwịsa kumyake, alinkufụgama nukupyelesya alinkuti: Linga gwịganịle, ubagị̄le ukūnyēlusya.
41001041	Umwene Jesụ ikisa kilinkummwaga, alinkugolosya ikiboko kyake, alinkumpalamāsya alinkummbūla alinkuti: Nịganịle, elukaga.
41001042	Nakalīnga ubukoma bulinkumalika alinkweluka.
41001043	Po papo Jesụ alinkusōsya mbibimbibi,
41001044	alinkummbūla alinkuti: Ungammbūlaga umụ̄ndu najumo lolị būka ukị̄bonesye kumpụ̄tị; kangi ukasosyege ifya kwịjēlukisya fịfyo ālagị̄le Mose, fyo fịjege fya kumanyịlamo abēne.
41001045	Umwene lolị umụ̄ndu jujuju, bo asōkịle alinkwanda ukulūmbilila nukusịfụmụsya īnōngwa mōsamōsa; fyobēne Jesụ alinkusịta nukwịngila nkāja pabwelụ; lolị alinkuja pānja ịtolo pabusịtabāndu; po papo abāndu balinkufụma mōsamōsa balinkwịsa kumyake apa ālipo.
41002001	Lelo po papo bo gakīndịle amasịku manāndi alinkubūka kangi mụ Kapelịnaumụ; sịlinkupilikịgwa ukuti agomwịke.
41002002	Balinkubūngāna abāndu ba bị̄ngị, bulinkusịta nukujapo ubujo pakifịgo kya nyụ̄mba iji ālimo, umwene alinkubabūla ilịsyu.
41002003	Po papo balinkwịsa abāndu aba bālintwalị̄le ugwa mbūngo ja bukokonyale, uju āpīmbị̄gwe nabāndu bāna.
41002004	Bo bāgịle lelo batolị̄gwe ukufịka nagwe apa ālipo panōngwa ja kilūndilo, po papo balinkupāngula pamwanya pānyụ̄mba apa ālipo. Bo basotwịle balinkusololosya ulutato ulu ālāmbalēlepo ugwa mbūngo ja bukokonyale.
41002005	Umwene Jesụ bo alubwene ulwịtiko lwabo, po alinkummbūla ugwa mbūngo ja bukokonyale alinkuti: Gwe mwanāngu, uswegị̄gwe īmbị̄bị syako.
41002006	Lolị bālipo bamo abamanyandagilo aba bālitūgēle papo, bo balinkwịlūsanịa mụndụmbụla syabo balinkuti:
41002007	Fịkị ukuti uju ajobēge bo sịsịsị? Ịkunhēlụla Kyala. Jwanị uju abagị̄le ukuswa īmbị̄bị? Lolị jumojwene ntiga, ju Kyala.
41002008	Nakalīnga Jesụ alinkusyaganịa mụmbepo syake ukuti syo bịkwịnogona sịsịsị mụ̄nda mmyabo, po papo alinkubalālūsya alinkuti: Syo mụkwịnogona syakị sịsịsị mụndụmbụla syinụ?
41002009	Lyo ịpepe liliku, ilya kummbūla ugwa bukokonyale ukuti: Uswegị̄gwe īmbị̄bị syako pamo nilya kuti: Sụmụka pīmbaga ulutato lwako gwendege?
41002010	Lolị ko kuti mụmanyege ukuti, Nnyamụ̄ndu ali namaka nkị̄su agā kuswa īmbị̄bị; alinkummbūla ugwa bukokonyale alinkuti:
41002011	Nịkukubūla nịkuti: Sụmụka, pīmbaga ulutato lwako ubūkege kukāja.
41002012	Po papo umwene alinkusụmụka, nakalīnga ịtolo alinkupīmba ulutato alinkusōka bo bōsa bịkukēta; bunobuno ikitēngusị kilinkubāga bōsa, balinkuntụ̄fya Kyala balinkuti: Syo tukasịbonamo sịku sịsịsị.
41002013	Po papo alinkusōka kangi, alinkubūka pāmbali panyanja. Ịkilūndilo kyosa kilinkwịsa kumyake, umwene alinkubamanyịsya.
41002014	Lelo bo ịkukīnda, alinkummbona Lebị unnya Alịfajị bo ịtūgēsye pabusōngelo īsōngo po papo alinkummbūla alinkuti: Ngōngaga. Umwene alinkusụmụka alinkunkōnga.
41002015	Bo atūgēle pakulya nnyụ̄mba jake, abasōngesyasōngo ba bị̄ngị na batulanōngwa balinkutūgasanịa na Jesụ nabafụ̄ndịgwa bāke pakulya, namanga abēne bāli bị̄ngị aba bankōngaga.
41002016	Lelo abamanyakalata na Bafalịsaị bo bammbwene ịkulya pamopēne nabatulanōngwa nabasōngesyasōngo, balinkujoba na bafụ̄ndịgwa bāke balinkuti: Fịkị ịkulya pamopēne na basōngesyasōngo kangi nabatulanōngwa?
41002017	Umwene Jesụ alinkupilika, po papo alinkubabūla alinkuti: Abakafụ batịkunndōnda unngānga, lolị ba babịne bo aba bịkunndōnda. Ngịsa kukubabilikila abagolofụ himma, lolị ba batulanongwa.
41002018	Lelo abafụ̄ndịgwa ba Johanị na ba Bafalịsaị bali pakufịpīka ifị̄ndu. Po papo abāndu balinkwịsa kumyake balinkunndalūsya balinkuti: Fịkị abafụ̄ndịgwa baJohanị naba Bafalịsaị bịkufịpīka ifị̄ndu, lolị abafụ̄ndịgwa bāko batịkufịpīka?
41002019	Umwene Jesụ alinkubabūla alinkuti: Ngīmba aba bali pabwegano babagị̄le ukufịpīka ifị̄ndu bo bali numwegankị̄kulu? Akabalilo kōsa aka bali numwegankị̄kulu, bakabagila ukufịpīka ifị̄ndu.
41002020	Lolị gịkwịsaga amasịku apa umwegankị̄kulu ịsakusōsịgwaga kumyabo, po lolị po bịsakufị̄pīkaga ifị̄ndu pị̄sịku lilalila.
41002021	Najumo atịkusonelapo ikigāmba kya mwenda umpya pamwenda unkūlu; buno linga akatị̄kepo ikigāmba ikipya kịkunyāfụla umwenda unkūlu, po gụkōngelapo ukunyāfụka.
41002022	Kangi najumo atịkukūsyamo ubwalwa bwa māfị̄lu ubuteta mụnyāmbi īngūlu; buno linga umụ̄ndu akūsị̄syemo ubwalwa bwa māfị̄lu ubuteta bukupufụla īnyāmbi, po ubwalwa bwa māfị̄lu bụkōneka, syope ninyāmbi sịkōnāngika. Lolị fịkuti ubwalwa bwa māfị̄lu ubuteta bụ̄kūsịgwege mụnyāmbi īmbya.
41002023	Lumo lelo sabāti bo ịkukīnda mmīgūnda, abafụ̄ndịgwa bāke balinkwanda ukupulula ifịsāsa fya nganụ bo bịkwenda.
41002024	Po papo Abafalịsaị balinkujoba nagwe balinkuti: Kēta! Fịki abafụ̄ndịgwa bako bịkubōmba sabāti aka kali mwịko?
41002025	Umwene alinkubābụla alinkuti: Mụkabalamo sịku sịla abōmbēge Ndabitị bo ali mbutolwe ali ninjala, jūjo na bala ālinabo?
41002026	Apa ị̄ngilege nnyụ̄mba ja Kyala mmasịku ga mpụ̄tị unkulūmba Abyatalị, pala alyege ifịsyesye ifịkemēsịgwa, ifị fyāli mwịko ukulya umụ̄ndu ujụ̄ngị, lolị bēne bā bapụ̄tị, pala umwene abapege nabala bālinagwe?
41002027	Kangi alinkubabūla alinkuti: Sabāti āpelị̄gwe panōngwa ja mụ̄ndu, umụ̄ndu akāpelị̄gwe panōngwa ja sabāti.
41002028	Bunobuno Nnyamụ̄ndu jo NTWA gwake na ju sabāti.
41003001	Po papo alinkwandisya kangi alinkwịngịla nnyụ̄mba ja kwịpụ̄tilamo; lelo ālimo mụmo umụ̄ndu ugwa kiboko ikilale.
41003002	Balinkuntegelela balinkuti tukēte bo ammbūmbulwịsye sabāti, ukuti po basyagilege papo isya kummōhela.
41003003	Po papo umwene alinkujoba kumụ̄ndu ugwa kiboko ikilale alinkuti: Sụmụka gwimege pakāti.
41003004	Alinkubalālūsya alinkuti: Bule sịkwịtikisịgwa sabāti ukubōmba īnụnụ pamo ukubōmba īmbị̄bị? Ukupoka ubūmị pamo ukugoga? Abēne lolị balinkuja mye.
41003005	Umwene alinkubēnēsya nubukalale, kangi bulinkummwaga ubusụlụmanịe panōngwa jabupalapala bwa ndụmbụla syabo, po papo alinkummbūla umụ̄ndu jula alinkuti: Golosya ikiboko kyako. Umwene alinkwenda nukukigolosya, po papo ikiboko kyake kilinkupona kilinkuja kinụnụ ịtolo.
41003006	Nakalīnga ịtolo Abafalịsaị balinkusōka pānja, balinkujobana pamopēne na banya Helotị balinkwịtikana isya kunngogelamo.
41003007	Po papo Jesụ alinkwịkwaba na bafụ̄ndịgwa bāke, alinkubūka kunyanja; po ikilūndilo ikikulūmba kilinkwenda nukunkōnga ukufụma mụ Galịlaị; kangi nukufụma mụ Jụtaị,
41003008	na mụ Jelụsalemụ, na mụ Ịndumịja, nukufụma mwịsīlya lila lya Jolịtanị, na mụmbafụ sya Tịlị na Sịtonị, ikilūndilo ikikulūmba kilinkwịsa kumyake bo bapilị̄ke īngulūmba syosa isị ābōmbaga.
41003009	Umwene alinkubabūla abafụ̄ndịgwa bāke ukuti bammbīkilege ngānị akabōtị pabupị̄pị, ukuti ikilūndilo kingịsakumfịnyilaga;
41003010	namanga ābabūmbulwịsye bā bị̄ngị, po bōsa aba bāli nindamwa balinkummbopela mụmmbili balinkuti tumpalamāsye.
41003011	Na sị mbepo īnyalị kūko linga sịmmbwene, syabụngụlụkaga nkyenị mmyake syakụ̄taga syātigi: Ugwe uli Mwana gwa Kyala.
41003012	Umwene āsịkemelaga fị̄jo ukuti sịngamfụmụsyaga.
41003013	Po papo alinkufyuka pakyamba, alinkubabilikila aba ābalōndaga; balinkwịsa kumyake.
41003014	Alinkubīmịka kalōngo na babili ukuti bo bajege nagwe, kangi ukuti bo abatumege nkulūmbilila,
41003015	nukuti bịkujaga namaka ga kusịkagila īmbepo īnyalị.
41003016	Aba ābasalịle kalōngo na babili bāli bo aba: Sịmonị uju alinkumpa īngamụ ja Petelị;
41003017	Jakobụ umwana gwa Sebetaị na Johanị unnụgụna gwa Jakobụ, alinkubapa ija Bonelịgesị, ko kuti banya kulụndụma kwa njasị;
41003018	na Andeleja, na Fịlịpụ, na Balitolomaị, na Mataị, na Toma, na Jakobụ, unnya Alifai, na Tataị na Sịmonị gwa mụ Kana,
41003019	na Jụ̄ta gwa mụ Kalyotị uju ālinndīlị̄le Jesụ.
41003020	Po papo alinkwịngila nnyụ̄mba, ikilūndilo kilinkubūngāna kangi, balinkutolịgwa nukulya ifị̄ndu.
41003021	Bo abakamụ bāke bāpilị̄ke balinkubūka kukunkola, papo bātigi untu gwake gōnāngị̄ke.
41003022	Lelo po papo abamanyakalata, aba bāsụlwịke ukufụma mụ Jelụsalemụ, balinkuti: Ali na Belịsebuli; kangi balinkuti: Mmaka ga nkulu gwa īmbepo īnyalị momụmo ịkusịkagila mbepo īnyalị.
41003023	Po papo umwene alinkubabilikila, alinkujoba nabo mfịfwanịkisyo alinkuti: abagị̄le bulebule Setano ukunkaga Setano?
41003024	Linga ubutwa bwịlūndulēnịe būbo butupu, ubutwa ubo bukabagila ukujako.
41003025	Jope ninyụ̄mba linga jị̄lūndulēnịe jījo ndupu, īnyụ̄mba iji jikabagila ukujako.
41003026	Jope linga Setano ị̄sambukị̄le jūjo, linga ịlūndulēnịe mwene akabagila ukujako; bo ị̄malịle jūjo.
41003027	Umụ̄ndu najumo akabagila ukwịngila nnyụ̄mba ja mụ̄ndu ugwa maka nukupupa ifyuma fyake, pēne papo linga ampịnyịle tāsị ugwa maka, lolị po ịsakwendaga nukupupa ifya nnyụ̄mba jake.
41003028	Nịkubabūla isya nalolị nịkuti: Abāndu bịkuswegịgwaga īmbị̄bị syabo syosa, nalinga gaje mahēlụmakị;
41003029	Loli uju linga ịkuntuka Mbepo Mwịkemo atịsakuswegịgwamo sịku, jo ịkujaga ninōngwa ja bwịla nabwịla.
41003030	Papo bātigi: Ali nimbepo īnyalị.
41003031	Po papo unna na bāmyabo balinkwịsa; bo bīmịle pānja, balinkutuma īndumị ja kummbilikila.
41003032	Ịkilūndilo kyatūgēsye kyalinsyungūtị̄le, po balinkummbūla balinkuti: Unyoko nabanụgụnago, nabalūmbugo bali pānja bịkukulōnda.
41003033	Umwene alinkubụsya alinkuti: Jūba nabāmyitu bo baliku?
41003034	Alinkukelenganịa alinkubakēta abāndu aba bālitugēle nukunsyungūtila, alinkujoba alinkuti: Kēta abāmyitu bo bababa.
41003035	Buno uju linga ịkubōmba sịsyo ịganịle Kyala, lolị jo nnụgụna gwangu, jo ịlūmbu gwangu, kangi jo jūba.
41004001	Po papo alinkwanda kangi ukumanyịsya pāmbali panyanja. Ịkilundilo ikikulūmba fị̄jo kilinkummbungānịla, po papo umwene alinkwịpaka mwịbōtị ili lyali panyanja, mo alinkwịtūgasya; lolị ikilūndilo kyosa kilinkuja pị̄sīlya pāmbali panyanja.
41004002	Alinkubamanyịsya sị nyịngị ịtolo mfịfwanịkisyo; alinkubabūla ndumanyịsyo lwake alinkuti:
41004003	Amupilikisye! Kēta, lumo unsopambejụ alinkusōka ukubūka kukusopa īmbejụ.
41004004	Lelo bo ịkusopa jimo jilinkwakugwa mụnjila, po papo īnjunị sịlinkwịsa, sịlinkusala sịlinkumala.
41004005	Ijīngi jilinkwakugwa pakị̄su kya mabwe apa gukālipo umfụ mwịngị, jilinkumela mbibimbibi papo umfụ gukāli mwịngị.
41004006	Lolị lelo bo ilị̄suba lifyukịle jilinkupya, kangi papo jikāli nimịsị, po jilinkūma.
41004007	Jimo ijīngi jilinkwakugwa mmị̄fwa, igyene imị̄fwa gilinkukula gilinkujikoma, po papo jilinkusị̄ta nukupa īseke.
41004008	Ijīngi lolị jilinkwakugwa pamfụ unnụnụ, bo jimelịle jikulịle jilinkupa īseke, jimo amalōngo matatu, jimo amalōngo ntandatu, ijīngi amalōngo kalōngo.
41004009	Alinkujoba alinkuti: Uju linga alinasyo īmbulukutu sya kupilikila, jo alīpilikaga.
41004010	Bo ị̄jēkị̄le, po papo aba bāli nagwe pamopēne na bala kalōngo na babili balinkunndālūsya isya fịfwanịkisyo fịla.
41004011	Umwene alinkubabūla alinkuti: Umwe mụpēgị̄gwe ukusịmanya isya kubutị̄tu isya butwa bwa Kyala, lolị kuli bala bali pānja, abēne syosa ịtolo sịli mfịfwanịkisyo,
41004012	ukuti, ukukēta ko bịkukēta, lolị batịkusịbonaga, ukupilika ko bịkupilika, lolị bātikusyaganịaga; ukuti bāngisakupīndukaga nukuswegịgwa.
41004013	Kangi alinkubabūla alinkuti: Mukakimanya ikifwanịkisyo iki? Po mwịsakufyaganịaga bule bule ifịfwanịkisyo fyosa?
41004014	Unsopị ịkusopa ilịsyu.
41004015	Aba panjila, bo aba linga ilịsyu lisopịgwe bapilike, po papo nakalīnga Setano ịkwịsa nukulyēga ilịsyu ili lisopịgwe mmyabo.
41004016	Bunobuno ịtolo abāndu abāngi bali bo īmbejụ iji jiị̄sopegwa pakị̄su kya mabwe, bo aba linga bịkupilika ilịsyu, nakalīnga bịkulyambilila nulusekelo;
41004017	lolị papo bakaja nimịsị mmyabo, po lịkujamo kukabalilo kanāndi ịtolo. Pānyuma, bo bubāgịle ubutolwe pamo ubufwimịgwa panōngwa ja ịsyu, po papo batịkuhāba ukugwa.
41004018	Kangi abāndu abāngi bo bala bali bo īmbejụ iji jasopị̄gwe mmị̄fwa, bo aba balipilịke ilịsyu,
41004019	lolị ukwịkolānịa nisya nkị̄su, nubusyobị bwa kyuma, kangi nifịnyonyo fya tūndu u tūngi bo fị̄ngị̄le, fịkulipị̄ta ilịsyu, po litịkupa īseke.
41004020	Lolị abāndu abāngi bo aba bali bo īmbejụ iji jisopị̄gwe pamfụ unnụnụ, bo aba bịkulipilika ilịsyu nukulyambilila, po lelo bịkwenda nukupa īseke; jumo amalōngo ntandatu, ujūngi amalōngo kalōngo.
41004021	Kangi alinkubabūla alinkuti; Kali alịko jumo uju ịkutwala īnyāle ukuti ajibīkege kūsi kukị̄bo, pamo kūsi kukitala? Bule atịkujibīka pamwanya pakikolelanyāle?
41004022	Namanga kakajako nakamo akāndu aka kị̄bīlị̄le aka katịsakutụpụkaga, kangi nakamo akā kubutị̄tu aka katịsakujaga pabwelụ.
41004023	Uju linga ali nimbulukutu sya kupilikila, jo alīpilikaga.
41004024	Kangi alinkubabūla alinkuti: Mwandege kuli isị mụkupilika. Ikigelelo kikyo mụkubagelela umwe abāngi, kyo mwịsakugelelịgwaga kikyo na jujumwe, kangi mwịsakōngelịgwangapo pamwanya umwe.
41004025	Namanga uju Linga ali nafyo fimo jo ịsakōngeligwaga ukupēgwa nifị̄ngị, lolị uju akaja nako nakamo jokisakupokịgwaga nakāko linga ali nako.
41004026	Kangi alinkubabūla alinkuti: Ubutwa bwa Kyala buli bo umụ̄ndu uju ịkusopa īmbejụ mụnngūnda,
41004027	po papo umwene ịkugona utulo pakilo nukuja māso pamụ̄si, ijēne īmbejụ jịkumela nukukula, umwene atịkumanya ukuti jịkumela bulebule.
41004028	Ikị̄su kịkupa īseke kyene, lụkwanda ulusēgube, kịkukōnga ikisāsa, kūnyụma sịkujamo īseke nkisāsa.
41004029	Lelo bo īseke sịkomịle, nakalīnga ịkutuma ummage gwa kutōndolela, papo untōndolo gwịsịle.
41004030	Kangi alinkubabūla alinkuti: Tubufwanịkisyege bulebule ubutwa bwa Kyala, pamo tububīkege nkifwanị kikị?
41004031	Buli bo akaseke ka mụtaka, aka bo kasopị̄gwe mụnngūnda, kanị̄nị ukukīnda utuseke tōsa twa nkị̄su;
41004032	lolị bo kabyalị̄gwe, kịkumela nukukula ukugakīnda amasēke gōsa, kịkupasika īsāmba īngulūmba, bunobuno ninjunị sya kumwanya sịbagị̄le ukutēnga ifịfūmbwa nkipepo kyake.
41004033	Jesụ alinkulūmbilila ilịsyu lyake kubāndu, mfịfwanịkisyo fị fị̄ngị bo fịfịfị, bo mụmo babagị̄le ukupilikisya.
41004034	Akājobaga nabo pabusịta fifwanikisyo.
41004035	Ịlịsịku lilalila namajolo alinkubabūla alinkuti: Atwambukege ịsīlya lila.
41004036	Balinkukileka ikilūndilo, balinkummwegela mwịbōtị bomụmo ājīlīle. Kangi gōpe na mabōtị agāngi galinkuja pamopēne nagwe.
41004037	Po papo gulinkwinuka ummbelo unkulūmba fị̄jo, amajiga galinkōnekela mwibōtị, bunobuno ilịbōtị lilinkwanda ukwịsula amīsi.
41004038	Umwene Jesụ ali kukipụlo kya kūnyụma āgonịle utulo pakị̄nulilo kya kuntu. Po papo balinkunndēmbusya balinkummbūla balinkuti: Mmanyịsị utikupasya ukuti tụkwịbila?
41004039	Bo ālēmbwịke, alinkugukemela ummbelo, alinkujoba kunyanja alinkuti: Batama! Uje mye. Po papo ummbelo gulinkubota, kulinkuja jōnjolo ịtolo.
41004040	Alinkujoba nabo alinkuti: Fịkị mụli bōga? Mụkāli mụkaja nulwịtiko na ulu?
41004041	Po papo lulinkubāga ulutēnde ulukulūmba, balinkulālūsanịa, balinkuti: Jwanị lelo jujuju? Uju na gu mmbelo ninyanja fịkumpilika?
41005001	Po papo balinkwakufịka kwịsīlya ilīngi ilya nyanja, nkisu kya Bagelasenị.
41005002	Nakalīnga ịtolo Jesụ bo asōkịle mwịbōtị, alinkwaganịla numụ̄ndu ugwa mbepo īnyalị uju āfụmịle kumapūmba,
41005003	uju ātūgalaga kumapūmba; akālipo najumo uju ābagị̄le ukumpịnya, nalinga gyāti gije mịnyololo;
41005004	papo ka kị̄ngị āpịnyịgwaga nimbīngu nimịnyololo, umwene alinkugilatulanịa imịnyololo nukusịtịkanịa īmbīngu, akālịko najumo ugwa kunndāmbika.
41005005	Bwịla ịtolo pamụ̄si na pakilo alinkuja mmapūmba na mfyamba, alinkukụ̄ta nukwịtịkanịa namabwe.
41005006	Lelo bo ammbwene Jesụ pabutalị, alinkummbopela nukwakummbụngụlụkila,
41005007	alinkukụ̄ta fị̄jo alinkuti: Tuli bukị nanịne nanụngwe, Jesụ gwe Mwana gwa Kyala Unkịnde? Nịkujīgila mụngamụ ja Kyala ukuti, ungạfūndaga.
41005008	Papo ālimmbūlịle ātịle: Gwe mbepo īnyalị ugwe, sōkamo mmụ̄ndu uju.
41005009	Jesụ alinkunndālūsya alinkuti: īngamụ jako gwanị? Umwene alinkwamụla alinkuti: Joune Kilūndilo, papo tuli bị̄ngị.
41005010	Alinkupyelesya fị̄jo ukuti angabakagaga nkị̄su kila.
41005011	Lelo gwalịpo papo untị̄mo unkulūmba ugwa ngulube isị syālyaga nkyamba;
41005012	po papo sịlinkupyelesya sịlinkuti: tutume mụngulube ukuti mo twịngịlege.
41005013	Umwene alinkusị̄tikisya. Po papo īmbepo īnyalị sịlinkusōka sịlinkwakwịngila mụngulube. Bunobuno untị̄mo ugu gwali pabaelufụ babili (2,000), gulinkugụlụtụkila kulupānga nukwịtāga mụnyanja, gulinkwịbila.
41005014	Abēne abatị̄mị balinkubopa, balinkwakusịfụmụsya nkāja akakulūmba, na ntwaja utunāndi. Po papo abāndu balinkwịsa kukusịkēta isị syabonị̄ke.
41005015	Balinkwịsakufịka apa ālipo Jesụ, balinkwaga umụ̄ndu ugwa mbepo inyāli atūgēle bunụnụ, afwele imyenda, kangi atengēne ịtolo, uju ali jo kilūndilo, po lulinkubāga ulutēnde.
41005016	Abene aba bāsịbwene sịsịsị, balinkubapāngila abāngi isị syalimmwagịle ugwa mbepo ịnyalị nisya ngulube.
41005017	Po papo balinkwanda ukumpyelesya ukuti asōkemo nkị̄su kyabo.
41005018	Bo Jesụ ịkwịpaka mwịbōtị, po papo jula āli nimbepo īnyalị alinkumpyelesya ukuti ajege pamopēne nagwe.
41005019	Lolị Jesụ alinkunkāna alinkuti: Būkaga kumyinụ kubakamụgo, ukababūlege isị akubōmbị̄le UNTWA, na mụno akupākị̄sye.
41005020	Po papo alinkubūka alinkwanda ukusịfụmụsya mụ Ndekapolị isị Jesụ ālimmbōmbị̄le; abāndu bōsa balinkuswịganịka.
41005021	Umwene Jesụ bo alobwịke mwịbōtị bo afịkịle kangi kwịsīlya ilīngi, ikilūndilo ikikulūmba kilinkummbungānịla; umwene ali pāmbali panyanja.
41005022	Po papo alinkwịsa unndōngosị gwabo jumo ugwa nnyụ̄mba jabo ja kwịpụ̄tilamo uju ali jo Jailị īngamụ. Bo ammbwene alinkubụngụlụka mmalūndi mmyake.
41005023	Alinkupyelesya fị̄jo alinkuti: Akānāngu akalīndwana kabịne fị̄jo kịkuja pakufwa, ịsaga ukakabīkepo amaboko gāko ukuti kapone kajege kūmị.
41005024	Po papo alinkubūka nagwe; abāndu ikilūndilo ki kị̄ngị ịtolo balinkunkōnga nukukụlụfanịa nagwe.
41005025	Lelo ālipo papo unkị̄kulu uju āli ninyị̄buko ja ịlopa ifyinja kalōngo na fịbili,
41005026	ākubị̄lwe fị̄jo mmbagānga ba bị̄ngị, mo ābụlụlụkịsye ikyuma kyake kyosa kisịta kubūmbuluka, lolị po ijēne jilinkukīndilila ukubāla.
41005027	Bo apilị̄ke isya Jesụ, po papo alinkufụmila mụ̄nyụma nkilūndilo kya bāndu, alinkugupalamāsya umwenda gwake.
41005028	Namanga ātigi: Pope linga ngipalamāsịsye gi myenda gyake ānguponaga.
41005029	Nakalīnga inyị̄buko ja ịlopa jilinkūma, alinkwịjaganịa mụmmbili gwake ukuti aponịle ububịne bwake ubu bwamfụ̄ndaga.
41005030	Bo Jesụ ịjagēnịe ukuti amaka gasokịlemo mmyake, alinkukisanukila ikilūndilo alinkuti: Jwanị agịpalamāsịsye imyenda gyangu?
41005031	Po papo abafụ̄ndịgwa bāke balinkwamụla balinkuti: Ukibwene ikilūndilo iki kukụlụfanịa nakyo, kangi kuti jwanị āmbalamāsị̄sye?
41005032	Umwene alinkukelenganịa ukuti ammwage uju abōmbịle sịsịsị.
41005033	Lolị unkị̄kulu ulutēnde lulinkummwaga, alinkutetema papo amēnye isị syalimmwagịle, alinkwịbonesya nukubụngụlụka nkyenị mmyake, alinkummbūla syosa isya bwanalōlị.
41005034	Po papo alinkummbūla alinkuti: Gwe nndīndwana ugwe, ulwịtiko lwako lukupokịle; būkaga nulutēngāno, būmbulukaga ububịne bwako.
41005035	Lelo bo akāli ali pakujoba po papo balinkwịsa abāndu bamo ba nndōngosị gwa nnyụ̄mba ja kwịpụ̄tilamo balinkuti: Umwanāko afwịle, fịkị ukāli kummūmīlisya ummanyịsị?
41005036	Lolị Jesụ alinkusịta nukubīkilako umōjo kuli isị bājobaga, alinkummbūla unndōngosị gwa nnyụ̄mba ja kwịpụ̄tilamo, alinkuti Ungajaga nulutēnde, gwịtikege ịtolo.
41005037	Alinkusịta nukummwịtikisya umụ̄ndu najumo ukunkōnga, lolị bēne ba bā Petelị na Jakobụ, na Johanị unnụgụna gwa Jakobụ.
41005038	Bo bị̄sịle nnyụ̄mba ja nndōngosị gwa nnyụ̄mba ja kwịpụ̄tilamo, alinkwaga njwego ntupu gwa bị̄ngị aba bālilaga īfwa nukukụ̄ta fị̄jo.
41005039	Bo ị̄ngị̄le alinkujoba alinkuti: Mụkujwega fịkị nukulila? Umwanịke akafwa, himma, agonịle ịtolo utulo.
41005040	Abēne balinkunseka. Lolị alinkubakagila bōsa pānja, alinkummwega ugwịse nunna, naba bāli nagwe, alinkwịngila mụno ālimo umwanịke.
41005041	Lelo bo ankolịle umwanịke ikiboko, alinkujoba alinkuti: Talịta kūmị, ko kuti: Gwe kalīndwana ugwe, nịkukubūla nịkuti sụmụka.
41005042	Nakalīnga akalīndwana kalinkusụmụka, kalinkwenda, namanga kāli nifyinja kalōngo na fịbili. Po papo balinkuswịga fị̄jo, ikīswigu ikikulūmba.
41005043	Umwene alinkubakānịsya fị̄jo alinkuti: Mụngammbūlaga najumo īnōngwa sịsịsị, kangi alinkubabūla ukuti bakape fịmo ifyakulya.
41006001	Po papo Jesụ alinkusōkapo, alinkwịsa nkị̄su kyake, abafụ̄ndịgwa bāke balinkunkōnga.
41006002	Lelo pa sabāti alinkwanda ukumanyịsya nnyụ̄mba ja kwịpụ̄tilamo. Bị̄ngị bo bapilị̄ke, balinkuswịganịka balinkujoba balinkuti: Syo asyagịle kūgu sịsịsị? Go mahala makị aga apēgị̄gwe uju? Fyo fị̄ka fịkị ifị ịkupelela mmaboko gāke?
41006003	Uju akaja jo nsongolafịpịki, umwana gwa Malịja, unkulu gwa bā Jakobụ na Jose na Jụ̄ta na sịmonị? Kangi abalūmbu bāke bakaja bo aba tuli nabo papapa? Po papo balinkwịkịnyamo mmyake.
41006004	Umwene Jesụ alinkubabūla alinkuti: Unkụ̄ngụlụka atịkupōndwa ulwimiko, lolị mwene nkāja kāke, na mbakamụ bāke, na nnyụ̄mba jake.
41006005	Po apa alinkusịta nukupelamo kimo ikị̄ka mụmo, kwene ku kubabīkapo amaboko ababịne banāndi ịtolo nukubabūmbulusya.
41006006	Alinkuswịga ukusịtakwịtika kwabo.
41006007	Alinkubabilikila bala kalōngo na babili, alinkwanda ukubatuma babili babili. Alinkubapa amaka aga kusịlāmbika mbepo īnyalị.
41006008	Alinkubalagila ukuti bangakolelaga nafịmo mụnjila, lolị jene ji ngịlị; fyomma ifị̄ndu, jomma ninyāmbi, syomma nisentị mụmpāngo,
41006009	lolị bafwalege ifịlato mmalūndi, nukuti bangafwalaga imịselekesye mịbili.
41006010	Kangi alinkubabūla alinkuti: Mụnyụ̄mba jōsa iji linga mụkwakwịngilāngamo, mụkajege mụmo ukufịka papo mụkwakusōkangamo.
41006011	Pōsa apa linga batịkubāmbilila nukubapilikisya, bo mụkusōkapo mụkakụng'ụ̄ndege ulufụ̄mbi lwa kūsi kumalūndi gīnụ, lujege lo lusịsịmikisyo kumyabo.
41006012	Po papo balinkubūka balinkulūmbilila ukuti abāndu bị̄lātege īmbị̄bị.
41006013	Balinkusịsōsya īmbepo īnyalị sị nyịngị, balinkubapaka īnyēmba ababịne ba bị̄ngị, balinkubabūmbulusya.
41006014	Umalafyale Helotị alinkupilika sịsịsị, papo īngamụ ja Jesụ jafụmwịke; alinkuti: Jo Johanị umōsị asyukịle mbafwe, jo nōngwa iji amaka amakulūmba aga gịkubōmba īmbōmbo īngulūmba mmyake.
41006015	Lolị abāngi balinkujoba balinkuti: Jo Elịja. Abāngi balinkuti: Nkụngụlụka afwene bo jumo mbakụ̄ngụlụka aba ịjolo.
41006016	Lolị bo asịpilị̄ke Helotị alinkuti: Uju jo Johanị uju nalimmbōlịle untu, jo uju asyukịle.
41006017	Namanga Helotị ātumịle kukunkola Johanị, ālimpịnyịle mụnnyololo panōngwa ja Helotịja unkasị gwa gwamyabo Fịlịpụ; uju ābopịle nagwe.
41006018	Namanga Johanị ālimmbūlịle Helotị ātịle: Syo mwịko ugwe ukuja nu nkasị gwa gwamyinụ.
41006019	Helotịja alinkumfị̄nga, alinkulōnda ukuti anngoge lolị alinkutolịgwa;
41006020	namanga Helotị antị̄laga papo ālimmēnye ukuja mụ̄ndu nngolofụ kangi mwịkemo, po papo alinkumpoka. Lelo bo ịkumpilikisya ānyomokaga fị̄jo, lolị alinkumpilikisya nulusekelo.
41006021	Lelo umụ̄sị gumo lilinkwịsa ilị̄sịku ilị̄nụnụ, ili Helotị āgabilikị̄le amafụmụ gāke, nabalōngosị ba bwịte, nabīmikịgwa ba mụ Galịlaị, kukulya ifị̄ndu fya palusekelo lwa kukumbukila ukupāpịgwa kwake.
41006022	Po papo kāna Helotịja alinkwịngila alinkumoga, alinkunkyela Helotị naba bạ̄lyaga nagwe. Po papo umalafyale alinkummbūla unndīndwana alinkuti: Sūmaga kāko linga gwịganịle kumyangu, nịkukupaga.
41006023	Alinkulapa alinkuti: nalīnga fịkị ifị kusūma nịkukupaga, nalīnga bo butwa bwangu nịkukutapulilaga pakāti.
41006024	Po papo alinkusōka alinkwakunndālūsya unna alinkuti: Nsūmege ifịkị? Umwene unna alinkuti: Untu gwa Johanị Umōsị.
41006025	Nakalīnga alinkukūja ukwịngila mụno Ālịmo umalafyale alinkwakuti: Nịkulōnda lululu ukuti ūmbēge untu gwa Johanị Umōsị mwịbēsenị.
41006026	Po papo umalafyale alinkusụlụmanịa fị̄jo, lolị kunōngwa ja kuti ājīgile nkyenị mbāndu aba bạ̄lyaga nagwe, akālōndaga ukunsūsya.
41006027	Nakalīnga umalafyale alinkutuma unsịkali jumo, alinkunndagila ukuti akēge untu gwa Johanị. Alinkubūka alinkwakumbōla untu nnyụ̄mba ja bannyololo;
41006028	alinkutwala untu gwake mwịbēsenị, alinkumpa unndīndwana. Umwene unndīndwana alinkwakumpa unna.
41006029	Lelo bo abafụ̄ndịgwa bāke bapilị̄ke, balinkwịsa balinkugupīmba umfị̄mba balinkugusyila mwịpūmba.
41006030	Po papo abatumịgwa balinkwịsa kwa Jesụ ukufụma kuno ābatumịle, balinkummbūla syosa isị bābōmbịle nisị bāmanyịsyaga.
41006031	Umwene alinkubabūla alinkuti: Īsaga mwịbēne tukị̄jēkele pabusịtabāndu ukuti mụkatūsyepo panāndi. Papo bālipo bị̄ngị aba bịsaga nukubūka, po papo kalinkusịta nukujapo akabalilo ka kulīla ifị̄ndu.
41006032	Po papo balinkwenda mwịbōtị, balinkwakwịjēkela pabusītabāndu.
41006033	Abēne abāndu balinkubabona bo bịkubūka, kangi bị̄ngị balinkubamanya; po papo balinkukūja ukufụma ntwaja tōsa balinkwenda ija pị̄sīlya, balinkwakubatalila ukufịka.
41006034	Lelo bo Jesụ asōkilemo mwịbōtị, alinkukibona ikilūndilo ikikulūmba, po ikisa kilinkummwaga, namanga bali bo īng'osị isị sịkaja nuntị̄mị. Po Papo alinkwanda ukubamanyịsya īnōngwa sị nyịngị.
41006035	Bo bwịlịle namajolo, abafụ̄ndịgwa bāke balinkwịsa kumyake balinkujoba balinkuti: Apa po palukubo, kangi ubusịku bwịlịle;
41006036	batume abāndu aba babūkege mmịgūnda igi gili kifụkị na ntwaja, ukuti bakị̄jūlilege fịmo ifyakulya.
41006037	Umwene alinkubāmụla alinkuti: Amụbapepo jujumwe ifyakulya. Abēne balinkuti: Kingamo tubūke tukūle ifị̄ndu fya pandalama bāmịa babili (200), ukuti fyo tubapege balyege?
41006038	Umwene Jesụ alinkubalālūsya alinkuti: Mụli nafyo ifịsyesye fịlīnga? Amụbūke mụkakēte. Bo bajịlekukēta balinkuti: Fịhāno, nị̄swi ịbili.
41006039	Alinkubalagila ukuti babatūgasye pāsi abāndu bōsa, mfịbụgụtila mfịbụgụtila, palị̄su ilị̄bisi.
41006040	Po papo abāndu balinkutūgasya mụngīndi mụngīndi, sịmo amalōngo mahāno, sịmo amalōngo kalōngo.
41006041	Po papo alinkwega ifịsyesye fịhāno fịla nị̄swi ịbili sịla, alinkukēta kumwanya, alinkugwa ulupị, po alinkufịmenyanịa ifịsyesye, alinkubapa abafụ̄ndịgwa bāke ukuti babajabilege abāndu; syope nị̄swi ịbili alinkubajabila bōsa.
41006042	Balinkulya balinkwịkuta bōsa.
41006043	Balinkubūnganịa utumenya, balinkwịsusya ifị̄bo kalōngo na fịbili, tope na tu tumenya twa nswi.
41006044	Abene bala balị̄le ifịsyesye, bali pa baelufụ bahāno (5, 000) abanyāmbala.
41006045	Po papo Jesụ alinkubakūjisya abafụ̄ndịgwa bāke ukwịpaka mwịbōtị, ukutalapo ukubūka ịsīlya lila mụ Betịsaịta, bo umwene tāsị ịkukisụmụsya ikilūndilo.
41006046	Bo alagēne nabo, alinkufyuka pakyamba pakwịpụ̄ta.
41006047	Lelo bo bwịlịle namajolo, ilịbōtị lilinkuja pakāti panyanja, umwene alinkuja mwene pị̄sīlya.
41006048	Alinkubabona bịkutamịgwa ukufịga, namanga ummbelo gwabapīngaga. Pakabalilo aka kāli pị̄pị na kubukye, alinkubāga bo ịkwenda pamwanya panyanja, ālōndaga ukukīsanịa.
41006049	Abēne bo bammbwene ịkwenda pamwanya panyanja, balinkuti kingamo nsyuka, balinkukụ̄ta;
41006050	papo bōsa bālimmbwene, po balinkutetema. Nakalīnga alinkujoba nabo alinkuti: Amụkịbēge ịtolo ju une, komma ukutetema.
41006051	Alinkwịpaka mwịbōtị mụno bālimo, po papo ummbelo gulinkubota. Po papo balinkutēnguka mụ̄nda, balinkuswịganịka fị̄jo;
41006052	namanga bakāsyagēnịe isya fịsyesye fịla, lolị īndụmbụla syabo syali ngafụ.
41006053	Lelo bo bāmbwịke kwịsīlya, balinkwịsakufịka nkị̄su kya Genesaletị, balinkulibīka ilịbōtị pabunụnụ.
41006054	Bo bịkusōka mwịbōtị, nakalīnga abāndu balinkubamanya.
41006055	Balinkubopela mōsa nkị̄su kila, balinkubapīmbila mụndato ababịne, balinkubatwala kōsa kuno bāpilikaga ukuti alịko.
41006056	Mōsa mụno ābūkaga ntwaja utunāndi na ntwaja utukulūmba na mmịgūnda, balinkubabīka ababịne mụ̄sokonị; balinkumpyelesya ukuti bapalamāsyege nalīnga kipeto kya mwenda gwake; bōsa aba bāmpalamāsyaga umwenda balinkupona.
41007001	Po papo Abafalịsaị na bamanyakalata bamo, aba bāfụmịle mụ Jelụsalemụ, balinkubūngāna pala ālipo.
41007002	Balinkubabona abafụ̄dịngwa bāke bịkulya ifị̄ndu namaboko amanyalị.
41007003	Namanga Abafalịsaị na Bajụ̄ta bōsa, batịkulyamo nafịmo ifị̄ndu bo bakasụgụsụla bunụnụ mmaboko, bịkulūmīlila ulwịho lwa bị̄sukulu bābo;
41007004	linga bafụmịle kūsokonị, batịkulya bo bakasụgụsụla tāsị, kangi sịlịko īnyị̄ho isị̄ngị sị nyịngị isị bịkusyumīlila, bo isya kusụka ifịkōmbe, nimbāle, nifịbōmbelo ifya kyela ikibūngu.
41007005	Po Abafalịsaị na bamanyakalata balinkunndālūsya Jesụ balinkuti: Fịkị abafụ̄ndịgwa bāko batịkukōnga īnyị̄ho sya bị̄sukulu bītu, bịkulya ifị̄ndu namaboko amanyalị?
41007006	Umwene Jesụ alinkubāmụla alinkuti: Atalwịsye Jesaja apa ākụngụlụkaga isyinụ mwe basyobị umwe, bo apa sịsị̄mbị̄gwe isị sịkuti: Abāndu aba bịkunyīmika na masyu gēne, lolị īndụmbụla syabo sịli pabutalị nanịne;
41007007	ukwịpụ̄ta kwabo kumyangu kwa ịtolo, isị bịkumanyịsya ndagilo sya bāndu.
41007008	Mụkululeka ulukomēlesyo lwa Kyala, mụkusyumīlila īndagilo sya bāndu.
41007009	Kangi alinkubabūla alinkuti: O, mụnosịsye kingamo apa mụkulusyokela ulukomēlesyo lwa Kyala, ukuti mụlwimịkege ulwịho lwinụ.
41007010	Buno Mose ājobịle ātịle: Mmwimịkege ugūso nunyoko, nukuti: Uju linga ịkuntuka ugwịse nunna, jo afwege nalolị.
41007011	Lolị umwe mụkuti: Linga umụ̄ndu ajobịle kugwịse pamo kunna atịle: Kōsa aka gwabagịle ukukaba kumyangu jo Kolibanị (ko kuti kābupe kwa Kyala) po angabatūlaga abapāpị bāke.
41007012	Namanga bo po mụnsịngị̄le ukuti angammbōmbelaga nasịmo isya kuntūla ugwịse pamo unna.
41007013	Bunobuno mụkulipela lya ịtolo ilịsyu lya Kyala nulwịho lwinụ, ulu mukupokelanịla; kangi mụkubōmba sị nyịngị bo sịsịsị.
41007014	Po papo Jesụ alinkukibilikila ikilūndilo kangi, alinkubabūla alinkuti: Amụpilikisyege umụsyungu, mwesa mụsyaganịege.
41007015	Nakamo aka kịkwịngila mmụ̄ndu ukufụma pānja kabagị̄le ukunnyasya, lolị aka kịkusōka mmụ̄ndu ko aka kịkunnyasya. [
41007016	Uju linga alinasyo īmbulukutu sya kupilikila jo alīpilikaga.]
41007017	Lelo bo abalekịle abāndu ị̄ngị̄le nnyụ̄mba, po papo abafụ̄ndịgwa bāke balinkunndālūsya isya kifwanịkisyo kila.
41007018	Umwene alinkubabūla alinkuti: Ngīmba nanụmwe bo mụli mụkāli mụkaja namahala? Mụtịkusyaganịa ukuti kōsa aka kịkwịngila mmụ̄ndu ukufụma pānja kakabagila ukunnyasya?
41007019	Namanga katịkwịngila mụndụmbụla jake, lolị kịkwịngila mmbula bwake nukutāgịgwa kulị̄su; bunobuno alinkufụmụsya ukuti ifị̄ndu fyosa fyēlụ.
41007020	Alinkujoba alinkuti: Aka kịkusōka mmụ̄ndu ko aka kịkunnyasya umụ̄ndu.
41007021	Namanga mo nkāti mụndụmbụla sya bāndu mụno sịkufụma īnyịnogono īmbị̄bị, uluhaho, ubuhījị, ubugogị, ubulogwe,
41007022	ubutotomesị, ubugāsị, ubusyobị, ubulufụ kubulogwe, akabịnị, amahēlụ, amatị̄ngo nubukonyofụ.
41007023	Īmbị̄bị syosa sịsịsị, sịkufụma mụ̄nda, syo sịkunnyasya umụ̄ndu.
41007024	Po papo ukufụma papo, alinkusụmụka ukubūka nkị̄su kya Tịlị na Sịtonị, bo ịkwịngila nnyụ̄mba akālōndaga ukuti jumo amanyege; lolị pope atolị̄gwe ukwịbīlila.
41007025	Namanga nakalīnga unkị̄kulu jumo uju akānāke akalīndwana kali niīmbepo īnyalị, āpilị̄ke, jo alinkwịsa alinkummbụngụlụkila mmalūndi.
41007026	Umwene unkị̄kulu āli Nngịlịkị, ikikolo āli Nsịlofenịkị, jo alinkumpyelesya Jesụ ukuti ajisōsyemo īmbepo īnyalị mmwanāke.
41007027	Umwene Jesụ alinkummbūla alinkuti: Baleke tāsị abāna bị̄kutege, buno kukaja kanụnụ ukwega ifị̄ndu fya bāna nukutusopela utubwa.
41007028	Lolị umwene unkị̄kulu alinkwamụla alinkuti: Ena gwe NTWA, buno na tutubwa utu tuli kūsi kumēsa tụkusala utubụlụlụkisya twa bāna.
41007029	Umwene Jesụ alinkwamụla alinkuti: Panōngwa ja ịsyu ili ujobịle, būkaga, īmbepo īnyalị jisōkịlemo mmwanāko.
41007030	Po papo alinkubūka kukāja, alinkwakwaga umwanāke alambalēle pakitala, īmbepo īnyalị jisōkịlemo.
41007031	Po papo alinkwenda nukugomoka ukufụma nkị̄su kya Tịlị, alinkukīsanịa mụ sịtonị ukubūka kunyanja ja Galịlaị, ukutụmụsanịa nkāti nkị̄su kya Ndekapolị.
41007032	Po papo balinkuntwala kumyake ugwa mapuli uju āli nikitabu, balinkumpyelesya ukuti ammbīkepo ikiboko.
41007033	Po umwene Jesụ alinkusāgukapo nagwe pakilūndilo, alinkummbīka īnyōbe mụmbulukutu, alinkuswa amata nukumpalamāsya ululimị lwake;
41007034	alinkukēta kumwanya, alinkwịtāngula alinkuti: Efata, ko kuti ịguka.
41007035	Po papo īmbulukutu syake sịlinkwịguka nakalīnga ululimị lwake mụno lwapịnyị̄gwe lulinkwabuka, alinkugolosya ịtolo ukujoba.
41007036	Umwene alinkubakānịsya ukuti bangammbūlaga najumo umụ̄ndu; lolị napa ābakānịsyaga, abēne po balinkōngelapo bunụnụ ukufụmụsya.
41007037	Po papo balinkukīndilila fị̄jo ukuswịganịka balinkuti: Anosị̄sye fyosa, ịkubapelela abāmapuli ukupilika, nāba bali kinụnụ ukujoba.
41008001	Mmasịku gala, bo kibūngēne kangi ikilūndilo ikikulūmba, fịkālipo nafịmo ifyakulya, po alinkwenda nukubabilikila abafụ̄ndịgwa bāke, alinkubabūla alinkuti:
41008002	Ikisa kīnyāgịle une panōngwa ja kilūndilo, namanga balīndịle nanịne amasịku matatu kangi bakaja nafyo nafịmo ifyakulya.
41008003	Linga nịkubasụmụsya ukubūka kumyabo kisịta kubaswila, bịsakufwa ulusị mụnjila, buno bafụmịle kubutalị.
41008004	Abafụ̄ndịgwa bāke balinkummwamụla balinkuti: Afyage kūgu umụ̄ndu ifị̄ndu ifya kubafwana abāndu aba nndungalāngala mụno?
41008005	Umwene Jesụ alinkubalālūsya alinkuti: Mụli nafyo ifịsyesye fịlīnga? Balinkuti: Fịhāno na fịbili.
41008006	Alinkulagila ukuti abāndu ikilūndilo kyosa batūgale pāsi. Po papo alinkwega ifịsyesye fịhan̄o na fịbili fịla, alinkugwa ulupị, alinkumenyanịa alinkubapa abafụ̄ndịgwa bāke ukuti babajabilege abāndu, abēne balinkukitegelekesya ikilūndilo.
41008007	Bāli nato tope nutuswi tumo tunāndi, bo atusajịle, alinkubabūla ukuti babajabanịege tope.
41008008	Balinkulya balinkwịkuta, balinkusala utumenya utu bāsyesye ifị̄bo fịhāno na fịbili.
41008009	Aba bālile bāli pa baelufụ bāna (4, 000). Po papo alinkubasụmụsya.
41008010	Umwene Jesụ alinkwịngila mwịbōtị pamopēne nabafụ̄ndịgwa bāke, balinkwakufịka nkị̄su kya Ndalịmanụta.
41008011	Po papo Abafalịsaị balinkubūka apa ālipo, balinkwanda ukukānịkana nagwe ulukānị, balinkulōnda kumyake ikị̄ka ikifụma kumwanya, ukuti banngele.
41008012	Alinkwịtāngula mụ̄nda alinkuti: Abāndu ba lilino aba bulebule bịkulōnda ikị̄ka? Nikubabūla isya nalolị nịkuti: Abāndu ba lilino aba batịsakupēgwa ikị̄ka nakimo.
41008013	Umwene alinkubaleka papo, alinkwịpaka mwịbōtị, alinkuloboka ịsīlya lila.
41008014	Abēne abafụ̄ndịgwa bāke balịbị̄bwe ukwega ifị̄ndu, bakāli nakamo mwịbōtị, lolị bāli nikisyesye kimokyene.
41008015	Alinkubaseka alinkuti: Amụkete mwandege unkese gwa Bafalịsaị nunkese gwa Helotị.
41008016	Po papo balinkujobesanịa balinkuti: Tukaja nifịsyesye.
41008017	Umwene Jesụ bo asyagēnịe, alinkubalalūsya alinkuti: Mụkujobesanịa fịkị ukuti mụkaja nifịsyesye? Mụkāli ukusyaganịa, sịkāli ukubakola na ulu? Bo busịto bukị īndụmbụla syinụ.
41008018	Amāso go mụli nago, mụtịkukēta? Īmbulukutu syo mụlinasyo, mụtịkupilika? Kangi mụtịkukumbuka?
41008019	Pala mbamenyanịege ifịsyesye abāndu baelufụ bahāno (5,000), mwasalịle nukwịsusya utumēnya ifị̄bo fịlīnga? Abene balinkwamụla balinkuti: Kalōngo na fịbili.
41008020	Fyope fịhāno na fịbili fila kubāndu baelufụ bāna (4, 000), mwasalịle nukwịsusya utumēnya ifị̄bo fịlīnga? Abene balinkwamụla balinkuti: Fịhāno na fịbili.
41008021	Umwene alinkubabūla alinkuti: Mụkāli Mụkasyaganịa na ulu?
41008022	Balinkwakufịka mụ Betịsaịta. Po papo balinkuntwala kumyake umfwamāso, balinkumpyelesya ukuti ampalamāsye.
41008023	Alinkunkola ikiboko umfwamāso, alinkuntetēsya ukusōka nagwe nkāja; bo answelị̄le amata mmāso nukummbīkapo amaboko, alinkunndālūsya alinkuti: Bule kufịbona fịmo?
41008024	Umwene alinkwịnula amāso alinkuti: Ngubabona abāndu aba balīti mịpịkị, bịkwenda.
41008025	Alinkummbīkapo kangi amaboko mmāso, po papo alinkwenda nukukēta, alinkuja nnụnụ ịtolo, alinkukēta fyosa na kubutalị.
41008026	Po papo umwene Jesụ alinkuntuma kumyabo alinkummbūla alinkuti: Komma ukwịngilamo nkāja.
41008027	Po papo Jesụ alinkubūka pamopēne nabafụ̄ndịgwa bāke ntwaja twa Kesalịja Fịlịpị. Bo ịkwenda mụnjila alinkubalālūsya abafụ̄ndịgwa bāke alinkuti: Abāndu apa bịkunjoba une bịkuti ne anị?
41008028	Balinkummwamụla balinkuti: Bamo bịkuti gwe Johanị Umōsị abāngi bịkuti gwe Elịja, nabāngi bịkuti gwe jumo mbakụ̄ngụlụka.
41008029	Umwene alinkubalālūsya alinkuti: Umwe lolị mụkuti ne anị? Petelị alinkummwamụla alinkuti: Ugwe gwe Kilisịtị.
41008030	Umwene alinkubakānịsya fị̄jo ukuti syo bangammbūlaga najumo umụ̄ndu.
41008031	Po papo Jesụ alinkwanda ukubamanyịsya alinkuti: Fịkuti Nnyāmụ̄ndu akubilwege īngubilo sị nyịngị, nukukānịgwa na mafụmụ na bapụ̄tị abakulūmba na bamanyakalata, ēndege nukugogịgwa, kangi bo gakīndịle amasịku matatu asyukege.
41008032	Alinkujoba ịtolo pabwelụ ilịsyu lilīli. Po papo Petelị alinkusāgukapo nagwe, alinkwanda ukunkānịsya.
41008033	Umwene bo asyutwịke nukubakēta abafụ̄ndịgwa bāke, alinkunkemela Petelị Alinkuti: Kīnda kūnyụma kumyangu Setano! Buno utịkwịnogona isya Kyala, lolị kwịnogona isya bāndu.
41008034	Po papo alinkukibilikila ikilūndilo pamopēne na bafụ̄ndịgwa bāke alinkubabūla alinkuti: Uju linga ịkulōnda ukūngōnga une, jo fịkuti ị̄fịmbilisyege ịtolo, apīmbēge ikikohekano kyake āngōngege.
41008035	Namanga uju linga ịkuti abuponisye ubūmị bwake, jo ịsakubupēsyaga; lolị uju linga ịkubupēkesya ubūmị bwake mmyangu, na kunōngwa ja Ịbāngilị, jo ịsakubuponesyaga.
41008036	Napa linga umụ̄ndu ākikabaga kyosa ikị̄su, po kyammbūmbulilaga fịkị linga mo apēkị̄sye mụmo ubūmị bwake?
41008037	Umụ̄ndu abagị̄le ukuhōmba fịkị ifya kubupokela ubūmị bwake?
41008038	Uju linga ịkūfwila īsonị une, na kumasyu gangu, mbāndu ba lilino aba abalogwe na batulanōngwa aba, jope na Nnyamụ̄ndu ịsakumfwilaga īsonị umụ̄ndu bo ujo, bo ịkwịsa mbukulūmba bwa Gwịse pamopēne na bandumị abị̄kemo.
41009001	Alinkubabūla alinkuti: Nịkubabūla isya nalolị nịkuti, balịpo bamo mụli aba bīmịle papapa, aba batịsakukumanyamo ukufwa, ukufịka apa bịsakububonaga ubutwa bwa Kyala, bo bwịsịle namaka.
41009002	Lelo bo gakīndịle amasịku ntandatu, po papo Jesụ alinkubēga ba Petelị na Jakobụ na Johanị, alinkubatwala pakyamba ikitalị, alinkwakịjēkela nabo bēne. Po papo alinkwenda nukwanduka bo bịkukēta;
41009003	imyenda gyake gilinkubụkụka gilinkuja swē ịtolo, bo mụmo najumo unsụkamyenda gwa nkị̄su ābagị̄le ukugyelukisya.
41009004	Po papo balinkubasetukila ba Elịja na Mose, balinkujoba na Jesụ.
41009005	Umwene Petelị alinkujoba kwa Jesụ alinkuti: Mmanyịsị kunụnụ uswe ukuja papapa, tulijēngaga ifịtēmbe fịtatu, kimo kijege kyako, kimo kijege kya Mose, nikīngi kijege kya Elịja.
41009006	Namanga akāsịmēnye isya kujoba, papo lwabāgị̄le ulutēnde lu lwịngị fị̄jo.
41009007	Po papo ilịbīngu lilinkubakụpikila, ilịsyu lilinkufụma mwịbīngu lilinkuti: Uju jo Mwanāngu unkūndwe, jo mụmpilikisyege jūjo.
41009008	Nakalīnga ịtolo bo bịkuti tukelenganịe balinkwaga najumo atịkuboneka, lolị mwene ju Jesụ jo asyele nabo.
41009009	Lelo po papo bo bịkusụlụka ukufụma pakyamba, alinkubakānịsya ukuti bangammbūlaga najumo isị bāsịbwene, ukufịka papo Nnyamụ̄ndu ịsakusyukaga ukufụma mmbafwe.
41009010	Po papo balinkulikola ilịsyu lila, balinkulālūsanịa ukuti ukusyuka mmbafwe ko kuti fịkị?
41009011	Balinkunndālūsya jūjo balinkuti: Fịkị abamanyakalata bịkuti, Elịja jo ịkutalaga ukwịsa?
41009012	Umwene alinkwamụla alinkuti: Nalolị Elịja jo gwa kutalapo ukwịsa kukutendekesya fyosa; po lelo sịsịmbị̄gwe bule bule isị sịkunnjoba Nnyamụ̄ndu, isya kuti, ịsakukubilwaga fị̄jo nukusyokelịgwa?
41009013	Lolị nịkubabūla une nịkuti: Ukwịsa Elịja ko ịsịle, abēne lolị bēndịle nukummbōmbela sịsyo bāliganịle, bo papo āsị̄mbilị̄gwe.
41009014	Bo bafịkịle apa bālipo abafụ̄ndịgwa, balinkukibona ikilūndilo ikikulūmba kibasyungūtị̄le, nabamanyandagilo bịkukānịkana nabo.
41009015	Nakalīnga ikilūndilo kyosa bo kimmbwene, po papo kilinkuswịga fịjo, kilinkummbopela nukumponịa.
41009016	Alinkubalālūsya alinkuti: Mụkukānịkana nabo sya fịkị?
41009017	Po papo jumo ugwa nkilūndilo alinkwamụla alinkuti: Mmanyịsị nuntwele umwanāngu unndumyana kumyako, uju ali niīmbepo iji jimpelịle ukuja kinụ̄nụ;
41009018	apa linga jimmwambulenịe, jịkummbịga pāsi ịkusōsya untotofụla nukusyegetụla amị̄no, po papo ịkwenda nukūma ịtolo. Njobịle nabafụ̄ndịgwa bāko ukuti bajisōsyemo, lolị batolịgwe.
41009019	Alinkubāmụla alinkuti: Ilaju! Mwe ngulilo isịtakwịtika umwe, ngujaga nanụmwe mpaka ndilị? Mbele pōkị ukuti lya lyambepa? Amụntwale kuno.
41009020	Balinkuntwala unndumyana jula kwa Jesụ. Lelo bo īmbepo īnyalị jimmbwene, jilinkwenda nukunnịongotola jilinkummbiga pāsi, alinnkwịbụngụlụsya pāsi nukusōsya untotofụla.
41009021	Umwene Jesụ alinkunndālūsya ugwịse gwa mwanịke alinkuti: Jimmwandịle ndilị? Alinkuti: Jimmwandịle ukufụma mụmmbukeke.
41009022	Kabili kabili jịkuntāga mmōto, lumo mmīsi ukuti jinngoge. Lelo linga ugwe ubagị̄le po ulitupākisyaga ulitutūlaga.
41009023	Jesụ alinkummwamụla alinkuti: Linga ūmēnye! Mbepe ịtolo kugwalwịtiko.
41009024	Po papo nakalīnga ugwịse gwa mwanịke alinkulāta ukujoba alinkuti: Nịkwịtika; ūndūle ulwịtiko lwangu lwagị̄lwe.
41009025	Umwene Jesụ bo āgịle ikilūndilo kịkubūngana mbibimbibi, po papo alinkwenda nukujikemela īmbepo īnyalị alinkuti: Gwe īmbepo ija kinụ̄nụ gwe gwa mapuli ugwe, nịkukulagila ukuti sokamo mmyake ungịsakwandisyamo ukwịngilamo kangi.
41009026	Po papo jilinkukụ̄ta jilinkunnịongotola fị̄jo jilinkusōka. Umwene unndumyana alinkufwana afwịle. Bamo balinkuti afwịle po papo.
41009027	Lolị Jesụ alinkunkola ikiboko alinkunsụmụsya, umwene alinkwenda nukwima.
41009028	Bo ị̄ngị̄le nnyụ̄mba, abafụ̄ndịgwa bāke balinkunndālūsya bo bị̄jēkị̄le nagwe balinkuti: Nōngwa ja fịkị uswe tutolị̄gwe ukujisōsya?
41009029	Umwene Jesụ alinkubabūla alinkuti: Ikikolo bo kikīki kikabagila ukusōka ịtolo, lolị nulwịpụ̄to lwene.
41009030	Po papo balinkusōkapo, balinkupụlụ̄nganịa mụ Galịlaị. Akālōndaga ukuti jumo amanye;
41009031	namanga umwene Jesụ, ābamanyịsyaga abafụ̄ndịgwa bāke. Alinkubabūla alinkuti: Nnyamụ̄ndu ịkubīkịgwaga mmaboko ga bāndu, bịsakunngogaga; bo agogị̄gwe ịsakusyukaga bo gakīndịle amasịku matatu.
41009032	Abēne lolị lilinkubatola ukulyaganịa ilịsyu lilīli. Balinkutị̄la nukunndālūsya.
41009033	Balinkwakufịka mụ Kapelịnaumụ. Lelo bo ali nnyụ̄mba, alinkubalālūsya alinkuti: Mwakānịkanaga sya fịkị mụnjila?
41009034	Abēne balinkuja mye ịtolo, namanga bakānịkanaga mụnjila isya kuti jwanị nkulūmba.
41009035	Umwene Jesụ alinkwịtūgasya, alinkubabilikila kalōngo na babili bala alinkubabūla alinkuti: Uju linga ịkuti njege ne ntasị, jo fịkuti ajege gwa kūnyụma kuli bōsa, ịpelege gwa kubabōmbela abanịne bōsa.
41009036	Po papo alinkummwega umwanịke, alinkummbīka pakāti pamyabo; alinkumpagata, alinkubabūla alinkuti:
41009037	Uju linga ịkummwambilila jumo umwanịke uju ali bo jujuju mụ̄ngamụ jangu, bo ānyāmbilị̄le une. Lelo uju linga ịkunyāmbilila une, bo akanyāmbilila jujune, himma bo ammwambilị̄le jūjo āndumịle.
41009038	Po papo Johanị alinkummbūla alinkuti: Mmanyịsị, twalimmbwene jumo uju tukaja nagwe pamopēne, ịkusōkesya īmbepo īnyalị mụ̄ngamụ jako; tulinkunkānịsya papo atịkukōngana nanụswe.
41009039	Lolị umwene Jesụ alinkuti: Mụngankānịsyaga; papo akajako najumo uju ịkupela ikị̄ka mụngamụ jangu, kangi nakalīnga ēnde nukūnjoba ububị̄bị.
41009040	Namanga gwesa uju atịkukīndana nanụswe, jo ali kulubafụ lwitu.
41009041	Namanga uju linga ịkubanwesya umwe ikikōmbe kya mīsi mụ̄ngamụ ja kuti mụli banya Kilisịtị nalolị nịkubabūla une nịkuti jo atịsakupōndwaga ifịhōmbịgwa fyake.
41009042	Uju linga ịkunsofya jumo ugwa banāndi aba bịkūnyị̄tika une, kwajaga kunụnụ ukunkunga ulwala mmakosị nukuntaga mụnyanja.
41009043	Linga ikiboko kyako kịkukusofya ugwe, po ukibūtege; buno kunụnụ ukwịngila mmbūmị nikilema, ukukīnda ukuja namaboko gōsa mabili bo kubūka mbujo bwa lufụ̄ndo, mmōto ugu gutịkusịmamo sịku. [
41009044	Buno mo nifwịngili syabo sịtịkufwamo sịku, numōto gwabo gutịkusịmamo sịku.]
41009045	Pope linga gwagịle ikilūndi kyako kịkukusofya, ukibụ̄te; buno kunụnụ ukwịngila mmbūmị nikilema, ukukīnda ukuja namalūndi gōsa mabili bo kusopịgwa mbujo bwa lufụ̄ndo. [
41009046	Mụno ifwịngịlị syabo sitịkufwamo, numoto gutịkusịmamo sịku.]
41009047	Nalinga kyo kisịge kyako kịkukusofya, fyula ukitāge; kunụnụpo ukwịngila mbutwa bwa Kyala nikisịge kimo, ukukīnda ukuja namāso gōsa mabili bo kusopịgwa ndupānga lwa mōto;
41009048	mụmo ifwịngịlị jabo jitịkufwamo, numōto gutịkusịmamo.
41009049	Papo umụ̄ndu gwesa ịsakulūngịgwaga numōto.
41009050	Umụ̄nyụ go nnụnụ. Apene lolị linga umụ̄nyụ gusūkịle, po mwịsakufyaga kūgu ifya kugupelela ubukali? Mụjege numụ̄nyụ nkāti mmyinụ, mụjege ndutēngāno mwe bābo batupu.
41010001	Po papo alinkusōkapo, alinkwakufịka nkị̄su kya mụ Jụtaị na kwịsīlya lila lya Jolịtanị po ifịlūndilo fịlinkwenda nukubūngāna kumyake kangi. Umwene alinkubamanyịsya bo mụmo ābōmbelaga bwịla.
41010002	Po papo Abafalịsaị balinkwịsa kumyake ukuti banngele, balinkunndālūsya balinkuti: Kali kubagị̄le umụ̄ndu ukunndeka unkasị?
41010003	Alinkubāmụla alinkuti: Mose ābalāgị̄le ātịle fịkị?
41010004	Balinkummwamụla balinkuti: Mose ālitịkị̄sye ukusị̄mba kalata gwa kulekana nukunsōsya.
41010005	Umwene Jesụ alinkubabūla alinkuti: Kunōngwa ja bukafụ bwa ndụmbụla syinụ po apa ābasị̄mbịlaga ululagilo lulūlu.
41010006	Lolị ukufụma pabwandilo bwa bupelị, abapelịle unnyāmbala nunkị̄kulu.
41010007	Ko kuno umụ̄ndu ịkunndekaga ugwịse nunna, ịkummūmīlilaga ju nkasị,
41010008	po lelo bo babīli bịkwịpelaga ukuja mmbili gumogwene. Balekịle ukuja babili bị̄pelịle ukuja jumojwene.
41010009	Lelo aka linga akūngisēnịe Kyala, ko umụ̄ndu najumo angakatatulanịaga.
41010010	Bo bali nnyụ̄mba abafụ̄ndịgwa bāke balinkwandisya kangi ukunndālūsya īnongwa sịsịsị.
41010011	Umwene Jesụ alinkubabūla alinkuti: Gwesa uju linga ịkulekana nunkasị ịkwenda nukwega ujūngi, bo ịkulogwa nagwe.
41010012	Jope nunkị̄kulu linga ịkusōka kunndume ịkwegịgwa nujūngi, bo ịkulogwa.
41010013	Po papo balinkuntwalila abānịke ukuti abapalamāsyege, abafụ̄ndịgwa bāke balinkubakemela.
41010014	Lolị Jesụ bo asịbwene sịsịsị, sịlinkunkalalisya, alinkubabūla alinkuti: Amụbaleke abānịke bị̄sege kumyangu, mụngabakānịsyaga; buno ubutwa bwa Kyala bwa bābo bali bo bababa.
41010015	Nalōlị nikubabūla une nịkuti, gwesa uju linga atịkubwambilila ubutwa bwa Kyala bo umwanịke, jo ātisakwịngilamo sịku nkitangālala.
41010016	Po papo alinkubatāmbila alinkubabīkapo amaboko, alinkubasaja.
41010017	Bo ịkusụmụka ịkwenda mụnjila, po papo umụ̄ndu jumo alinkummbopela, alinkufụgama nkyenị alinkunndālūsya alinkuti: Gwe mmanyịsị gwe nnụnụ mbōmbe fịkị ifya kwakwịngilila nkilīngo kya būmị bwa bwịla na bwịla?
41010018	Umwene Jesụ alinkuti: Nōngwa ja fịkị kūnjoba ubunụnụ une? Akajako najumo ujūngi unnụnụ, lolị ali jumojwene, jo ju Kyala.
41010019	Bule īngomēlesyo usịmēnye isị sịkuti: Ungagogaga, ungalogwaga, ungahījaga, ungajaga nkētị gwa butūngulu, ungasyobaga, ummwimikege ugūso nunyoko.
41010020	Umwene alinkummbụ̄la alinkuti: Mmanyịsị, syosa sịsịsị nsịkōngịle ukufụma mụ mbukeke bwangu.
41010021	Umwene Jesụ bo ịkunkēta alinkunngana, alinkummbūla alinkuti: Gwagịlwe kamokēne; būkaga ukūlisye fyosa ifị ulinafyo ubapege abalōndo, po kwịsakujaga nikyuma kumwanya; na po gwịsege ūngōngege.
41010022	Po papo alinkwịluka kumāso bo apilị̄ke ilịsyu lilīli alinkubūka nubusụlụmanịe, namanga ali nikyuma ikị̄ngị fị̄jo.
41010023	Po papo Jesụ alinkukelēnganịa, alinkubabūla abafụ̄ndịgwa bāke alinkuti: Mwe bo bupala bukị abakabị ukwịsakwịngila mbutwa bwa Kyala.
41010024	Abene abafụ̄ndịgwa balinkuswịga kumasyu gāke. Umwene Jesụ alinkwandisya ukujoba nabo kangi alinkuti: Mwe bamwe, bo bupala bukị ukwịngila mbutwa bwa Kyala kuli aba bịkusūbila ubukabị.
41010025	Kupepe ukwịngila īngamịla ukwenda pakị̄na kya sịndāno, ukukīnda unkabị ukwịngila mbutwa bwa Kyala.
41010026	Po papo abene abafụ̄ndịgwa balinkōngelapo ukutēnguka mụ̄nda, balinkujobesanịa balinkuti: Po jwanị abagị̄le ukupona lelo?
41010027	Jesụ alinkubakēta alinkubabūla alinkuti: Abāndu bo sịbatolịle sịsịsị, lolị Kyala jo sịnkantola. Namanga Kyala jo nasịmo sịkantola.
41010028	Petelị alinkujoba nagwe alinkuti: Kēta uswe tufịlekịle fyosa tụkukōngịle jujugwe.
41010029	Jesụ ālyamwịle ātịle: Ena nalolị nịkubabūla nịkuti umụ̄ndu gwesa uju akalekịle akāja kāke, pamo abāmyabo, pamo abalūmbu, pamo unna nugwịse pamo abāna pamo imịgūnda kunōngwa jangu na kunōngwa ja ịbāngilị,
41010030	ịsakwambililaga ifị̄ngị fị̄jo mfyinja fịfịfị, ịsakwambililaga ukukīnda pa fyamalōngo kalōngo, īnyụ̄mba, abāmyabo abalūmbu, aba nna, abāna pamo imịgūnda ningubilo syope; po mfyinja ifị fịkwịsaga ịsakwambililaga ubūmị bwa bwịla bwịla.
41010031	Bị̄ngị lolị abatasị aba bịsakujaga ba mụ̄nyụma, aba mụ̄nyụma aba bịsakujaga bo batasị.
41010032	Jesụ nabafụ̄ndịgwa bāke, bēndaga mụnjila, bāfyukaga ukubuka mụ Jelụsalemụ. Umwene Jesụ alinkulōngola nkyenị, po papo abēne balinkutēnguka mụ̄nda, bo bịkukōnga mụ̄nyụma balinkutị̄la. Po papo alinkubēga kangi bala kalōngo na babili, alinkwanda ukubabūla isị syajaga pakummwịsila.
41010033	Alinkubabūla alinkuti: Kēta bāgwi tụkufyuka ukubūka mụ Jelụsalemụ, mo Nnyamụ̄ndu ịsakunīngigwaga mmaboko ga bapụ̄tị abakulūmba na bamanyakalata; bo bịsakulōngaga ilya kuti afwege, bịsakwakummbīkaga mmaboko ga bāpānja;
41010034	bo bịsakummwangalilaga, nukunswela amata, bịsakunkomaga nifịkotị nukunngoga; lolị pị̄sịku lya butatu ịsakusyukaga.
41010035	Po papo balinkusegelela kumyake abanya Sebetaị, Jakobụ na Johanị balinkujoba nagwe balinkuti: Mmanyịsị, tukulōnda ukuti isị tụkusūma utubōmbelege.
41010036	Alinkubalālūsya alinkuti: Mụkulōnda ukuti mbabōmbele isya fịkị?
41010037	Balinkummwamụla balinkuti: Utupege ukuti jumo atūgalege kukiboko kyako ikị̄līlo, ujūngi kukị̄mama mbukulūmba bwako.
41010038	Lolị Jesụ alinkubabūla alinkuti: Mukasịmanya isị mụkusūma. Mụbagīle ukunwa ikikōmbe iki ngunwaga une, pamo ukōsịgwa ulōsyo ulu, ngōsịgwaga?
41010039	Balinkwamụla balinkuti: Ena tubagị̄le. Umwene Jesụ alinkubabūla alinkuti: Ikikōmbe iki ngunwaga kyo mụkunwaga kikyo nanụmwe; ulōsyo ulu ngujapakōsịgwa lo mụkōsịgwaga;
41010040	lolị isya kutūgala kukiboko kyangu ikị̄līlo na kukị̄mama, syo sịkaja mmyangu ukubapa, syo sya bwịgane bwa Kyala sya bābo batendekekesị̄gwe ngānị.
41010041	Lelo bo bapilị̄ke abāngi kalōngo bala, balinkwenda nukubakalalila ba Jakobụ, na Johanị.
41010042	Po papo Jesụ alinkubabilikila, alinkujoba nabo alinkuti: Mụmēnye ukuti aba bịkujobịgwa ukuja balagilị ba bāpānja bịkulāmbikila ulwa butwa, bope na bakulūmba bābo bịkubabōmbela kumaka.
41010043	Lolị bo sịtịsakujaga bunobuno mmyinụ; uju linga ịkulōnda ukuja nkulūmba kuli mwe banịne, jo ajege mmbōmbị gwinụ,
41010044	kangi uju linga ịkulōnda ukuja ntasị kuli mwe banịne, jo ajege ntumwa gwa bōsa.
41010045	Namanga jope na Nnyamụ̄ndu akālị̄sịle nkubōmbelịgwa, lolị nkubabōmbela abāndu nukubunị̄nga ubūmị bwake ukuja buponelo bwa bị̄ngị.
41010046	Po papo balinkwakufịka mụ Jelịko. Bo ịkusōka mụ Jelịko na bafụ̄ndịgwa bāke nikilūndilo ikikulūmba, balinkwaga Balịtịmai unnya Tịmai, umfwamāso unsūma fyabusụ̄silwa, atūgēle panjila pāmbali.
41010047	Bo apilị̄ke ukuti jo Jesụ gwa mụ Nasaletị, alinkwanda ukukōlela alinkuti: Jesụ gwe nnya Ndabitị ulīmbākisyaga.
41010048	Bị̄ngị balinkunkānịsya ukuti abatame, umwene lolị po alinkōngelapo ukukōlela alinkuti: Gwe nnya Ndabitị, ulīmbākisyaga.
41010049	Po papo Jesụ alinkwima, alinkuti: Amụmmbilikile. Po balinkummbilikila umfwamāso balinkuti: ukịbēge ịtolo, sụmụka ịkukukōlela.
41010050	Po papo alinkugutāga umwenda gwake pāsi alinkunyēla alinkwịsa kwa Jesụ.
41010051	Umwene Jesụ alinkummwamụla alinkuti: Gwātigi ndubulege nanụngwe? Umfwamāso alinkuti: Mmanyịsị, nạ̄tigi ngētege.
41010052	Umwene Jesụ alinkummbūla alinkuti: Būkaga, ulwịtiko lwako lụkubūmbulwịsye. Nakalīnga ịtolo alinkwenda nukukēta, alinkunkōnga mụnjila.
41011001	Lelo bo basegelị̄le mụ Jelụsalemụ, pabupị̄pị na mụ Betịfage na mụ Betanịja, pakyamba kya mịsyunguti, alinkubatuma abafụ̄ndịgwa bāke babili.
41011002	Alinkubabūla alinkuti: Amụbūkege nkāja aka mụnịngēne nako, bo mụkwịngila nakalīnga mụkwakujaga īmwana ja mbụ̄nda jikūngịgwe, iji najumo umụ̄ndu akị̄togamo sịku; jo mụkajabule mụkajitwale.
41011003	Linga mwagịle umụ̄ndu jumo ịkubalālūsya ịkuti: Mụkwabula jakị? Mụkātigi UNTWA ịkujilōnda atịsakuhābapo ukujigomolela papapa kangi.
41011004	Po papo balinkubūka, balinkwakujaga īmwana ja mbụ̄nda jikūngị̄gwe pakifịgo pānja panjila, balinkujabula.
41011005	Lolị bamo aba balyimịle papo balinkulālūsya balinkuti: Fịkị mụkujabula īmwana ja mbụ̄nda?
41011006	Balinkubabūla bo mụmo Jesụ abalinganịkị̄sye, po papo balinkubịtikịsya.
41011007	Balinkuntwalila Jesụ īmwana ja mbụ̄nda, balinkwalisyapo imyenda gyabo pamwanya pambụ̄nda, umwene alinkwịtogapo.
41011008	Bamo lolị abāndu abị̄ngị, balinkwalisya imyenda gyabo mụnsebo, abāngi balinkwalisya īsāmba sya mānị isị bākonyolaga mmịgūnda.
41011009	Aba bālōngwịle nkyenị, nāba bakōngaga mụ̄nyụma balinkukōlela balinkuti: Hosyana, nsajịgwa uju ịkwịsila mụ̄ngamụ ja NTWA.
41011010	Busajịgwa ubutwa bwa Tāta gwitu Ndabitị ubu bukwịsaga, Hosyana kumwanya!
41011011	Po papo alinkwakufịka mụ Jelụsalemụ, alinkwakwịngila nnyụ̄mba ja kwịpụ̄tilamo. Lelo po papo bo akelēngēnịe ātịle nukufị̄keta fyosa, lelo papo alyagịle bwịlịle, po alinkusōka alinkubūka ku Betanịja na bafụ̄ndịgwa bāke bala kalōngo na babili.
41011012	Nulubūnju bo bafụmịle mụ Betanịja, Jesụ īnjala janndumaga.
41011013	Alinkugubona unkuju pabutalị guli namānị, alinkubūka ukuti pamo ịkusyagamo īseke sịmo; bo afịkịle akāsyagịlemo īseke nasịmo lolị gwasefwịke gā mānị gēne; papo kakāli kabalilo ka kupa īseke.
41011014	Po papo Jesụ alinkugubūla umpịkị gula alinkuti: Najumo atịsakulyamo sịku īseke mmyako. Abafụ̄ndịgwa bāke balinkusịpilika sịsịsị.
41011015	Po papo balinkwakufịka mụ Jelụsalemụ. Umwene Jesụ alinkwakwịngila nnyụ̄mba ja NTWA, alinkwenda nukubakagamo aba būlisyaga na bala būlaga, alinkusịgwisya īmēsa sya būsanịandalama, nifịkota fya būlisyangūnde.
41011016	Akalimmwịtikịsye najumo ukukīsanịa nnyụ̄mba ja NTWA, bo apīmbịle fịmo.
41011017	Alinkubamanyịsya alinkuti: Bule sịkasị̄mbịgwa ukuti: Īnyụ̄mba jangu jịkujobịgwaga ukuja nyụ̄mba ja kwịpụ̄tilamo ifịkolo fyosa? Umwe lolị mụjipelịle mbako ja mịnyāmbụta.
41011018	Abapụ̄tị abakulūmba na bamanyakalata bo bapilị̄ke, balinkulōnda isya kunngogelamo, lolị balinkutị̄la, namanga ikilūndilo kyosa kyaswịgaga kuli isị āmanyịsyaga.
41011019	Bo bwịlịle, Jesụ na bafụ̄ndịgwa bāke alinkusōkamo nkāja.
41011020	Lelo nulubūnju bo bịkukīnda, po papo balinkwaga unkuju gula, gūmịle na gi mịsị.
41011021	Po papo Petelị alinkukumbuka, alinkummbūla Jesụ alinkuti: Mmanyịsị, unkuju ugu gwagugụnịle gūmịle.
41011022	Umwene Jesụ alinkubāmụla alinkuti: Amụjege nulwịtiko mwa Kyala.
41011023	Nalolị nịkubabūla une nịkuti, gwesa uju linga ikukibūla ikyamba iki ịkuti: Ịpīmbe ukị̄tāge mụnyanja, linga atịkwịlamwa napanāndi mụndụmbụla jake, lolị linga ịkwịtika ukuti sịkwịsaga isị ịkujoba, po sịsakummwịsilaga.
41011024	Po apa nịkubabūla une nịkuti: Fyosa ifị linga mụkusūma mụnyịpụ̄to, mwịtikege ịtolo ukuti mụkwambililaga, po mwịsakwambililaga nalolị.
41011025	Linga mwimịle mụkwịpụ̄ta, mụjege ba kuswa syosa isị mukīndene numụ̄ndu, ukuti jope Ugwịsēmwe kumwanya abaswege nanụmwe ubusobị bwinụ. [
41011026	Linga umwe mụtịkuswa, po jope Ugwịsēmwe kumwanya atịsakubaswaga ubusobị bwinụ.]
41011027	Po papo balinkwakufịka kangi mụ Jelụsalemụ. Lelo boịkusyungūtila nnyụ̄mba ja NTWA, po papo balinkusegelela kumyake abapụ̄tị abakulūmba nabamanyakalata namafụmụ,
41011028	balinkunndālūsya balinkuti: Maka makị aga kubōmbela isị? Jwanị akupēle amaka ga kubōmbela sịsịsị?
41011029	Umwene Jesụ alinkubụsya alinkuti: Nanịne nịkubalālūsya ilịsyu limo; mụnyāmụle po nanịne nịkubabūla amaka ga uju ngubōmbelamo sịsịsị.
41011030	Ulōsyo lwa Johanị kali lwafụmịle kumwanya pamo kubāndu? Oko mụnyāmụle.
41011031	Balinkujobesanịa balinkuti: Linga tụkuti lwafụmịle kumwanya, ịsakutigi po fịkị mụkammwịtikaga lelo?
41011032	Kali tutigi lwafụmịle kubāndu? Bātị̄laga ikilūndilo, namanga bōsa bālimmbwene Johanị ukuja nkụngụlụka gwa nalolị.
41011033	Balinkummwamụla Jesụ balinkuti: Tukamanya. Po papo jope Jesụ alinkubụsya alinkuti: Po nanịne ndịkubabūlaga kuno gafụmịle amaka aga nịkubōmbelamo sịsịsị.
41012001	Po papo Jesụ alinkujoba nabo mfịfwanịkisyo alinkuti: Ālịko umụ̄ndu jumo uju ālimịle unngūnda gwa māfị̄lu, alinkusyungusya ulupaso, alinkukumba ikị̄na kya kukamịlamo amāfị̄lu, alinkujēnga ikisōnge alinkubāsịma abalimị abā kunhōmba, alinkubūka kukị̄su ikīngi.
41012002	Bo akabalilo kafịkịle, alinkuntuma untumwa kubabōmbị bala, ukuti akammwegeleko kubabōmbị īseke sịmo sya mụnngūnda gwa māf%78ilu.
41012003	Balinkunkola, balinkunkoma nukunkaga kisịta kumpapo nafịmo.
41012004	Kangi alinkwandisya ukubatumila untumwa ujūngi, umwene jo balinkumfụlasya untu nukunjwelụla.
41012005	Kangi alinkuntuma ujūngi, jo balinkunngoga; nabāngi ba bị̄ngị, bamo balinkubakoma, abāngi balinkubagoga.
41012006	Āsyele nagwe jumojwene umwanāke unndumyana unkūndwe kumyake; kubumalīkisyo jo alinkubatumila alinkuti: Umwanāngu jo bịkwakummwimikaga.
41012007	Abēne lolị abalimị balinkujobana balinkuti: Uju jo mwenekilīngo, ịsaga tunngoge, po ikilīngo kịkujaga kyitu.
41012008	Po papo balinkunkola nukunngoga, balinkunsōsya mụnngūnda gwa māfị̄lu, balinkwakuntaga pānja.
41012009	Umwenenngūnda ịsakubōmbaga fịkị? Ịsakwịsaga ịsakubagogaga ababōmbị bababa, ịsakwendaga nukubapa abāngi unngunda gwa māfị̄lu.
41012010	Bule mụkabalamo sịku mwa kalata apa pịkuti: Ilị̄bwe ili bālisyokị̄le abajēnga nyụ̄mba, lyo lị̄pelịle ukuja ịbwe ịkulūmba lya pāngụto.
41012011	Ịji jo mbōmbo ja NTWA, kangi jakuswịgisya kumāso gītu.
41012012	Balinkulōnda ukunkola, lolị balinkukitị̄la ikilūndilo, namanga abēne bāmēnye ukuti nkifwanịkisyo kikīki ābajobaga bābo. Balinkunndeka balinkubūka.
41012013	Po papo balinkuntumila bamo Abafalịsaị na banya Helotị kukuntegeka ukuti bankolele mwịsyu lya nkanwa.
41012014	Bo bị̄sịle balinkujoba nagwe balinkuti: Mmanyịsị, tumēnye ukuti uli gwa nalolị, utịkumpāsya umụ̄ndu najumo, namanga utịkubasalila abāndu mbūndu bwabo, lolị kumanyịsya injila ja Kyala mbwanalolị. Bule kubagị̄le ukusōnga īsōngo kwa Kesalị pamo mma?
41012015	Tusōngege kali tungasōngaga? Lelo bo abubwene ubusyobị bwabo alinkubabūla alinkuti: Mụkūngela fịkị? Amụndwalile ulutalama lumo ndukēte.
41012016	Po papo balinkuntwalila ulutalama lumo. Umwene alinkubalālūsya alinkuti: Kyanị ikifwanị iki, nubusị̄mbe ubu bwanị? Balinkuti: bwa Kesalị.
41012017	Po papo Jesụ alinkubabūla alinkuti: Ifya Kesalị fyo mụmpege Kesalị, ifya Kyala mụmpege Kyala. Po papo balinkuswịganịka ịtolo.
41012018	Po papo balinkwịsa kwa Jesụ Abasatukajị, aba bịkuti kukajako ukusyuka mbafwe, balinkundālūsya balinkuti:
41012019	Mmanyịsị, Mose atusị̄mbịle ātịle: Linga ugwamyabo gwa mụ̄ndu ịkufwa, ịkunndeka unkasị kisịta mwana, fịkuti ugwamyabo ammwịngilēngepo, ukuti ampāpilege abāna ugwamyabo.
41012020	Bāliko abanyamụ̄ndu bahāno na babili; untasị alinkwega unkị̄kulu, alinkufwa bo nsalabala ịtolo;
41012021	alinkwenda nukummwị̄ngilapo ugwa bubili, jope alinkufwa unsalabala ịtolo; jope nugwa butatu bububo.
41012022	Bōsa bahāno na babili balinkufwa abasalabala ịtolo. Pānyụma kuli bōsa jope nunkị̄kulu alinkufwa.
41012023	Bo bịkusyuka ịsakujaga nkasị gwa alịku? Namanga bōsa bahāno na babibi bālimmwegịlemo ukuja nkasị gwabo.
41012024	Umwene Jesụ alinkwamụla alinkuti: Nịkuti momụmo mụkusoba, apa mụkamanya isị sịsị̄mbị̄gwe mwa kalata, gōpe namaka ga Kyala mụkagamanya?
41012025	Buno bo bịkusyuka mbafwe, batịkwega kangi batịkwegịgwa, lolị bịkuja bo abāndumị ba kumwanya.
41012026	Lolị bāgwitu isya kusyusịgwa abafwe, mụkabalamo mwa kalata gwa Mose, pakisyanju apa Kyala ajobēge ātigi: Jo une ne Kyala gwa Abụlahamụ, ne Kyala gwa Ịsịhaka, kangi ne Kyala gwa Jakobụ?
41012027	Akaja gwa bafwe, lolị gwa būmị mḳusoba fị̄jo.
41012028	Po papo ummanyakalata jumo alinkwị̄sa, uju āpilikisyaga bo bịkukānịkana. Bo amēnye ukuti ābāmwịle, alinkunndālūsya Jesụ alinkuti: Lo lukomēlesyo luliku ulukīnde kūnịne syosa?
41012029	Umwene Jesụ alinkwamụla alinkuti: Ulukīnde kūnịne syosa lo ulu lụkuti: Pilika gwe Ịsịlaelị, UNTWA Kyala gwitu, jo NTWA jūjo mwene,
41012030	Unnganege UNTWA Kyala gwako nindụmbụla jako jōsa numōjo gwako gōsa, namaka gāko gōsa.
41012031	Ulwa bubili lo ulu lụkuti: Unganege unnịno bo apa gwịganịle. Lukajako ulukomēlesyo ulūngi ulukulūmba ukusịkīnda sịsịsị.
41012032	Po papo ummanyakalata alinkwamụla alinkuti: Utalwịsye Mmanyịsị, ujobịle isya nalolị, apa utịle ali jumojwene, akajako ujūngi lolị jūjo mwene.
41012033	Kangi ukunngana jūjo nindụmbụla jōsa, nukwịnogona kwako kōsa namaka gāko gōsa, nukunngana unnịno bo apa gwịganịle gwịmwene, ko kugakīndịle namakemo gōsa amōkye, na makemo gōsa ịtolo.
41012034	Umwene Jesụ bo ammbwene ukwamụla isya mahala, alinkujoba nagwe alinkuti: Ukaja patalị nubutwa bwa Kyala. Akālipo najumo unkịfụ ugwa kunndālūsya kangi.
41012035	Umwene Jesụ bo ịkumanyịsya nnyụ̄mba ja NTWA, alinkuti: Bịkujoba bulebule abamanyakalata apa bịkuti Kilisịtị jo nnya Ndabitị?
41012036	Buno Ndabitị jūjo ājobị̄le mwa Mbepo mwịkemo ukuti: UNTWA ājobịle ku NTWA gwangu ātịle: Ịtūgasya kukiboko kyangu ikị̄līlo, ukafịkege apa nịkubabīkaga abalugu bāko kūsị kumalūndi gāko.
41012037	Umwene Ndabitị ịkūnjoba ukuja jo NTWA, po ajege mwanāke bulebule? Ikilūndilo kya bāndu ikikulūmba kilinkumpilikisya nulusekelo.
41012038	Lelo ndumanyịsyo lwake alinkujoba ilya kuti: Mwandege na bamanyakalata, aba bịganịle ukufwala imịselekesye imịtalị bo bịkusyungūtila, nukuti abāndu babaponịege mụ̄sokonị,
41012039	nukutūgasya pafịkota fya bụkulūmba nnyụ̄mba sya kwịpụ̄tilamo, nukutūgasya pabujo ubwimikịgwa pakulya ifị̄ndu fya palusekelo.
41012040	Aba bịkwịpụ̄ta inyịpụ̄to īndalị, isya kulabāsya, bo kuno bịkupupa ifya bakị̄kulu abafwile; bababa bịsakwambililaga ulufụ̄ndo ulukulūmba ulu lukīndịle.
41012041	Po papo umwene Jesụ alinkutūgasya alinkuningana nikya kusopamo īndalama, alinkubakēta abāndu bo bịkusopamo īndalama. Abakabị ba bị̄ngị balinkusopa sị nyịngị.
41012042	Jope nunkị̄kulu umfwile, unndōndo, alinkwịsa alinkusopa utusentị tubili utu twali pa hela jimo.
41012043	Po papo Jesụ alinkubabilikila abafụ̄ndịgwa bāke alinkuti: Nịkubabūla isya nalolị nịkuti: unkị̄kulu umfwile, unndōndo uju, jo āsopịlemo ukubakīnda bōsa aba basopịlemo.
41012044	Namanga bōsa aba basopịlemo, bēgịle ukufụma mụli ifị fịjēlịle, lolị umwene uju mbulōndo bwake, asopịlemo fyosa ifị ali nafyo mbūmị bwake bōsa.
41013001	Lelo bo ịkusōka nnyụ̄mba ja NTWA po papo jumo umfụ̄ndịgwa gwake alinkummmbūla Jesụ alinkuti: Gwe Mmanyịsị, uswịge amabwe aga ninyụ̄mba isị ubusịsya!
41013002	Umwene Jesụ alinkubụsya alinkuti: Usịbwene īnyụ̄mba īngulūmba sịsịsị? Nalịmo ilị̄bwe litịsakulekịgwaga pị̄bwe ilị̄nịne ilịsịtakubụlụtụlịgwamo.
41013003	Lelo bo atūgēsye pakyamba kya mịsyunguti ukunị̄ngana ninyụ̄mba ja NTWA, ba Petelị, Jakobụ, Johanị na Andeleja bo bịjēkīle nagwe, balinkunndālūsya balinkuti:
41013004	Ulitubūlaga, kali sịsịsị syo sịsakujako ndilị, nikimanyịlo kya kwịsakumanyilamo ukuti syosa sịsịsị sịsegelị̄le ukuboneka kyo kiliku?
41013005	Po papo alinkwenda nukwamụla alinkuti: Mwandege, mụkēte najumo angịsakubasyobaga.
41013006	Namanga bị̄ngị bịsakwịsilaga mụngamụ jangu, bịsakutigi: Une ne jūjo, bịsakubasofanịaga ba bị̄ngị.
41013007	Linga mụkupilika isya bwịte nutupāngo twa bwịte, mụngịsakunyomokaga, buno syo fikuti sịtalege ukuboneka sịsịsị, isyene lolị isya bumalīkisyo bo sịkāli tāsị.
41013008	Namanga ikikolo kịsakukisāmbukilaga ikikolo ikinịne, bope ubutwa bwịsakubusāmbukilaga ubutwa ubunịne, twịsakujangako nutusenyēnda mbujo mbujo, ninjala jope jịsakugwaga; sịsịsị lolị bo bwandilo ịtolo bwa ngubilo.
41013009	Lolị mwandege mwịkētege. Namanga abēne bịsakubatwalaga umwe pabulōngị, mwịsakukomịgwaga nnyụ̄mba sya kwịpūtilamo, kangi mwịsakutwalịgwaga nkyenị mbalindililakịsu na mbanyafyale panōngwa jangu, ukuti lujege lo lusịsịmikisyo kumyabo.
41013010	Fịkuti tāsị īnōngwa īnụnụ sịlūmbililịgwege mfịkolo fyosa.
41013011	Linga bịkubatwala kubulōngị, mụngị̄nogonelaga ngānị isị mwịsakwakujobaga, lolị syosa isị mwịsakupēgịgwaga nkabalilo kala kala syo mụkajobēge; namanga mụkaja jo umwe mwe mụkwakujobaga, lolị jo Mbepo Mwịkemo.
41013012	Buno umụ̄ndu ịsakummōhelaga ugwamyabo ukuti afwege, ugwịse ịsakummōhelaga umwanāke ukuti afwege, bope nabāna bịsakubasāmbukilaga abapāpị bābo bịsakubagogaga.
41013013	Mwịsakubēngịgwaga na bāndu bōsa panōngwa ja ngamụ jangu; lolị uju linga ịkūmīlisya ukufịka kubumalīkisyo, jo ịsakupokịgwaga.
41013014	Lelo linga sịku mwịsịlekwaga ulōnāngiko ulupela kinyanyasị lwimịle apa lukābagị̄le, (uju linga ịkubala jo asyaganịege), po bala bāli mụ Jụtaị ābakabopelege mfyamba;
41013015	uju linga ali pamwanya pānyụ̄mba jo angasụlụkaga, kangi āngị̄ngilaga nkwega fịmo nnyụ̄mba jake.
41013016	Na uju ali mụnngūnda angagomokelaga kūnyụma kukwega umwenda gwake.
41013017	Kali bịse bēnde bule abakị̄kulu abāfịfụba nāba bịkōngesya abāna mmasịku galagala.
41013018	Lolị amwịpụ̄tege ukuti sịngịsakubonekaga nkabalilo ka mmapepo.
41013019	Namanga mmasịku gagago bwịsakujako ubutolwe ubu bukabonekamo sịku, ukufụma mụ mmbwandilo bwa kupelịgwa ikị̄su, apa Kyala āpelaga, ukufịka kulilino kuno, kangi butịsakujangako sịku.
41013020	Linga UNTWA akāpị̄mbwịle amasịku gala, angali akajapo najumo umụ̄ndu ugwa kupona; lolị panōngwa ja basūngulịgwa aba ābasalịle, po apa āgapị̄mbwịle amasịku gala.
41013021	Pakabalilo kāko linga jumo ịkubabūla ịkuti: Kēta Kilisịtị uju kuno, pamo jula kula, mụngịsakwịtikaga.
41013022	Namanga bịsakusụmụkaga Abakilisịtị ba butūngulu, na bakụngụlụka ba butūngulu, bịsakupelaga ifị̄ka nifị̄swigu, ukuti babasofyege nabasūngulịgwa.
41013023	Lolị umwe mwandege; mbabūlị̄le ngānị syosa sịsịsị.
41013024	Lolị mmasịku gāgo bo bukīndịle ubutolwe bula, ilị̄suba lịsakwịnaga, gōpe numwesị gutịsakusōsyaga ulumụlị lwake.
41013025	Na sị ndōndwa sịsakusatukaga ukufụma kumwanya, gōpe namaka aga gali kumwanya gịsakujūnganịkaga.
41013026	Pānyụma lelo, bịsakummbonaga Nnyamụndu bo ịkwịsa mmabīngụ na maka amị̄ngị nubukulūmba.
41013027	Po ịsakubatumaga abāndumị bāke, bo bịsakubabūngānịaga abasūngulịgwa bāke bịsakufụmaga nabo kumịbelo gyo mịna, ukufụma kubumalīkisyo bwa kị̄su ukwakufịka kubumalīkisyo bwa kumwanya.
41013028	Amụmanyịlege ikfiwanịkisyo mụnkuju; apa linga ulusāmba lwake lutulwịle nukusefụka amānị, po mụkumanya ukuti umpīngo gusegelịle.
41013029	Bunobuno nanụmwe apa linga mụkusịbona sịsịsị ukwịsa mụmanyege ukuti ali pị̄pị, ali pakifịgo.
41013030	Nalolị nịkubabūla une nịkuti, īngulilo ja lilino iji jitịsakujōngaga jōsa, bo tāsị syosa sịsịsị sịkaboneka.
41013031	Ikya kumwanya nikya pāsi fyo fịsakujōngaga, lolị amasyu gangu gatịsakujōngaga.
41013032	Lolị isya ịsịku lilalila, nakabalilo kalakala, najumo umụ̄ndu akasịmanya, bope nabāndumị kumwanya, jope na ju Mwana, lolị mwene ju Gwịse.
41013033	Mwandege mụjege māso: Namanga umwe mụkakamanya akabalilo ukuti kịsakujaga ndilị.
41013034	Sịfwene bo umụ̄ndu uju ịkwenda injila; ịkujileka īnyụ̄mba jake, ịkubapa abatumwa bāke amaka, uju nakabōmbo kāke, uju nakabōmbo kāke, jope nundindililakifịgo ịkunndagila fị̄jo ukuti ajege māso.
41013035	Mụjege māso lelo; papo mụkakamanya akabalilo aka umwenenyụ̄mba ịkwịsilaga, ukuti pamo namajolo, pamo pakilo pakāti, pamo bo sịkukōlela, pamo nulubūnju;
41013036	ukuti angịsakubāmbulanịa ịtolo bo ịkwịsa, nukubāga bo mụli ntulo.
41013037	Isị nịkubabūla umwe, syo isị nịkubabūla bōsa nịkuti: Amụjege māso.
41014001	Lolị bo gasyele amasịku mabili ukwịsa ikyaka kya Pasa nikya fịsyesye ifịsịtankese, abapụ̄tị abakulūmba, na bamanyandagilo balinkulōnda injila ja kunkolelamo mbukomụ, ukuti banngoge.
41014002	Namanga bạ̄tigi: Pangajaga po pakyaka, ukuti kungịsakujapo ukulūndukana kwa bāndu.
41014003	Lelo bo ali mụ Betanịja nnyụ̄mba ja Sịmonị ugwa bukoma, bo ali pakulya ifị̄ndu, po papo alinkwịsa kumyake unkị̄kulu, uju ali nikipake kya nyēmba īmbala fị̄jo īnụ̄nga, isịtakōnganịamo nakamo, alinkugoga ikipake alinkummōnelela pantu.
41014004	Lolị bālipo bamo aba bakālalị̄le akā mụ̄nda, balinkuti: Fịkị ukōnānga bunobuno īnyēmba?
41014005	Namanga īnyēmba isị syabagị̄le ukūlisịgwa ukukīnda pa bāndenali bāmịa batatu (300), angali bịkupēgịgwa abalōndo. Balinkummūmanịla unkị̄kulu.
41014006	Umwene Jesụ alinkuti: Amụnndeke, fịkị mụkuntamịa? Buno āmbōmbị̄le akabōmbo akanụnụ.
41014007	Namanga abalōndo mụli nabo bwịla, apa linga mwịganịle mụbagị̄le ukubabōmbela īnụnụ, lolị une mụtịkujaga nanịne bwịla.
41014008	Abōmbịle sịsyo abagị̄le ukubōmba, agupakị̄le ngānị ummbili gwangu īnyēmba sya kūsyilila.
41014009	Nalolị nịkubabūla une nịkuti, mōsa mụno lịkulūmbililịgwaga Ilịbāngilị nkị̄su kyosa, isị abōmbịle unkị̄kulu jujuju, sịsakujobịgwaga ukuja sya kunkumbukilamo.
41014010	Po papo Jụ̄ta ugwa mụ Kalyotị, jumo mbị̄lōngo na babili, alinkubūka kubapụ̄tị abakulūmba ukuti ammbīkege mmaboko gābo.
41014011	Abēne bo bapilị̄ke balinkusekela balinkwịtikana nagwe ukuti bịsakumpaga īndalama.
41014012	Lelo pị̄sịku ilịtasị lya fịsyesye ifịsịtankese, apa babōlaga akang'ōsị kā Pasa, abafụ̄ndịgwa bāke balinkummbūla balinkuti: Kulōnda ukuti tubūkege pōkị pakukutendekekesya ubulīlo bwa Pasa?
41014013	Alinkubatuma abafụ̄ndịgwa bāke babili, alinkubabūla alinkuti: Amụbūkege nkāja, ịsakwaganịlaga nanụmwe umụ̄ndu uju ịtwikịle īndeko ja mīsi; jo mụkankōngege,
41014014	mụkị̄ngịlege nagwe mụmo linga mwagịle ịkwịngila, mụkajobēge numwene nyụ̄mba mụkātigi: Ummanyịsị ịkulālūsya ịkuti: Jili kūgu īnyụ̄mba jangu ija kulīlamo une Pasa pamopēne na bafụ̄ndịgwa bāngu?
41014015	Po umwene ịsakubanāngisyaga īnyụ̄mba īnywamụ ja kwịjulu, iji bajalịsye nukujitendekesya; mo mụkatutendekekesyege.
41014016	Po papo abafụ̄ndịgwa balinkubūka, balinkwakufịka nkāja, balinkwakusyaga bo mụmo ābabūlị̄le, mo balinkutendekesya Pasa.
41014017	Lelo po papo bo bwịlịle nama namajolo, Jesụ alinkwịsa nabafụ̄ndịgwa bāke bala kalōngo na babili.
41014018	Lelo bo bịtūgēle pakulya, Jesụ alinkujoba alinkuti: Nalolị nịkubabūla une nịkuti, jumo mmyinụ uju ịkulya nanịne, ịsakūndīlaga une.
41014019	Po papo balinkwanda ukusụlụmanịa fị̄jo balinkunndālūsya jumojumo balinkuti: Kali njege jo une?
41014020	Umwene alinkubabūla alinkuti: Jumo mbị̄lōngo na babili, uju ịkujụbikisya nanịne ndwangabya.
41014021	Umwene Nnyamụ̄ndu jo gwakị jo asụmwịke bo papo asịmbịlị̄gwe, lolị uli gwakị gwe mụ̄ndu gwe kunndīlaga Nnyamụ̄ndu: Kwajaga kanụnụ ukusịtakupāpịgwamo umụ̄ndu jula.
41014022	Lelo bo bali pakulya, Jesụ alinkwega ikisyesye, alinkwịpụ̄ta, alinkumenyanịa, alinkubapa alinkuti: Ele, iki go gu mmbili gwangu.
41014023	Alinkwega ikikōmbe, alinkugwa ulupị, alinkubapa bōsa balinkunwa.
41014024	Alinkubabūla alinkuti: Īli lyo ịlopa lyangu ilya lwịtikano, ili lịkubōnekelaga ba bị̄ngị.
41014025	Nalolị nịkubabūla une nịkuti, ndịkwandisyamo kangi ukunwa ifya mụseke sya māfị̄lu, ukwịsakufịka pabusịku būbo nịsakunwaga ubupya ịtolo mbutwa bwa Kyala.
41014026	Bo bīmbịle ulwimbo lwa lutụ̄fyo, balinkusōka ukubūka kukyamba kya mịsyunguti.
41014027	Po papo Jesụ alinkubabūla alinkuti: Mwesa mwịsakubopa, namanga lisị̄mbị̄gwe ilya kuti: Nịsakunkoma untị̄mị, po ingōsị sịsakubalanịlaga.
41014028	Lolị bo nsyukịle, nịsakubalōngolelaga ukubūka mụ Galịlaị.
41014029	Umwene Petelị alinkujoba nagwe alinkuti: Napa linga bōsa bịkubopa, lolị une ngabagila.
41014030	Jesụ alinkummbūla alinkuti: Nalolị nịkukubūla une nịkuti, ikilo kikīki, bo ningongobe jikāli ukubilikila kabili, kwịsakwịkānaga kumyangu katatu.
41014031	Umwene alinkukīndilila ukujoba alinkuti: Nalinga nạ̄tigi mfwege nanụngwe, pope ndịsakwịkāna kumyako. Bōsa na babanịne balinkujoba bo lilīli.
41014032	Po papo balinkwakufịka pabujo ubu bātigi Getịsemanị; alinkubabūla abafụ̄ndịgwa bāke alinkuti: Amụtūgale papapa bo nịkwịpụ̄ta.
41014033	Alinkubēga ba Petelị na Jakobụ na Johanị, alinkubūka nabo. Po papo alinkwenda nukutēnguka nukulalamụka īndụmbụla.
41014034	Alinkubabūla alinkuti: Umōjo gwangu gusụlụmēnịe ubusụlụmanịe bwa bufwe; amụjege papapa, mụjege māso.
41014035	Bo akīndịlepo nkyenị panāndi, alinkwịtāga pāsi, alinkwịpụ̄ta ukuti linga sị̄tikaga, akabalilo aka kākīndaga pamyake.
41014036	Alinkujoba alinkuti: Abba, ko kuti gwe Tāta, syosa mbepe ịtolo kumyako; ulikisyaga ikikōmbe iki kumyangu; bomma ubwịgane bwangu lolị ubwịgane bwako.
41014037	Alinkwịsa, alinkubāga bagonịle utulo: alinkujoba na Petelị alinkuti: Sịmonị, ugonịle utulo? Utolịgwe ukuja māso akabalilo kamokēne?
41014038	Amụjege māso mwịpụ̄tege ukuti mụngị̄ngilaga ndugelo; īmbepo sya nkāti syo sị̄tike, lolị ummbili go mōnywa.
41014039	Po papo alinkubūka kangi alinkwakwịpụ̄ta amasyu bo galagala.
41014040	Bo ịsịle kangi alinkwaga bagonịle utulo, namanga amāso gābo gāli masịto nutulo; balinkusịta nukumanya ilya kummwamụla.
41014041	Alinkwịsa kangi ulwa butatu, alinkubabūla alinkuti: Amụgonege lelo mụtūsyege: Sịfwene. Akabalilo kị̄sịle; keta Nnyamụ̄ndu ịkubīkịgwaga mmaboko ga batulanōngwa.
41014042	Amụsụmụkege tubūke; kēta uju ịkūmbīkaga mmaboko ga balugu ali pị̄pị.
41014043	Lelo bo akāli ịkujoba, nakalīnga ịtolo alinkwịsa Jụ̄ta, jumo mbị̄lōngo na babili, āli nikilūndilo kya bāndu aba bākolị̄le īnyūbo ningịlị; bāfụmịle kubapụ̄tị abakulūmba, na kubamanyakalata, na kumafụmụ.
41014044	Umwene lolị uju ammbīkaga mmaboko gābo, ābapēle ikimanyịlo ātịle: Uju linga nịkumfịpa bo jo jūjo; mụkankolege fị̄jo mụkabūkege nagwe.
41014045	Lelo nakalīnga bo Jụ̄ta afịkịle alinkummbopela Jesụ alinkuti: Mmanyịsị. Po papo alinkumfịpa.
41014046	Po abēne abalugu balinkugolosya amaboko gābo balinkunkola.
41014047	Lolị jumo mụli bala balyimịle pāpo, alinkukwaba ulūbo lwake, alinkunsēnga untumwa gwa mpụ̄tị unkulūmba, alinkummwangula īmbulukutu.
41014048	Po papo Jesụ alinkujoba alinkubabūla alinkuti: Mụlīti mwịsịle nkulikola ịnyāmbụta, apa mụtwele īnyūbo ningịlị, kukūngola une?
41014049	Bwịla nājaga nanụmwe nnyụ̄mba ja NTWA apa nābamanyịsyaga, po mụkāngolaga. Lolị pāpo bo sịtendị̄ke bunobuno ukwịsa sịsyo sịsị̄mbị̄gwe mwa bakalata.
41014050	Po papo abafụ̄ndịgwa bāke bōsa balinkunndeka balinkubopa.
41014051	Lelo ālipo unndumyana jumo uju alībịgịle ikịlūndo kyene kya mwenda umwelụ uju ankōngaga, jope balinkunkola;
41014052	umwene lolị alinkuguleka umwenda, alinkubopa unsịtakufwala nakamo.
41014053	Po papo balinkuntwala Jesụ kumpụ̄tị unkulūmba; balinkubūngāna bōsa abapụ̄tị abakulūmba, na mafụmụ, na bamanyakalata.
41014054	Umwene Petelị alinkunkōnga pabutalịpo, ukwakufịka nndupaso lwa mpụ̄tị unkulūmba; alinkutūgasanịa nābabōmbị pakōta umōto.
41014055	Po papo abapụ̄tị abakulūmba na bālukomāno bōsa balinkulōnda ubukētị bwa kuntobesya Jesụ ukuti banngoge, lolị balinkupōndwa.
41014056	Namanga bị̄ngị bannjobelaga ubukētị bwa butūngulu, lolị ubukētị bwabo bulinkusịta nukwịtikịgwa.
41014057	Bamo balinkwima, balinkunnjobela ubukētị bwa butūngulu balinkuti:
41014058	Uswe twalimpilị̄ke bo ịkujoba ịkuti: Mbagị̄le ukujipāngula īnyụ̄mba ja NTWA iji, iji bājēngịle namaboko, lelo bo gakīndịle amasịku matatu nēnde nukujēnga ijīngi isịtakujēngịgwa namaboko.
41014059	Pope ubukētị bwabo bulinkusita ukuja bwanalōlị.
41014060	Po papo alinkusụmụka umpụ̄tị unkulūmba, alinkwima pakāti, alinkunndālūsya Jesụ alinkuti: Utịkwamụla nasịmo mụli isị bịkukōhela ugwe?
41014061	Umwene alinkuja mye ịtolo alinkusịta nukwamụla nalịmo. Umpụ̄tị unkulūmba alinkunndālūsya kangi alinkuti: Jo ugwe gwe Kilisịtị, gwe mwana gwa Mwenelutūfyo?
41014062	Jesụ alinkwamụla alinkuti: E, jo une, kangi mwịsakummbonaga Nnyamụ̄ndu bo atūgēle kukị̄līlo kya Mwenemaka, bo ịkwịsa namabīngu ga kumwanya.
41014063	Po papo umpụ̄tị unkulūmba, alinkwenda nukunyafụlanịa imyenda gyake alinkuti: Tukubulōnda bwakị ubukētị ubūngị?
41014064	Mugapilịke amahēlụ; bule umwe mụkuti fịkị? Po papo balinkulōnga bōsa ilya kuti afwege.
41014065	Po papo bamo balinkwanda ukunswela amata kumāso, balinkunkị̄nga kumāso balinkummbụlika nifịbụlị, balinkujoba balinkuti: Oko, kụngụlụka lelo: Nababōmbị bope balinkunkāja namapị.
41014066	Umwene Petelị bo ali pāsi ndupaso, po papo alinkwịsa jumo unndīndwana mbabōmbị ba mpụ̄tị unkulūmba;
41014067	alinkummbona Petelị bo ịkōta umōto, alinkunndūsamịla alinkuti: Nanụngwe gwajaga pamopēne na Jesụ Unnasaletị.
41014068	Lolị umwene alinkukāna alinkuti: Ngammanya kangi ndịkusyaganịa isị kujoba. Alinkusōka pānja pakifịgo; po papo īngongobe jilinkwenda nukubilikila.
41014069	Unndīndwana jula bo ammbwene, alinkwanda ukujoba kangi kuli bala balyimịle papo alinkuti: Umụ̄ndu uju mwịnābo.
41014070	Umwene alinkukāna kangi. Bo pakindịlepo panāndi, aba balyịmịle papo balinkujoba kangi na Petelị balinkuti: Nalolị bo banịno bala, kābuno uli Ngalilaị.
41014071	Po papo Petelị alinkwanda ukugụna nukujīganika alinkuti: Ngammanya umụ̄ndu uju mụkunnjoba.
41014072	Nakalīnga alinkwenda nukulikūmbuka ilịsyu ili Jesụ ālimmbūlịle ātịle: Bo īngongobe jikāli ukubilikila kabili, bo gwịkānịle kumyangu katatu. Bo ị̄nogwịne alinkulila fị̄jo.
41015001	Nakalīnga ịtolo bo bukị̄le bolubūnju, po papo abapụ̄tị abakulūmba balinkujobana namafụmụ, nabamanyakalata, nulukomāno lōsa, balinkumpịnya Jesụ, balinkummwega balinkwakummbīka mmaboko ga Pịlāti.
41015002	Po papo Pịlāti alinkunndālūsya alinkuti: Gwe malafyale gwa Bajụ̄ta ugwe? Umwene Jesụ alinkwamụla alinkuti: Bo lilyo kujoba.
41015003	Po papo abapụ̄tị abakulūmba balinkummohela sị nyịngị ịtolo.
41015004	Po papo Pịlāti alinkundālūsya kangi alinkuti: Utịkwamụla nasịmo? Kēta nyịngị ịsị bịkukōhela.
41015005	Umwene Jesụ alinkusịta nukwamụla nalịmo. Po papo Pịlāti alinkwenda nukuswịga.
41015006	Bwịla pakyaka ali nulwịho ulwa kubābulila jumo ugwa nnyololo, uju linga bansūmịle.
41015007	Lelo alịpo jumo uju āli jo Balaba īngamụ, jo āpịnyị̄gwe lumo nabalūndulanịakị̄su, aba bābōmbịle isya bugogị nkulūndukana kwabo.
41015008	Po papo ikilūndilo kilinkufyuka kumyake, kilinkunsūma Pịlāti ukuti ababōmbelege bo apa ị̄sịbị̄le bwịla.
41015009	Umwene Pịlāti alinkubāmbilila alinkuti: Mụkulōnda ukuti mbābulilege Umalafyale gwa Bajụ̄ta?
41015010	Namanga āsyagēnịe ukuti abapụ̄tị abakulūmba bālintwele kumyake kunōngwa ja kabịnị.
41015011	Abēne abapụ̄tị abakulūmba balinkubasōnga abāndu ukuti bansūmege pịlāti, ukuti abābulilege Balaba.
41015012	Umwene Pịlāti alinkwamụla kangi, alinkujoba nabo alinkuti: Lelo ndubulege nagwe uju mụkuti jo malafyale gwa Bajụ̄ta?
41015013	Balinkujwega kangi balinkuti: Nkomele pakikohekano.
41015014	Umwene Pịlāti alinkubalālūsya alinkuti: Fịkị, abōmbịle mbị̄bị ngị? Po abēne balinkukīndilila ukujwega balinkuti: Nkomele pakikohekano.
41015015	Lolị papo Pịlāti ālōndaga ukukikyela ikilūndilo, alinkubābulila ju Balaba. Umwene Jesụ bo akomị̄gwe nifịkotị, Pịlāti alinkubapa ukuti akomelịgwege pakikohekano.
41015016	Po papo abasịkali balinkubūka nagwe ndupaso ulu lwali nyụ̄mba ja bulindililakị̄su, balinkukibunganịa ikilūndilo kyosa kya basịkali.
41015017	Balinkumfwīka unselekesye umfụbīfụ ubutị̄tu, balinkuluka īngiga ja mīfwa, balinkumfwika pantu; balinkwenda nukummponịa balinkuti:
41015018	Tukukuponị̄a gwe malafyale gwa Bajụ̄ta.
41015019	Balinkunkoma nulutete pantu, balinkunswela namata, balinkufụgama pāsi nukumbụngụlụkila.
41015020	Lelo bo bamwangalịle po papo balikumfụ̄la unselekesye umfụbīfụ ubutị̄tu gula, balinkumfwika imyenda gyake. Balinkusōka nagwe pānja, ukuti bakankomelege pakikohekano.
41015021	Balinkunkola umwendanjila jumo uju afụmịle kunngūnda, Sịmonị ugwa mụ Kịlene ugwịse gwa Alịkịsanda na Lụfụ ukuti ampīmbilege ikikohekano kyake.
41015022	Balinkwakufịka nagwe pabujo ubu bạ̄tigi Golịgata. (Ko kuti palupaja)
41015023	Balinkunnị̄nga ubwalwa bwa māfị̄lu ubu bwalyongene na mịla; lolị alinkukāna ukunwa.
41015024	Po papo balinkunkōmela pakikohekano balinkujabana imyenda gyake, balinkubīka ubulagusị ukuti uju ịkwegaga giliku.
41015025	Kāli kabalilo ka butatu apa bankomelaga pakikohekano.
41015026	Bwalịpo ubusị̄mbe bwa nōngwa jake pamwanya, ubu bwasị̄mbị̄gwe bwatịle: UMALAFYALE GWA BAJỤ̄TA.
41015027	Palikimo nagwe balinkugikomela iminyāmbụta mịbili, limo kukị̄lị̄lo ilīngi kukị̄mama. [
41015028	Ko kwịsa sịsịle isị kalata ājobaga ukuti: Balimmōngēnịe nabị̄langomēlesyo.]
41015029	Naba bākīndaga papo balinkunhēlula balinkusụkānịa imịtu gyabo balinkuti: Oho! Gwe mpāngulanyūmba ja NTWA nukujēnga kumasịku matatu.
41015030	Ị̄poke gwịmwene lelo, ịka pakikohekano:
41015031	Bunobuno bope abapụ̄tị abakulūmba pamopēne na bamanyakalata balinkōmolelanịla balinkuti: Abāngi ābapokaga lolị umwene akabagila ukwịpoka.
41015032	Kilisịtị umalafyale gwa Ịsịlaelị, asụlụkege lelo ukufụma pakikohekano, ukuti tukētege twendege nukwịtika. Bope nabala bakomelịgwe lumo nagwe balinkuntuka.
41015033	Lelo pamụ̄sị pakabalilo ka ntandutu īngị̄sị jilinkugwa pakị̄su kyosa, ukufịka pakabalilo ka buhāno na buna.
41015034	Pakabalilo ka buhāno na buna, Jesụ alinkukụ̄ta ilịsyu ilịkulūmba, alinkuti: Eloi, Eloi Lama sabakatanị, ko kuti: Gwe Kyala gwangu, gwe Kyala gwangu, undekīle fịkị?
41015035	Bamo aba balyimịle pāpo bo bapilị̄ke balinkuti: Kēta ịkummbilikila Elịja.
41015036	Po papo jumo alinkubopa alinkujubika īsịponjị mwa āsịkị, alinkufyika kulutete alinkunnwesya, alinkuti: Nndeke tukēte linga Elịja ịkwịsa kukunsụlụsya.
41015037	Umwene Jesụ alinkukụ̄ta ilịsyu ilịkulūmba alinkusịlīlika.
41015038	Po papo ilịbālika lya nnyụ̄mba ja NTWA lilinkutāfụkana pakāti, ukufụma kumwanya ukwakufịka pāsi.
41015039	Umwene unndōngosị gwa basịkali uju ālyimịle nukunịngana nagwe, bo ammbwene mụno asịlilikilaga, alinkuti: Nalolị umụ̄ndu uju ali Mwana gwa Kyala.
41015040	Bālipo pāpo bope abakị̄kulu aba bākētaga pabutalịpo; nkịlūndilo kyabo ālimo Malịja gwa mụ Magatala, na Malịja unnabo ba Jakobụ unnāndi na Jose, alịpo na Salome,
41015041	aba bankōngaga nukummbōmbela bo ali mụ Galịlaị; nabāngi ba bị̄ngị ịtolo aba bafyukịle nagwe mụ Jelụsalemụ.
41015042	Lelo bo bwịlịle namajolo, namanga lyali ịsịku lya kwịtendekesya, ko kuti ilya kulēmbukila pa sabāti,
41015043	po papo alinkwịsa Josefụ ugwa mụ Alimateja, umụ̄ndu gwa ndukomāno umwimikịgwa, uju jope ābugụ̄lilaga ubutwa bwa Kyala, alinkukịba alinkubūka alinkwakwịngila kwa Pịlāti, alinkugusūma ummbili gwa Jesụ.
41015044	Umwene Pịlāti alinkuswịga bo ịkuti afwịle lị̄tāsị; bo ammbilikị̄le unndōngosị gwa basịkali, alinkunndālūsya linga afwịle lị̄tāsị.
41015045	Lelo bo asyagēnịe ukufụma kunndōngosị gwa basịkali, po papo alinkumpa Josefụ umfị̄mba.
41015046	Alinkwakūla umwenda umwelụ, lelo bo ansụlwịsye, alinkuniembetēlela mmwenda gula, alinkumbīka mwịpūmba ili lyasongolị̄gwe ndwalabwe, alinkubụngụlụkisyapo ilị̄bwe pakifịgo kya ịpūmba.
41015047	Abene ba Malịja ugwa mụ Magatala na Malịja unna gwa Jose, balinkupabona apa abikīgwe.
41016001	Lelo po papo bo akīndịle sabāti, ba Malịja ugwa mụ Magatala na Malịja unna gwa Jakobụ, na Salome, balinkūla īnyēmba īnụ̄nga ukuti babūke kukumpaka.
41016002	Nulubūnju fị̄jo pị̄sịku ilịtasị ilya panndūngu, balinkubūka kwịpūmba bo ilị̄suba lisōkịle.
41016003	Balinkujobesanịa balinkuti: Jwanị ịkwakutusegulilaga ilị̄bwe pakifịgo kya ịpūmba?
41016004	Lelo bo bịkukēta, balinkwaga ilị̄bwe lisegulị̄gwe, namanga lyali īnywamụ fị̄jo.
41016005	Lelo bo bịkwịngila mwịpūmba, balinkummbona unndumyana uju āfwele unselekesye umwelụ atūgēsye kukị̄līlo, balinkunyomoka fị̄jo.
41016006	Umwene alinkuti: Komma ukunyomoka, mụkunndōnda Jesụ gwa mụ Nasaletị, uju ākōmelị̄gwe pakikohekano, asyukịle akajamo mụno; kēta apa bālinndambalị̄ke.
41016007	Lolị amụbūkege mụkababūlege abafụ̄ndịgwa bāke na ju Petelị mụkātigi: Ịkubatalilangapo ukubūka mụ Galịlaị, mo mwịsakwakummbonaga bo mụmo ābabulị̄le.
41016008	Po papo balinkusōka mwịpūmba, balinkubopa, namanga bātetemaga, kangi ikīswigu kyabāgị̄le, balinkusịta nukummbūla umụ̄ndu najumo papo bātị̄laga.
41016009	Umwene Jesụ bo asyukịle nulubūnju pị̄sịku ilịtasị ilyapanndūngu, alinkutala ukunsetukila Malịja gwa mụ Magatala, uju alinsōsịsyemo īmbepo īnyalị ịhāno na ịbili.
41016010	Po papo umwene Malịja alinkubūka alinkwakubabūla aba bājaga nagwe bwịla, aba bāsụlụmēnịe bālilaga.
41016011	Bo bapilị̄ke ukuti mūmị, nukuti ansetukị̄le, balinkusịta nukwịtika.
41016012	Pānyụma pali isị bo ịjandusēnịe, alinkubasetukila abafụ̄ndịgwa babili aba bēndaga ukubuka mmịgūnda.
41016013	Balinkubūka balinkwakubabūla abị̄nābo; bope na bababa balinkusịta nukwịtika.
41016014	Ulwanyụma kangi alinkubasetukila bala kalōngo na jumo bo batūgēle pakulya; alinkubūmanịla panōngwa ja kusịtakwịtika kwabo nubukafụ bwa ndụmbụla syabo, papo bakābịtikaga aba bālimmbwene bo asyukịle.
41016015	Alinkubabūla alinkuti: Amụbūkege nkị̄su kyosa, mụkalụmbililege īnōngwa īnụnụ kufịpelịgwa fyosa.
41016016	Uju linga ịkwịtika ịkuti nukōsịgwa jo ịsakupokịgwaga, lolị uju linga atịkwịtika jo ịsakulōngịgwaga po papo.
41016017	Lolị aba bịkwịtika bịsakupēgịgwaga amaka ga kupela ifị̄ka bo ifị: Bịsakusịsōkesyaga īmbepo īnyalị mụngamụ jangu, bịsakujobelaga mụndimị īmbya.
41016018	Bịsakusịkolaga ịtolo īnjoka; linga bịkunwa fịmo ifya kugoga, fịtịsakubabōmbelaga nafịmo, kangi bịsakubabikangapo amaboko ababịne, lelo po bēnde nukupona.
41016019	Po papo lelo bo Untwa Jesụ ajobịle nabo, alinkwegịgwa ukufyuka kumwanya, alinkwịtūgasya kukiboko ikị̄līlo kya Kyala.
41016020	Po papo abēne balinkubūka balinkwakulūmbilila mōsamōsa, umwene alinkuja pamopēne nabo pambōmbo jabo, alinkulikasya ilịsyu nifị̄ka ifị fyakōnganaga nalyo.]
42001001	Gwe Mwimikigwa Tyofịlị: Abāndu bị̄ngị bị̄jūlịle ukusị̄mba isị basịbwene sịsịsị ukubōmbịgwa mmyitu.
42001002	Basị̄mbịle isị tubūlị̄gwe nāba bāsịbwene ukufụma mụ mbwandilo, aba bāfụmụsyaga īndumị jijiji.
42001003	Po lelo gwe mwimikịgwa, kunōngwa jakuti īnōngwa sịsịsị nsyenēsị̄sye ukufụma bo sịkwanda, nāgịle kunụnụ ukukusị̄mbila isị sịbạ̄tikị̄gwe.
42001004	Mbōmbịle sịsịsị ukuti ubumanye ubwanalolị bwa syosa isị umanyịsị̄gwe.
42001005	Mmasịku ga Helotị, umalafyale gwa kị̄su kya Jụ̄ta, āliko umpụ̄tị jumo uju īngamụ jake āli jo Sakalịja ugwa nkilūndilo kya banya Abịja pakabōmbo; āli nunkasị gwa nkikolo kya Alonị, īngamụ jake āli jo Elịsabetị.
42001006	Bo babīli bāli bagolofụ nkyenị mwa Kyala, bēndaga mụ̄ndagilo na mụngomēlesyo sya NTWA syosa, kisịta ịnona nalịmo.
42001007	Lolị bakāli na mwana najumo papo Elịsabetị āli nngūmba, kangi bo babīli bākāngēle.
42001008	Mwịsịku limo, lumo Sakalịja ālipakubōmba īmbōmbo jabupụ̄tị nkyenị mwa Kyala ndubạ̄tiko lwa kijabo kyake nnyụ̄mba īnyị̄kemo, bo akabalilo kāke ka mbōmbo kafikile,
42001009	ukukōngana nulwịho mụno bābōmbelaga abapụ̄tị, ubulagusị bwalinkolịle ukufụ̄kisya pakigemo kya kwịkemēkesyapo. Po papo alinkwịngila nnyụ̄mba īnyị̄kemo ja Ntwa,
42001010	bo ikilūndilo kya bāndu pānja kịkwịpụ̄ta pakabalilo ka kufụ̄kisya.
42001011	Po papo alinkunsetukila ugwandumị gwa NTWA, alinkwima kulubafụ lwa kukị̄līlo lwakigemo kya kufụ̄kisyapo.
42001012	Po papo Sakalịja alinkunyomoka bo ammbwene, ulutēnde lulinkummwaga.
42001013	Lolị ugwandumị alinkumbula alinkuti: Ungatetemaga, Sakalịja, ulwịpụ̄to lwako lwambililị̄gwe, unkasịgo Elịsabetị ịkukupāpilaga umwana unndumyana, jo kwịsakumpaga īngamụ ja Johanị.
42001014	Po kwịsakusekelaga nukuhoboka, kangi bị̄ngị bịsakusekela bo apāpị̄gwe;
42001015	namanga ịsakujaga mụ̄ndu nkulūmba nkyenị mwa Kyala, atịsakunwaga ubwalwa bwa māfị̄lu nabumo, bope nubwalwa ubukali nabumo, ịsakwịsulaga Mbepo Mwịkemo, ukufụma mụ mụ̄nda mụnna.
42001016	Abany'Ịsịlaelị bị̄ngị ịsakubapīndulilaga ku Ntwa Kyala gwabo,
42001017	kangi ịsakuntalilaga Kilisịtị ukwịsa, mụmbepo na mmaka ga Elịja, kukusịgomolela kubānābo īndụ̄mbụla sya bị̄sabo, nukubasyụtụlila ku mahala ga bagolofụ abākị̄lo, nukubabikila ngānị ku Ntwa aba bịtendekị̄sye.
42001018	Po papo Sakalịja alinkujoba nu gwandumị alinkuti: Syo nịsakusịmanyaga bule bule sịsịsị? Namanga une ngāngēle jope unkasị gwangu nkāngale.
42001019	Ugwandumị ālimmwamwịle ātịle: Une jo une Gabịlyelị, ne ngwīma mbujo mụno alịmo Kyala; nndumị̄gwe kukukubūla, nukukutwalila īnōngwa īnụnụ isị.
42001020	Ukēte, kujaga kinụ̄nụ, utịkujobaga ukwịsakufịka pị̄sịku ili sịsakwịsilaga sịsịsị, papo ukāgịtikaga amasyu gangu aga gịsakwịsilaga nkabalilo kāke.
42001021	Abāndu balinkunngụ̄lila Sakalịja, balinkunswịga ukukābila kwake nnyụ̄mba īnyị̄kemo.
42001022	Lelo bo asōkịle, alinkutolịgwa ukujoba nabo, balinkwenda nukusyaganịa ukuti akibwene ikisetuka nnyụ̄mba īnyị̄kemo; umwene alinkubīnga kīkiboko alinkuja kinụ̄nụ ịtolo.
42001023	Bo akabalilo ka kukotoka kị̄sịle, alinkubūka kukāja kāke.
42001024	Lelo bo pagonịlepo Elịsabetị alinkwenda nukwịnoga umwana alinkulīnda mụ nnyụ̄mba imyesị mịhāno alinkuti:
42001025	Lilino kūnyụma kuli syosa UNTWA angētị̄le nkisa, āsōsị̄sye īsonị kubāndu.
42001026	Mmwesị gwa ntandatu ugwandumị Gabịlyelị ātumị̄gwe na Kyala ku kāja ka Galịlaị aka īngamụ jake jo Nasaletị,
42001027	ātumị̄gwe kunndīndwana uju īngamụ āli jo Malịja.
42001028	Ugwandumị alinkwịsa kumyake alinkuti: Ugonịle gwe ukabile ilị̄pyana, Untwa ali nanụngwe!
42001029	Umwene alinkutēnguka fị̄jo mụ̄nda alinkwịlūsanịa alinkuti: Uluponịo ulu ko kuti fịkị?
42001030	Po papo ugwandumị alinkummbūla alinkuti: Ungatetemaga Malịja, buno ulyagịle ilị̄pyana kwa Kyala.
42001031	Kēta, kwịnogaga umwana, kwịsakumpapaga umwana unndumyana jo kwịsakumpaga īngamụ ja Jesụ.
42001032	Ịsakujaga nkulūmba ịsakujobịgwaga ukuja Mwana gwa ju Nkīnde; Untwa Kyala ịsakumpaga ikikota kya butwa kya Ndabitị ugwịse,
42001033	Ịsakulagilaga nnyụ̄mba ja Jakobụ bwịla ịtolo; ikitāngālala kyake kitịsakumalikāngamo.
42001034	Malịja alinkujoba nugwandumị alinkuti: Syo sị̄pelege bulebule sịsịsị ne ngaja na nnyāmbala?
42001035	Ugwandumị ālimmwamwịle ātịle: Mbepo Mwịkemo ịsakukwịsilaga, na maka ga ju Nkīndegịsakukukụpikilaga; bo buno buno lelo umwana uju ịsakupāpịgwaga ịsakujobịgwaga ukuja mwịkemo, Mwana gwa Kyala.
42001036	Kēta ugwamyinụ Elịsabetị mbukāngale bwake jope ịnogịle umwana unndumyana; lilino umwene umwesị ugu gwa ntandatu uju bạ̄tigi nngūmba.
42001037	Namanga Kyala sịkajako isị sịntolịle.
42001038	Malịja ālyamwịle ātịle: Une ndi mmbōmbị gwa Ntwa asị̄sege bo mụno ujobị̄le. Po papo ugwandumị alinkusōkapo alinkubūka.
42001039	Mmasịku gala Malịja alinkusụmụka alinkukūja ukubūka nkị̄su kya fyamba, nkāja ka banya Jụ̄ta.
42001040	Alinkwịngila nnyụ̄mba ja Sakalịja alinkumponịa Elịsabetị.
42001041	Lelo bo Elịsabetị apilị̄ke uluponịo lwa Malịja, umwana alinkukị̄na nndwanda lwake; po papo Elịsabetị alinkwịsula Mbepo Mwịkemo,
42001042	alinkukōlela ilịsyu ilịkulūmba alinkuti: Uli nsajịgwa ugwe mbakị̄kulu bōsa kangi sajịgwa ni mbejụ iji jili nndwanda lwako!
42001043	Syo syendịle bulebule ukuti īngulūmba sịsịsị sị̄nyāgege une, ukuti unna gwa NTWA gwangu ị̄sege kukūngēta une?
42001044	Ukēte, bo mbilị̄ke ukūmbonịa umwana nndwanda lwangu alinkukị̄na nulusekelo.
42001045	Nsangalufụ fị̄jo uju ikwịtika ukuti īndumị iji akutumị̄le ugwe UNTWA jịsakwịpelaga ja nalolị!
42001046	Malịja alinkujoba alinkuti: Īndụmbụla jangu jịkuntụ̄fya UNTWA.
42001047	Umōjo gwangu gụkusekela kunōngwa ja Kyala Umpokị gwangu,
42001048	Namanga āngūmbwịke, une, ne mmbōmbị gwake ne ngaja mụ̄ndu mwene. Ukwanda lilino abāndu bōsa bịkunjobaga ukuja nsangalufụ,
42001049	kunōngwa ja mbōmbo īngulūmba isị Kyala Umwenemaka gōsa āmbōmbị̄le une. Īngamu jake nyịkemo.
42001050	Mụngulilo syosa ịkunāngisya ikisa kyake kuli aba bịkummwimika.
42001051	Agolwịsye ikiboko kyake kya maka abapalagẹ̄nị̄e abamatīngo pamopēne naisị bikulōnda ukubōmba syosa.
42001052	Abasụlwịsye abanyafyale ba maka pafịkota fyabo fya butwa, abị̄nwịle abāpāsi.
42001053	Abānjala abịsukị̄sye īmboto abakabị abakagịle kisịta kubapa nafịmo.
42001054	Akị̄bwa ulufị̄ngo ulu, āfị̄ngịle na banyēnya bītu, kangi antūlịle ummbōmbị gwake Ịsịlaelị.
42001055	Akūmbwịke ukunnāngisya ikisa Abụlahamụ nabankikolo kyake bōsa bwịla na bwịla.
42001056	Malịja alinkutūgala na Elịsabetị imyesị mịtatu napo alinkugomoka ukubūka kukāja kāke.
42001057	Akabalilo kalinkwịsa akākupāpila umwana Elịsabetị, alinkupapa umwana unndumyana.
42001058	Abapalamanị bāke na bakamụ balinkupilika ukuti UNTWA ammbōmbị̄le ikisa ikikulūmba Elịsabetị, po papo bōsa balinkusekela nagwe.
42001059	Pị̄sịku lya lwele balinkwịsa kukummbūta kukyenị umwana; bālōndaga ukumpa īngamụ ja gwịse, ija Sakalịja,
42001060	lolị unna ākānịle ātịle: Jomma jijijo; ịkujaga jo Johanị.
42001061	Balinkummbụ̄la balinkuti: Akajako najumo ugwa nkikolo kyako uju ịkujobịgwa jijiji.
42001062	Po papo balinkuntịnila ugwịse ukunndālūsya īngamụ iji ālị̄ganịle ukumpa umwana.
42001063	Sakalịja ēnda nukusūma akā kusịmbapo, āsị̄mba ạ̄ti: Īngamụ jake jo Johanị. Bōsa bāswịgịle fị̄jo.
42001064	Nkabalilo kalakala unndōmo gwake gulinkwịguka ululimị lwake lulinkwabuka alinkujoba kangi, alinkuntụ̄fya Kyala.
42001065	Abapalamanị bōsa lulinkubāga ulutēnde, īnongwa sịsịsị sịlinkukwila mōsa nkị̄su kya fyamba fya mụ Jụtaị.
42001066	Umụ̄ndu gwesa uju āsịpilị̄ke alinkusị̄nogona alinkulālūsya alinkuti: Umwana jujuju kali ịkujaga bo bulebule? Namanga syali pabwelụ ukuti amaka ga NTWA gāli pamyake.
42001067	Po papo Sakalịja, ugwịse, alinkwịsula Mbepo Mwịkemo, alinkukụ̄ngụlụka alinkuti:
42001068	Atufịgwege UNTWA, Kyala gwa Ịsịlaelị! Abatūlịle abāndu bāke, abābwịle.
42001069	Atwimikị̄le Umpokị ugwa maka, ugwa nkikolo kya mmbōmbị gwake Ndabitị,
42001070	Ịjolo āfị̄ngịle ulufị̄ngo mbakụ̄ngụlụka bāke abị̄kemo,
42001071	ukuti ịsakutupoka ku balugu bītu, na kumaka ga bōsa aba batubēngịle.
42001072	Ātịle ịsakubanāngisyaga ikisa abanyēnya bītu nukukūmbuka ulufị̄ngo lwake ulwịkemo,
42001073	ululapo ulu ālapịle kwa Tāta gwitu Abụlahamụ;
42001074	āfị̄ngịle ukutupoka kubalugu bītu nukutwịtikisya ukummbōmbela kisịta kutị̄la,
42001075	ko kuti twịse tujege bị̄kemo kangi bagolofụ nkyenị mmyake mbūmị bwitu bōsa.
42001076	Ugwe, gwe mwanāngu kwịsakujobịgwaga ukuja gwe nkụngụlụka gwa Kyala Unkīnde, kwịsakulongolaga nkyenị mụ UNTWA kukuntendekekesya injila jake,
42001077	kukubabūla abāndu bāke ukuti bịsakupokịgwaga bo baswegị̄gwe īmbị̄bị syabo.
42001078	Kyala gwitu ali nikisa kangi mōlōlo. Ịsakutupelelaga ulubūnju ulwelụ, lwa bupokị ukuti lutubalilege,
42001079	nukubabalila ukufụma kumwanya bōsa aba bali mụngị̄sị ja bufwe, ukugatalukisya mụnjila ja lutēngāno amalūndi gītu.
42001080	Umwene umwanịke alinkwenda nukukula alinkukaka mụmbepo, alinkuja mụ mmatēngele ukwịsakufika pị̄sịku lya kwịbonesya kwake kwa Ịsịlaelị.
42002001	Mmasịku galagala umalafyale Kesale Agusịtị alinkulagila ululagilo ulwakuti babalịgwege abāndu ikị̄su kyake kyosa, basị̄mbịgwege mwa kalata.
42002002	Bo kukwịsa ukubalịgwa ukutasị kukūku, Kịlene āli jo, nndindilila kị̄su gwa mụ Sịlịja.
42002003	Po papo bōsa balinkubūka kukusị̄mbịgwa, uju kukāja kāke uju kukāja kāke.
42002004	Jope Josefụ alinkufyuka ukufụma mụ Galịlaị, alinkufụma nkāja ka Nasaletị, ukubūka mụ Jụtaị, nkāja ka Ndabitị aka bịkuti Betelehemụ, namanga umwene āli gwa kikolo kya nyụ̄mba ja Ndabitị,
42002005	alinkwakusị̄mbịgwa pamopēne nu nsịngilịgwa gwake, Malịja, uju āli nikifụba.
42002006	Lelo bo bali kulakula, kalinkufịka akabalilo kākupāpila umwana.
42002007	Alinkumpapa umwana unndumyana ugwa kwanda, alinkunnịembetēlela mmyenda, alinkunndambalika nkipōndo kya kulīlamo īng'ōmbe, papo bukālimo nabumo ubujo nnyụ̄mba ja bahēsya.
42002008	Bālimo abatị̄mị bamo nkị̄su mụmo, aba bāgonaga mụ ngubo, bo bịkutị̄ma imịtị̄mo gyabo gya ng'ōsị.
42002009	Po papo alinkubasetukila ugwandumị gwa NTWA, ubukulūmba bwa NTWA bulinkubamụlika. Balinkutetema fị̄jo.
42002010	Lolị ugwandumị alinkubabūla alinkuti: Mụngatetemaga! Mmbatwalị̄le īndumị īnụnụ, ijakusekela fị̄jo abāndu bōsa.
42002011	Liịsịku lya mụ̄syugu lilīli apāpị̄gwe Umpokị, Kilisịtị UNTWA, nkāja ka Ndabitị.
42002012	Isị sịsakubanāngisyaga umwe syo isị: Mwịsakummwagaga umwana umfyele anịembetelelịgwe mmyenda alambalēle nkipōndo kya kulīlamo īng'ōmbe.
42002013	Nakalīnga ịtolo kilinkuboneka pamopēne nu gwandumị ikilūndilo ikikulūmba kya bandumị ba kumwanya kịkuntụ̄fya ni nyīmbo Kyala ukuti:
42002014	Īmikịgwege Kyala kumwanya, ulutēngāno lujege pakị̄su, kuli aba bankyelịle umwene.
42002015	Lelo bo abāndumị basōkịlepo palapala bagomokịle kumwanya, abatị̄mị balinkujobesania balinkuti: Tubūke ku Betelehemụ tukasịkēte isị sịbonị̄ke isị UNTWA atubūlịle.
42002016	Po papo balinkukūja ukubūka, balinkummwaga Malịja na Josefụ naju mwana bo alambalēle nkipōndo kya kulīlamo īng'ōmbe.
42002017	Lelo bo bammbwene po balinkwenda nukusịfụmụsya mōsa isị bāpilị̄ke isya mwana jujuju;
42002018	bōsa aba bāsịpilị̄ke balinkusị̄swiga isị abatị̄mị bababūlịle.
42002019	Lolị Malịja jo alinkugabīka amasyu gōsa gagaga, alinkugị̄nogona mụndụmbụla jake.
42002020	Po abatị̄mị balinkugomoka balinkummwimika nukumpāla Kyala kuli syosa isị bāpilị̄ke nukusịbona bo mụmo bāpāngilị̄gwe.
42002021	Lelo kubumalīkisyo bwa masịku lwele, bo abụ̄tị̄gwe kukyenị alinkupēgwa īngamụ ja Jesụ, iji ājijobịle ugwandumị bo nunna akāli nukukaba ikifụba.
42002022	Po papo pakabalilo kakubōmbela ubunyago bwa kwelusịgwa, Josefụ na Malịja, bo mụmo ululagilo lwa Mose lwajīlị̄le, balinkummwega umwanịke ukuntwala ku Jelụsalemụ kukumpa UNTWA,
42002023	bo apa sịsị̄mbị̄gwe mụngomēlesyo sya NTWA, ukuti umwana gwa kipānda gwesa unndumyana ịsakujobịgwaga ukuja kāndu kị̄kemo ka NTWA.
42002024	Kangi balinkubūka kōpe na kukwịkemēsya utukūnde utukeke tubili bo mụno sịkulōndelịgwa mụngomēlesyo sya NTWA.
42002025	Lelo ālimo jumo umụ̄ndu mụ Jelụsalemụ uju āli jo Sịmyonị īngamụ, umụ̄ndu jujuju āli nngolofụ antị̄laga Kyala, āliswịle Mbepo Mwịkemo, alinkugụ̄lila ulusūbisyo lwa Ịsịlaelị.
42002026	Mbepo Mwịkemo ālimmbūlịle ātịle: Utịsakukubonaga ukufwa ugwe bo tāsị ukammbona ukāndambilengeko Kilisịtị gwa NTWA.
42002027	Lelo bo Sịmyonị ansụkēnịe Mbepo alinkwịngila nnyụ̄mba īnyị̄kemo. Bo abapāpị bantwele umwanịke Jesụ nnyụ̄mba īnyị̄kemo nkummbōmbela isị syalōndịgwaga ukusịbōmba ukukōngana ni ndagilo,
42002028	Sịmyonị alinkummwega umwanịke mmaboko gāke alinkugwa ulupị alinkuti:
42002029	Lilino lelo gwe NTWA unndekesye ummbōmbị gwako, abūkege nulutēngāno bo papa gwajobịle:
42002030	buno amāso gangu gabubwene ubupokị bwako,
42002031	ubu ugwe utendekị̄sye bo bịkukēta abāndu bōsa,
42002032	ulumụlị lwa kusetula isị usịganịle kubāpānja na kutwala kubakulūmba ku bāndu ba Ịsịlaelị.
42002033	Ugwịse gwa mwanịke nunna balinkuswịga kunōngwa isị Sịmyonị annjobaga.
42002034	Sịmyonị alinkubasaja kangi alinkujoba kwa Malịja unna alinkuti: Umwanịke uju asalị̄gwe na Kyala ukuja gwa lupyụto kangi gwabupokị bwa bāndu bị̄ngị mwa Ịsịlaelị, kangi bị̄ngị bịsakunkānaga,
42002035	ulūbo lwịsakukulasaga lutụbusanịege mmōjo gwako jujugwe nụngwe, ukuti īnyịnogono sya kubutị̄tu sya bāndu bị̄ngị sịkị̄ngulịgwege.
42002036	Ālịko unkụ̄ngụlụka unkị̄kulu umfwile uju īngamụ jake āli jo Ana, ali mwana gwa Fanwelị, ugwa kikolo kya Aselị; āli nkāngale fị̄jo. Ukufụma nkwegịgwa āgonịle nunndume ifyinja fịhāno na fịbili,
42002037	mbufwile āgonịle mpaka ukwịsakufịka bo āli ni fyinja amalōngo lwele na fịna. Akāsōkāngamo nnyụ̄mba īnyị̄kemo alinkummbōmbela Kyala alinkufịpīka ifị̄ndu nukwịpụ̄ta pamụ̄sị na pakilo.
42002038	Po papo alinkwịsa pakabalilo kāko, alinkugwa ulupị kwa Kyala alinkumfụmụsya kuli bōsa aba bāgụ̄lilaga ukubāngịgwa kwa Jelụsalemụ.
42002039	Lelo bo bamalịle ukubōmba syosa ukukōnga bo mụno ululagilo lwa NTWA lwajīlị̄le balinkugomokela mụ Galịlaị kukāja kābo, Nasaletị.
42002040	Po papo umwanịke alinkukula alinkuja namaka, alinkwịsula amahala; niịpyana lya Kyala lilinkuja nagwe.
42002041	Lelo kukuti kyinja abapāpị ba Jesụ bābūkaga ku Jelụsalemụ kukulya ikyaka kya Pasa.
42002042	Lelo bo Jesụ alinifyinja kalōngo nafịbili balinkubūka bo mụmo ulwịho lwajīlị̄le.
42002043	Bo ikyaka kimalị̄ke balinkugomokela kukāja, lolị unndumyana Jesụ alinkusyala mụ mụ Jelụsalemụ. Sịsịsị syo bakāsịmēnye abapāpị bāke;
42002044	bịnogonaga ukuti alịmo nkilūndilo kila, bo bēndịle ilị̄sịku lyosa balinkwanda ukunndōnda mbakamụ bābo na mbamanyānị bābo.
42002045	Bakālimmwagịle po papo balinkugomoka ukubūka ku Jelụsalemụ kukunndōnda.
42002046	Pị̄sịku lya butatu balinkummwaga nnyụ̄mba īnyị̄kemo atūgēle na bamanyịsị Abajụ̄ta, bo ịkubapilikisya nukubalālūsya isya kubalālūsya;
42002047	bōsa aba bāpilikaga bo ịkujoba balinkuswịga fị̄jo ukusyaganịa kwake nukwamụla amalālūsyo.
42002048	Lelo bo bammbwene bāswịgịle fị̄jo; unna alinkujoba nagwe alinkuti: Mwanāngu ko kuti fịkị ukuti utubōmbelege bo sịsịsị? Ugūso nanịne īndụmbụla syitu syali mmwanya pakukulōnda.
42002049	Umwene alinkubāmụla alinkuti: Mwandōndaga fịkị? Mukāsịmēnye ukuti une kumbagị̄le ukuja nnyụ̄mba ja Tāta.
42002050	Abēne balinkusịta ukusyaganịa isị ājobaga nabo.
42002051	Po papo alinkwikilila nabo balinkwakufịka mụ Nasaletị, alinkwịlāmba kubapāpị bāke; Unna alinkusịbīka mụndụmbụla jake īnōngwa syosa sịsịsị.
42002052	Jesụ alinkōngelela ukukula mmahala na mbukusị bwa mmbili, alinkukaba nubukundwe kwa Kyala na kubāndu.
42003001	Nkyinja kya kalōngo na fịhāno mbulagilị bwa Kesalị uju āli jo Tịbelịja īngamụ bo Pontị Pịlāti nndindililakị̄su mwa Jụ̄ta, bo Helotị Malafyale nkulūmba gwa mụ Galịlaị, nugwamyabo Fịlịpụ bo Malafyale nkulụmba gwa mụ Ịtulịja na mụ Talakonịtị, Lịsanị bo Malafyale nkulūmba gwa mụ Abịlene,
42003002	nkabalilo aka Anasị na Kajafa bajege bapụ̄tị bakulūmba, ilịsyu lya Kyala lilinkummwịsila Johanị umwana gwa Sakalịja mmatengele;
42003003	po papo alinkubūka mōsa nkị̄su iki kipalamēne nulwisi Jolịtanị alinkulūmbilila alinkuti: Amụpīndukege mōsịgwege, po Kyala ịkubaswaga īnōngwa syinụ.
42003004	Bo apa lisị̄mbị̄gwe mwa kalata gwa masyu ga Jesaja unkụ̄ngụlụka ili lịkuti: Ilịsyu lya mụ̄ndu jumo lịkukōlela nndukubo lịkuti: Amụnngolokesyege utujila twake.
42003005	Kukuti lusōko lusyilịgwege, kukuti kyamba kitelamịkịgwege. Injila īnịongafụ sịgolosịgwege, utujila twa fịgịma tugwasịgwege;
42003006	abāndu bōsa bịsakububonaga ubupokị bwa Kyala.
42003007	Po papo lelo alinkujoba na bāndu ifịlūndilo fịfịngị aba bālisịle kukōsịgwa kumyake alinkuti: Mwe luko lwa njoka umwe! Jwanị abasokịle umwe ukusịbopa īngalalisị isị sịkwịsaga?
42003008	Amụpege īseke isị sịbagisēnịe nulupīnduko, Mụngịjobaga ukuti: Tuli na Tāta Abụlahamụ, Kyala amēnye ukumpelela Abụlahamụ abāna ukufụma mmabwe aga.
42003009	Īndwanga ja kutụmụlila imịpịkị jijilị̄lepo ngānị pāsi pa mịsị, umpịkị gōsa ugu gutịkupa īseke īnụnụ gụkutụmụlịgwaga nukusopịgwa mmōto.
42003010	Abāndu balinkunndālūsya balinkuti: Po tubōmbe fịkị lelo?
42003011	Ābāmwịle ạ̄tile: Uju linga ali na makotị mabili, ajabanage nagwe uju akāja nalyo nalịmo; uju ali nifị̄ndu, jope abōmbēge bo bunobuno.
42003012	Abasōngesya sōngo bope balinkwịsa kukōsịgwa, balinkulālūsya balinkuti: Mmanyịsị kali po tubōmbe fịkị lelo?
42003013	Alinkubāmụla alinkuti: Ukusāngula ifya sōngo komma ukukikisyapo pali ifị mụlagilị̄gwe.
42003014	Abasịkali bope balinkunndālūsya balinkuti: Uswe twe tubōmbēge sịliku? Alinkubāmụla alinkuti: Umụ̄ndu najumo utūndu twake mụngapokaga kumaka, pamo ukwegela mbusyobị, mụfwanege nafyo fịfyo mụkupēgwa ukuja mfwalo.
42003015	Kunōngwa jakuti abāndu bāli ndugụ̄lilo, balinkulwa nasyo mụndụmbụla syabo isya Johanị ukuti pamo āli jo Kilisịtị.
42003016	Johanị alinkubāmụla bōsa alinkuti: Une nịkubōkesya na ga mị̄si gēne, lolị ịkwịsaga unkulūmba fị̄jo kumyangu, uju ngabagila nukufụndula utukoba twa mfịlato fyake; jo ịsakubōkesyaga na Mbepo Mwịkemo numōto.
42003017	Jo ali nuluselo lwa kululukisya, bo apūlịle īnganụ pakipalo iki apyagị̄le, īnganụ ịkubūngānịkisya nkitūba kyake; lolị unkupili ịkugukosya mmōto unsịtakusịma sịku.
42003018	Johanị alinkulūmbilila īnōngwa īnụnụ kubāndu mụnjila sịnyịngị, alinkubasụkānịa ukuti bapīndukege.
42003019	Lolị Johanị ālinndōngịle Helotị, umalafyale, kunōngwa ja kummwega ukuja nkasị Helotịja Unkasị gwa gwamyabo (Fịlịpụ) na kumbị̄bị isị̄ngị isị ābōmbịle Helotị.
42003020	Po lelo Helotị alinkōngelapo ukubōmba īmbị̄bị, alinkumpịnya Johanị mụnnyololo.
42003021	Lelo pānyụma bo abāndu bōsịgwe, bo na Jesụ ōsịgwe ịkwịpụ̄ta, kumwanya kulinkwịguka,
42003022	po papo Mbepo Mwịkemo alinkunsololokela, ummbili alinkufwana ngụ̄nde. Po papo ilịsyu lilinkufụma kumwanya lilinkuti: Ugwe gwe mwanāngu unkūndwe, gwe ungyelị̄le.
42003023	Lelo bo Jesụ āndịle imbōmbo jake ali mfyinja amalōngo matatu ubukusị, alinkujobịgwa ukuja mwana gwa Josefụ unnya Elị,
42003024	umwana gwa Matatị, unnya Lebị, umwana gwa Melekị unnya Janaị, uju āpāpị̄gwe na Josefụ,
42003025	unnya Matatịja umwana gwa Amosị, unnya Nahụmụ umwana gwa Esịlị, unnya Nagaị,
42003026	umwana gwa Matị, unnya Matatịja, unnya Semejịnị, umwana gwa Josekị unnya Jota,
42003027	umwana gwa Jwanani, unnya Lesa umwana gwa Sulubabeli, unnya Sịlịtyelị, umwana gwa Nelị,
42003028	unnya Melekị, umwana gwa Andi, unnya Kosamụ, umwana gwa Elimatamu, unnya Ele,
42003029	Umwana gwa Joswa, unnya Elịjeselị umwana gwa Jolimụ unnya Matatị, umwana gwa Lebị,
42003030	umwana gwa Sịmyonị unnya jụ̄ta, umwana gwa Josefụ, uju ālimpāpịle Jonamụ, umwana gwa Elyakịmụ,
42003031	unnya Meleje unnya Mena, umwana gwa Matata, unnya Natani umwana gwa Ndabitị,
42003032	unnya Jese, unnya Obelị, umwana gwa Boasị, umwana gwa Sala unnya Nahasonị,
42003033	unnya Amịnatabu umwana gwa Andịmịnị, unnya Alịnị, umwana gwa Heselonị, unnya Pelesị, umwana gwa Jụ̄ta,
42003034	Umwana gwa Jakobụ unnya Ịsịhaka umwana gwa Abụlahamụ, unnya Tela, umwana gwa Naholị,
42003035	unnya Selugị, umwana gwa Legu unnya Pelegị umwana gwa Ebelị unnya Syele,
42003036	umwana gwa Kaịnaị, umwana gwa Alipakisatị, unnya Semu, umwana gwa Nwaka, unnya Lamekị,
42003037	Umwana gwa Metụsela, unnya Enokị, umwana gwa Jaletị, unnya Mahalelị umwana gwa Kaịnanị,
42003038	unnya Enosị, umwana gwa Setị unnya Atamụ umwana gwa Kyala.
42004001	Lelo bo Jesụ ị̄swile Mbepo Mwịkemo, alinkugomoka ukufụma ku lwisi Jolịtanị, alinkulōngosịgwa na Mbepo.
42004002	Mmasịku amalōngo mana mmatēngele, alinkugelịgwa na Setano. Mmasịku gōsa galagala akālilemo nafịmo; lelo bo gakīndịle, jilinkwenda nukunkola īnjala.
42004003	Setano alinkujoba nagwe alinkuti: Linga uli Mwana gwa Kyala lilagile ilị̄bwe ili ukuti lị̄pele fị̄ndu.
42004004	Jesụ alimmwamịle ātịle: Sịsị̄mbị̄gwe isya kuti: Umụ̄ndu fịtịkumpa ubūmị fịfị̄ndu fyene.
42004005	Po Setano alinkummwega alinkufyuka nagwe pakyamba alinkunnāngisya ifịtangālala fya nkị̄su fyosa nakalīnga ịtolo,
42004006	alinkummbūla alinkuti: Āngukupaga ubulagilị bōsa ubu nubusịsya bwake; namanga une mbēgị̄gwe, po nngumpa gwesa uju nịganịle.
42004007	Linga ugwe kwịpụ̄ta kumyangu, āngukupaga fyosa.
42004008	Jesụ ālimmwamwịle ātịle: Lisị̄mbị̄gwe ilyakuti: Gwịpụ̄tege ku NTWA gwako Kyala, jo ummbōmbelege mwene po papo.
42004009	Alinkubūka nagwe ku Jelụsalemụ, alinkwakummbīka pakisōnge kya nyụ̄mba īnyị̄kemo alinkummbūla alinkuti: Linga uli mwana gwa Kyala, po nyēla ukufụma papapa ukagwe pāsi;
42004010	buno lisị̄mbị̄gwe ili likuti: Ịsakukulagililaga abāndumị bakukutị̄ma ugwe.
42004011	Bo bịsakukupīmbaga ugwe mmaboko gābo ukuti ikilūndi kyako kingị̄komaga pị̄bwe.
42004012	Jesụ ālimmwamwịle ātịle: Sịjobị̄gwe isya kuti: Unnganngelaga UNTWA Kyala gwako.
42004013	Lelo bo Setano amalịle īngelo syake syosa, alinkunsōkelapo, alinkugụ̄lila akabalilo akāngi.
42004014	Po papo, mmaka ga Mbepo, Jesụ alinkusụmụka ukubūka mụ Galịlaị, po papo īnōngwa syake sịlinkufụmụka nkị̄su kyosa.
42004015	Alinkumanyịsya nnyụ̄mba syabo syakwịpụ̄tilamo, balinkuntụ̄fya abāndu bōsa.
42004016	Po papo alinkubūka mụ Nasaletị mụno ākulị̄le; alinkubūka nnyụ̄mba jakwịpụ̄tilamo, bo mụno ulwịho lwake lwajīlị̄le, pị̄sịku lya sabāti. Alinkusụmụka pakubala;
42004017	āpēgị̄gwe ukubala kalata gwa nkụngụlụka Jesaja. Alinkubālula kalata alinkupāga apa lisị̄mbị̄gwe ili likuti:
42004018	Mbepo gwa NTWA ali pamyangu, namanga āmbakịle īnyēmba ukuti ndūmbililege īnōngwa īnụnụ ku balōndo. āndumịle kukubafụmụkisya ukwabuligwa abapịnyịgwa, nukwịguka kwa māso gā bafwamāso, nukubābula aba bịkuboneligwa.
42004019	Ukufụmụsya ukuti akabalilo kafịkịle akakubapokela abāndu bāke UNTWA.
42004020	Po papo alinkwenda nukwịgala kalata, alinkumpa ummbōmbị, abāndu balinkunndūlalila jūjo.
42004021	Alinkwanda ukujoba nabo alinkuti: Umụsyugu ilịsyu lya Kyala ili lịsịle bo mụmo lyasị̄mbilị̄gwe bo mụkupilika.
42004022	Lelo bōsa balinkunjoba kanụnụ, balinkugaswịga amasyu amatēngamōjo aga gāsōkaga nkanwa mmyake; balinkujoba balinkuti: Akaja jo nnya Josefụ uju?
42004023	Umwene alinkubabūla alinkuti: Kisịta kwịlāmwa mụkūngumbusyaga ubujobị bwa mbupīngamụ ubu bukuti: Gwe nnganga ulị̄gangulaga gwịmwene; syosa isị tupilị̄ke ukuti usịbōmbịle mụ Kapelịnaumụ syo ulībōmbaga sị̄syo na mụno mụno nkị̄su iki gwapāpilị̄gwemo.
42004024	Alinkubabūla alinkuti: Nalolị nịkubabūla umwe nịkuti: Akajako najumo unkụ̄ngụlụka uju ịkuganịgwa mmyabo mụno akulị̄le.
42004025	Lolị ukujobela mbwanalolị ngubabūla ukuti bālimo abakị̄kulu abafwīle bị̄ngị mwa Ịsịlaelị nkabalilo ka Elịja, bo kumwanya kūmịle ifyinja fịtatu ni myesị ntandatu, apa jigwege īnjala īngulūmba nkị̄su kyosa;
42004026	kuli balabala akāliko najumo uju Elịja ātumị̄gweko, lolị kwene kunkị̄kulu umfwile gwa mụ Salepatị, nkị̄su kya Sịtonị.
42004027	Nkabalilo kankụngụluka Elịsa bālimo abā mbūngo ja bukoma bị̄ngị mwa Ịsịlaelị; kangi akābūmbulusị̄gwemo najumo, mwene ju Naamanị Unsịlịja.
42004028	Bo bapilị̄ke sịsịsị, bōsa aba bāli nnyụ̄mba ja kwịpụ̄tilamo balinkukalala fị̄jo.
42004029	Balinkunsụmụkila balinkunsōsyamo nkāja balinkubūka nagwe pamwanya pakyamba apa kājēngị̄gwe akāja kābo, ukuti bammbụngụlụkisye ndupānga.
42004030	Lolị umwene alinkwenda pakāti pamyabo ukukīnda alinkubūka.
42004031	Po papo alinkwikilila ukubuka mụkapelịnaumụ, akāja ka mụ Galịlaị. Alinkubamanyịsya pa Sabāti;
42004032	īmanyịsyo syake balinkusị̄swiga, namanga ābonekaga ukuja jo mwenenalyo ilịsyu jūjo.
42004033	Lelo nnyụ̄mba ja kwịpụ̄tilamo ālimo umụ̄ndu uju īmbepo īnyalị syalinkụlị̄le; jo alinkukụ̄ta fị̄jo,
42004034	alinkuti: Tuleke! Tuli bukị nanụngwe gwe Jesụ gwe Nnasaletị? Gwịsịle kukutupyụta? Ngumēnye, ugwe gwe Mwịkemo gwa Kyala.
42004035	Lolị Jesụ alinkunkemela alinkuti: Batama, sōkamo mmyake! Lelo bo m̄bepo īnyalị jinngwisịsye pāsi pakāti pakilūndilo, m̄bepo īnyalị jilinkusōka mmyake kisịta kunndemasya napamo.
42004036	Po papo bōsa balinkuswịga, balinkulālūsanịa balinkuti: Fị̄ndu fịkị fịlịmo mmasyu ga mụ̄ndu uju? Ịkusịlagila m̄bepo īnyalị mbulāmbikị na maka, sịkusōka.
42004037	Po papo īnōngwa sịsịsị sịlinkubalanịla sịlinkufụmụka nkị̄su kyosa.
42004038	Po papo alinkusụmụka alinkusōka nnyụ̄mba ja kwịpụ̄tilamo, alinkwakwịngila nnyụ̄mba ja Sịmonị. Lelo unko gwa Sịmonị unkị̄kulu āli mmbịne, āli ni sekema (akakịnya) ingali, balinkunsūmila ubutūlị kumyake.
42004039	Po papo alinkwakwima ku kitala kyake, alinkujikemela īsekema jilinkwenda nukunndeka; nakalīnga ịtolo alinkusụmụka alinkubabōmbela.
42004040	Lelo bo ilị̄suba lijōngịle bōsa aba bāli na bakamụ bābo aba bābịnaga īmbūngo sya luko nuluko, balinkubatwala kwa Jesụ; alinkummbīkapo amaboko gāke kukuti mmbịne, alinkubabūmbulusya bōsa.
42004041	Syope ni mbepo īnyalị sịlinkusōkamo mmbāndu bị̄ngị, sịlinkukụ̄ta bo sịkusōka sịlinkuti: Ugwe gwe Mwana gwa Kyala! Umwene alinkusịkemela alinkusịkānịsya ukujoba sịmo papo syalimmēnye ukuti āli jo Kilisịtị.
42004042	Lelo bo kụkujēnjeluka Jesụ alinkusōkamo nkāja alinkubūka ndukubo: Abāndu balinkunndōnda, lelo bo bammwāgịle, balinkulōnda ukunngomola ukuti angasokāngamo mmyabo;
42004043	lolị ābabūlịle ātịle: Kumbagị̄le une ukufụmụsya īnōngwa īnụnụ sya kitāngālala kya Kyala na ntwaja utūngi tope; namanga syo isị nātumị̄gwe nkubōmba.
42004044	Po papo alinkulūmbilila nnyụ̄mba sya kwịpụ̄tilamo sya mụ Jụtaị.
42005001	Lelo bo abāndu bịkupapātilana ukwịsa kumyake kukupilika ilịsyu lya Kyala, umwene ālyimịle kubupị̄pị ni nyanja ja Genesaletị.
42005002	Alinkugabona amabōtị mabili kūmbali kunyanja; lolị abalobanswi bāfyukịle mmabōtị bālipakusụka īnyēlo syabo.
42005003	Bo ịpakịle mwịbōtị limo ili lyali lya Sịmonị, alinkunsūma ukulisụ̄ngila nkāti mmīsi panāndi. Umwene alinkutūgala mwịbōtị alinkubamanyịsya abāndu bo ali mwịbōtị.
42005004	Lelo bo amalịle ukujoba, alinkujoba na Sịmonị alinkuti: Amụsope īnyēlo nkāti mụnyanja mụsịsololosye mụlobēge ị̄swi.
42005005	Po papo Sịmonị alinkwamụla alinkuti: Malafyale, twịjūlịle bukye lolị tukaloba nasịmo! Lolị lelo papo ujobịle ugwe ngusịsopaga.
42005006	Lelo bo babōmbịle sịsịsị, bākolị̄le ị̄swi īnyị̄ngị fị̄jo, nīnyēlo syabo syalatukaga,
42005007	balinkubakopa ababombanịsị bị̄nābo aba bāli mwịbōtị ilīngi ukuti bịsebabatūle. Balinkwịsa balinkwenda nukwịsusya amabōtị go mabili, galinkulōnda nukwịbila.
42005008	Lolị lelo bo Sịmonị Petelị asịbwene sịsịsị, alinkwakunngwila mmafụ̄ndo Jesụ, alinkuti: Gwe NTWA sōkako kumyangu buno ndi mụ̄ndu ntulanōngwa.
42005009	Namanga kyalimmwagịle ikīswigu pamopēne nāba bāli nagwe, kunōngwa ja nswi isị bālobịle;
42005010	bope na Jakobụ na Johanị, abanya Sebetaị aba bali babōmbanịsị na Sịmonị balinkuswị̄ga. Jesụ ālimmbūlịle Sịmonị ātịle: Ungatetemaga ukufụma lilino kulobaga abāndu.
42005011	Lelo bo bafyusịsye pị̄sīlya amabōtị gābo, balinkwenda nukufịleka fyosa balinkunkōnga Jūjo.
42005012	Lumo Jesụ bo ali nkāja kamo, alinkwịsa umụ̄ndu jumo uju jalinkolịle fị̄jo īmbūngo ja bukoma; lelo bo ambwene Jesụ alinkubụ̄ngụlụka pāsi alinkulāmba kumyake alinkuti: Gwe NTWA, linga gwịganịle umēnye ukūmbūmbulusya.
42005013	Po papo alinkugolosya ikiboko kyake, alinkumpalamāsya alinkuti: Nị̄ganịle, būmbulukaga. Po papo lulalula ịtolo īmbūngo ja bukoma jilinkusokamo mmụ̄ndu jula.
42005014	Alinkunndagila ukuti angammbūlaga najumo; lolị abūke akị̄nāngịsye kumpụ̄tị nukusōsya ifyakwịkemēkesya kunōngwa ja kubūmbuluka kwake, ukukōngana na isị ālagị̄le Mose, ukuti abāndu mo basịmanyịlege ukuja syanalolị.
42005015	Lolị īnōngwa syake sịsịsị sịlinkukindilila ukubalanịla; ifịlūndilo fya bāndu fịfịngị fịlinkubūngāna kukupilika īnōngwa na kukugāngulịgwa īndamwa syabo.
42005016	Lolị umwene alinkujōngela ndukubo alinkwịpụ̄ta.
42005017	Pị̄sịku limo mmasịku amatasị gala, bo ali pakulūmbilila, bālipo Abafalịsaị na bamanyandagilo ndagilo bātūgēle pabupị̄pị nagwe, bāfụmịle ntwaja tōsa twa mụ Galịlaị, mụ Jụtaị na mụ Jelụsalemụ; amaka ga NTWA ga kubūmbulukisya ububịne gāli nagwe.
42005018	Po papo balinkunyomoka abāndu bampīmbịle palutato umụ̄ndu gwa mbūngo ja bukokonyale, balinkulōnda ukummwingisya nukunndambalika nkyenị mwa Jesụ;
42005019	lelo bo bāgịle bakajaga najimo injila jakummwịngikisya, kunōngwa ja bwịngị bwa bāndu, balinkufyuka pamwanya pa nyụ̄mba balinkupāngula amapamba, balinkunsololokesya nkāti mbāndu pamopēne nulutato lwake alinkuja nkyenị mwa Jesụ.
42005020	Bo Jesụ alubwene ulwịtiko lwabo ātịle: Gwe Mụ̄ndu ugwe uswegị̄gwe īmbị̄bị syako.
42005021	Po papo abamanya ndagilo na Bafalịsaị balinkwanda ukwịlusanịa mụ̄nda mmyabo balinkuti: Jwanị jujuju jo āti ajobēge isyakunhelula Kyala? Kyala mwene lolị jo abagị̄le ukuswa īmbị̄bị.
42005022	Lelo bo Jesụ asyagēnịe isị bịnogonaga, alinkubāmbilila alinkuti: Mụkwịlūsanịa fịkị mụndụmbụla syinụ?
42005023	Lyo ịpepe liliku, ukuti uswegị̄gwe īmbị̄bị syako nukuti: Sụmụka gwendege?
42005024	Lolị mbōmbịle sịsịsị ukuti umwe mụmanyege ukuti Nnyamūndu kummbagị̄le ukuswa īmbị̄bị pakị̄su. Po papo alinkujoba nugwa bukokonyale jula alinkuti: Ngukubula nguti sụmụka, pīmba ulutato lwako ubūkege kukāja kāko.
42005025	Nakalīnga ịtolo alinkusụmụka nkyenị mmyabo, alinkupīmba ulutato lwake ulu ālambalelepo, alinkubūka kukāja kāke bo ịkuntụ̄fya Kyala.
42005026	Po papo ikīswigu kilinkubāga bōsa, balinkuntụ̄fya Kyala, lulinkubāga ulutēnde ulwịngị balinkuti: Tusịbwene isyakuswịgisya umụsyugu.
42005027	Panyuma pali sịsịsị bo asōkịle, alinkummbona unsōngesyasōngo, uju ali jo Lēbị īngamụ, atūgēle pabusōngelo īsōngo; alinkummbūla alinkuti: Ngongaga.
42005028	Po papo umwene alinkufịleka fyosa, alinkusụmụka alinkunkōnga.
42005029	Lelo po papo Lebị alinkuntendekekesya Jesụ ulusekelo lwa kulya ifị̄ndu nnyụ̄mba jake; balinkujamo na basōngesyasōngo abị̄ngị na bāngi ịtolo aba bātūgasēnịe nabo pakulya.
42005030	Abafalịsaị na bamanyandagilo balinkwịbụnēsya kubafụ̄ndịgwa bāke balinkuti: Fịkị mụkulya nukunwa nabasōngesya sōngo, abatulanōngwa?
42005031	Jesụ alinkubāmbilila alinkuti: Abakafụ ịtolo batịkunndōnda unngānga, lolị ababịne bo bịkunndōnda;
42005032	ngị̄sa kukubabilikila abagolofụ, lolị abatulanōngwa ukuti bapīndukege.
42005033	Bamo abāndu balinkujoba na Jesụ balinkuti: Abafụ̄ndịgwa ba Johanị kabili kabili bịkufịpīka ifị̄ndu nukwịpụ̄ta, bope abafụ̄ndịgwa ba Bafalịsaị bịkubōmba bo sịsịsị; lolị abafụ̄ndịgwa bako bịkulya bịkunwa.
42005034	Ābāmwịle ātịle: Mụbagīle ukubapelela ukufịpīka ifị̄ndu abahēsya bapabwegị bo tāsị umwegankị̄kulu alịpo bāli nagwe?
42005035	Gịkwịsaga amasịku apa umwegankị̄kulu ịsakusōsịgwangamo mmyabo, po lolị po bịsakufịpīkaga ifị̄ndu nkabalilo kalakala.
42005036	Po papo kangi Jesụ alinkubabūla ikifwanịkisyo kya kubalilamo alinkuti: Najumo atịkulengako umwenda umpya ukuja kigamba kya kukātika pa mwenda unkūlu. Linga ạ̄tigi bo mbōmbe bunobuno, po angali ịkwaga umpya gōpe gukufwa, ngali ịkwaga umwenda unkūlu gutịkwịtikana ni kigamba kya mwenda umpya.
42005037	Kangi najumo ātikubīka ubwalwa bwa māfị̄lu ubuteta (umpịpye) mụnyāmbi īngūlu sya bwalwa bwa māfị̄lu; linga bo ịkubōmba bunobuno, ubwalwa bwa māfị̄lu ubupya bwịsakupafụla īnyāmbi; po ubwene bwịsakōneka, īnyāmbi sịsakōnāngikaga.
42005038	Lolị fịkuti umpịpye gukūsịgwege mụnyāmbi īmbya.
42005039	Kangi najumo atịkunwa ubuteta bo afụmịle pakunwa ubwalwa bwa māfị̄lu ubu bukomịle; umwene ịkuti: Ubukomụ bo bunụnụ.
42006001	Lelo bo Jesụ ịkwenda mmịgūnda gya nganụ nabafụ̄ndịgwa bāke, abafụ̄ndịgwa bāke balinkupulula ifịsāsa fya nganụ balinkulya bo bafịgị̄se mmaboko gābo.
42006002	Lolị Abafalịsaị bamo balinkulālūsya balinkuti: Nōngwa jafịkị mụkubōmba isị sịli mwịko ukubōmba pa sabāti?
42006003	Jesụ ālyamwịle atịle: Mụkabalamo isị ābōmbịle Ndabitị bo īnjala jịkunnduma, jūjo nāba bāli nagwe;
42006004	apa ị̄ngilege nnyụ̄mba ja Kyala apa ālyegịle nukulya ikisyesye ikị̄kemo, iki kyali mwịko ukulya umụ̄ndu gwesa lolị bēne abapụ̄tị, alinkubapa bope nāba bāli nagwe?
42006005	Kangi alinkujoba nabo alinkuti: Nnyamụ̄ndu jo ntwa gwa sabāti.
42006006	Pa sabāti ujūngi bo ị̄ngị̄le nnyụ̄mba ja kwịpụ̄tilamo nkumanyịsya, ālimo umụ̄ndu jumo uju ikiboko kyake kya kukị̄līlo kyalalịle.
42006007	Po papo abamanyandagilo na Bafalịsaị balinkuntegelela, ukuti bakēte linga ịkummbūmbulusya pa sabāti, ukuti mo basyagịle isyakunndōnga.
42006008	Lolị āsị̄mēnye īnyịnogono syabo, alinkujoba nugwa kiboko ikilale alinkuti: Ịsaga gwime apa. Alinkusụmụka ajakwima palapala.
42006009	Jesụ alinkubabūla alinkuti: Ngubalālūsya, bule mụkaja mwịko ukubōmba sịmo īnụnụ pamo īmbị̄bị pa Sabāti, ukupoka ubūmị pamo ukubupyuta?
42006010	Alinkubakēta bōsa īmbafụ syosa, alinkummbūla alinkuti: Golosya ikiboko kyako. Ēnda nukugolosya, ikiboko kyake kilinkwenda nukupona.
42006011	Lolị abēne bakālēle fị̄jo balinkujobesanịa isya kummbōmbela Jesụ.
42006012	Pakabalilo kalakala Jesụ alinkufyuka pakyamba pakwịpụ̄ta, alinkwịpụ̄ta kwa Kyala ikilo kyosa.
42006013	Bo bukị̄le kilābo alinkubabilikila abafụ̄ndịgwa bāke alinkubasalapo kalōngo na babili aba ābajobaga ija batumịgwa:
42006014	Sịmonị uju bạ̄tigi Petelị nugwamyabo Andeleja: Jakobụ na Johanị, Fịlịpụ na Balitolomaị,
42006015	Mataị na Tomasị, Jakobụ unnya Alịfajo, na Sịmonị uju bātigi Selotị.
42006016	Jụ̄ta umwana gwa Jakobụ na Jụ̄ta gwa mụ Kalyotị uju pānyụma āli gwa kummbīka Jesụ mmaboko ga balugu.
42006017	Alinkusụlụka nabo balinkwima pabujo ubutēngāmụ nikilūndilo ikikulūmba kya bafụ̄ndịgwa bāke, kangi nikilūndilo ikikulūmba kya bāndu aba bāfụmịle mụ Jụtaị na mụ Jelụsalemụ na mụmbali mụnyanja ja Tịlị na Sịtonị, aba bālisịle kukumpilikisya na kukubūmbulusịgwa īmbūngo syabo;
42006018	aba ubukoma bwabakufyaga balinkuponesịgwa.
42006019	Lelo ikilūndilo kyosa kilinkulōnda ukumpalamāsya, namanga amaka gāfụmaga mmyake gababūmbulusyaga bōsa.
42006020	Jesụ alinkubakēta abafụ̄ndịgwa bāke alinkuti: Mụli basangalufụ mwe balōndo, namanga ikitāngālala kya Kyala kyinụ!
42006021	Mụli basangalufụ mwe jịkubaluma īnjala lilino, namanga mwịsakwịkutaga.
42006022	Mụli basangalufụ linga abāndu bababēngịle, linga bịkubasōsya na nkipānga nukubatuka umwe, linga bịkusịnyasya īngamụ syinụ, kunōngwa ja Nnyamụ̄ndu.
42006023	Po mwịsemụsekelege, mụkịnege, namanga ifịhōmbịgwa fyinụ kumwanya fịsakujaga fịkulūmba, buno abị̄sabo bo bātēndekaga buno buno ukubabōmbela abakụ̄ngụlụka.
42006024	Lolị mụli bākị mwe mụli bakabị lilino; buno mwambilị̄le ngānịla ulusūbisyo lwinụ.
42006025	Mụli bākị mwe mwịkwịte lilino, buno īnjala jịsakubalumaga. Mụli bākị mwe mụkuseka lilino, buno mwịsakusụlụmanịaga, mwịsakulilaga.
42006026	Mụli bākị mwe abāndu bịkubajoba ubunụnụ buno syo isị abị̄sabo bābōmbaga kubakụ̄ngụlụka bābutūngulu.
42006027	Lolị ngubabūla mwe mụkūmbilikisya nguti: Mụbaganege abalugu bīnụ,
42006028	mụbasajege aba bịkubagụna.
42006029	Uju linga ịkukukoma palusaja lumo umpege nulūngi lōpe akukomege; kangi uju linga ịkupoka ikilūndo kyako ungasị̄tilaga naliịkotị lyako.
42006030	Gwesa uju ịkukusūma fịmo umpege; kangi uju ịkupoka fịmo ifyako ungammelelaga.
42006031	Kangi isị kulōnda ukuti abāndu bakubōmbelege, syo nụngwe ubabōmbelege.
42006032	Linga mụkubagana bābo babaganịle umwe po mụkubwagamo bunụnụ bukị? Namanga bope abatulanōngwa bịkubagana bābo bịkubagana abēne.
42006033	Linga mụkubabōmbela īnụnụ bābo bịkubabōmbela īnụnụ umwe, po mụkubwagamo bunụnụ bukị? Namanga bope abatulanōngwa syo isị bịkubōmba.
42006034	Linga mụkubakopesya bābo mụkusụ̄bila ukukabako fịmo kumyabo, po jwanị ịkubapālaga ubunụnụ umwe? Bope abatulanōngwa bịkubakopesya abatulanōngwa abị̄nābo ukuti bịsebabagomelelege bo mụmo fyajīlị̄le.
42006035	Lolị umwe mụbaganege abalugu bīnụ, mụbōmbēge inụnụ, mụkopesyege kisịta kugụ̄lila ifyakubagomolela nafịmo; po ifyakubahōmba fịsakujaga fịngị, po mwịsakujaga bāna ba ju Nnkīnde; namanga umwene ali niịpyana na kuli aba bakaja na ndaga kumyake, nakubabị̄bị.
42006036	Amụjege nikibabilisị bo mụno ugwịsēmwe ajīlị̄le ukuja nikibabilisị.
42006037	Mụngabalōngaga nabamo abāndu, po Kyala atịsakubalongaga umwe, mụngabajobaga ububị̄bị abāngi po nanụmwe mụtịsakujobịgwaga ububị̄bị, mụbaswege īnōngwa abāngi po nanụmwe mwịsakuswegịgwaga.
42006038	Amụbapege ifyakubapa abāngi po nanụmwe mwịsakupegịgwaga; mwịsakwambililaga pakigelelo ikinụnụ, ikikanyịsye, ikisụkanịe, iki kị̄swile kịkulefụka, mwịsakwambaga pamwenda gwinụ. Buno ikigelelo kikyo mụkugelela pakubapa fịmo abāngi, kyokīkyo nanụmwe mwịsakugelelịgwaga.
42006039	Kangi alinkubabụ̄la ikifwanịkisyo kyakubalilamo alinkuti: Umfwamāso kali abagị̄le ukunndōngosya umfwamāso unnịne? Batịsakwịbulukutila mbwịna bōsa?
42006040	Ummanyilị akankīnda ummanyịsị gwake, lolị gwesa ịtolo uju amanyịsị̄gwe ukufịkapo jo ịkufwana nummanyịsị gwake.
42006041	Nōngwa jafịkị kukēta akapātu aka kali nkisịge kya gwamyinụ, lolị utịkusịbikilako mōjo isya mpịkị ugu guli nkisịge kyako jujugwe?
42006042	Pamo ubagị̄le bulebule ugwe ukujoba kugwamyinụ ukuti: Gwamyitu oko ngutị̄sye akapātu aka kali nkisịge kyako, bo ugwe utịkugubona umpịkị ugu guli nkisịge kyako jujugwe? Gwe ntūngulu ugwe, sōsya tāsị umpịkị ugu guli nkisịge kyako jujugwe napo kukētaga bunụnụ bo kutị̄sya akapātu aka kali nkisịge kya gwamyinụ.
42006043	Gukajako nagumo umpịkị unnụnụ ugu gụkupa īseke īmbị̄bị, kangi gōpe nagumo umpịkị ummbị̄bị ugu gụkupa īseke īnụnụ;
42006044	umpịkị gōsa gula gụkumanyilịgwa mụseke gūgo. Īseke sya nkuju sịtịkutūngulịgwa mmị̄fwa, gōpe na māfị̄lu gatịkwapịgwa mmịtulatula.
42006045	Umụ̄ndu unnụnụ ịkusōsya sịnụnụ ukufụma mụnụnụ isị sịlūndị̄le mụndụmbụla jake; jope umụ̄ndu ummbị̄bị ịkusōsya sịmbị̄bị ukufụma mụmbị̄bị isị alūndị̄ke; namanga isị sịkusōka bo ịkujoba syo isị sị̄swile mụndụmbụla jake.
42006046	Fịkị mụkūnjoba mụkuti: NTWA, NTWA lolị mụtịkubōmba isị ngubalagila ukubōmba?
42006047	Umụ̄ndu gwesa uju ịkwịsa kumyangu bo ịkugapilika amasyu gangu nukugabōmba, jo ngubanāngisyaga uju afwene nagwe;
42006048	afwene nunjēnganyụ̄mba, uju ākūmbịle ubwịna ubusolofụ alinkwala ulwalo palwalabwe; lelo bo umwelesyo gutēkịle ulwisi lulinkōneka panyụ̄mba jijiji lolị lulinkusịta nukujijugānịa papo jalyalisị̄gwe palwalabwe.
42006049	Lolị uju linga ịkupilika lolị atịkusịbōmba, jo afwene numụ̄ndu uju ājēngịle īnyụ̄mba pamfụ kisịta lwalo; lelo bo ulwisi lutēkịle īnyụ̄mba jilinkwenda nukugwa nakalīnga ịtolo, ukubụlụtụka kwake kwali kunywamụ.
42007001	Lelo bo amalịle ukujoba syosa isị abāndu bāpilikaga alinkwịngila mụ Kapelịnaumụ.
42007002	Lelo unkulūmba gwa basịkali āli nummbōmbị uju ālinnganịle fị̄jo, uju ali mmbịne fị̄jo āli pị̄pị nukufwa.
42007003	Bo apilị̄ke isya Jesụ alinkubatuma kumyake abakulūmba ba Bajụ̄ta kukunsūma ukwịsa kukummbūmbulusya ummbōmbị gwake.
42007004	Lelo bo bafịkịle kwa Jesụ balinkupyelesya fị̄jo kumyake balinkuti: Abagị̄le ukummbōmbela sịsịsị ugwe,
42007005	namanga akiganịle ikikolo kyitu, kangi atujēngị̄le īnyụ̄mba ja kwịpūtilamo.
42007006	Po papo Jesụ alinkubūka nabo, lelo bo pasyele panāndi ukufịka pa nyụ̄mba ja nsịkali unkulūmba, unsịkali unkulūmba alinkubatuma abakamụ ukwakummbūla kukūnjila ukuti: Ungịkatasyaga gwe NTWA, buno ngabagila ukuti ugwe gwịngilege nkitēmbe kyangu;
42007007	Syo isị sịmbelị̄le ukuti nāngị̄sa jujune kumyako. Joba liịsyu lyene, ummbōmbị gwangu ịkubūmbulukaga.
42007008	Buno ndimụ̄ndu ịtolo mbīkị̄gwe mmalūndi mbakulūmba, na nịne ndi nabasịkali pāsi pamyangu: Linga ngunndagila jumo nguti: Būka kubulibe, ịkubūka; kangi linga ngujoba kujūngi nguti: Ịsaga kuno, ịkwịsa; linga ngujoba kummbōmbị gwangu nguti: Bōmba isị, ịkubōmba.
42007009	Lelo bo Jesụ apilị̄ke sịsịsị alinkunswịga, alinkubasyụtukila abāndu ikilūndilo aba bankōngaga alinkuti: Nịkubabūla nịkuti na mụ mwa Ịsịlaelị ngalwagamo sịku ulwịtiko bo lulūlu.
42007010	Lelo bo bagomwịke kukāja aba bātumị̄gwe balinkwakwaga ummbōmbị abūmbulwịke.
42007011	Kilābo kyake alinkubūka nkāja aka bịkuti Nainị, abafụ̄ndịgwa bāke nikilūndilo kya bāndu ikikulūmba balinkubūka nagwe.
42007012	Lelo bo basegelị̄le pakipata kya nkāja, balinkwaga abāndu bapīmbịle umfị̄mba gwa mwana unndumyana gwa nkị̄kulu umfwile, uju ālimo mwene mụnna umfwile jula, bịkubūka kukunsyila abāndu ikilūndilo ki kị̄ngị, balōngosēnịe nagwe umfwile.
42007013	Lelo bo UNTWA ammbwene umfwile alinkummbōnela nkisa alinkummbūla alinkuti: Ungalilaga.
42007014	Po papo alinkusegelela alinkulupalamāsya ulutato, aba bālimpīmbịle balinkwenda nukwima. Umwene ātịle: Nndumyana, nịkukubūla nịkuti sụmụka.
42007015	Po papo umfwe jula alinkwenda nukutūgala, alinkwanda ukujoba. Po papo umwene alinkunnị̄nga unna.
42007016	Ulutēnde lulinkwenda nukubāga bōsa; balinkuntụ̄fya Kyala balinkuti: Unkụ̄ngụlụka unkulūmba atụpwịke nkāti mmyitu! Kyala ịsịle nkubapoka abāndu bāke.
42007017	Po papo īnōngwa syake sịsịsị sịlinkubalanịla mụ Jụtaị mōsa nkị̄su kyosa na mfị̄su fya mụmbali fyosa.
42007018	Abafụ̄ndịgwa ba Johanị bālimmbūlịle Johanị syosa sịsịsị.
42007019	Po Johanị abakōlị̄le abafụ̄ndịgwa bāke babili, alinkubatuma ku NTWA, alinkuti: Mụkanndālūsye ukuti kali jo uju bạ̄tigi ịkwịsaga, pamo tunngụ̄lilege alịko umwene?
42007020	Lelo bo abāndu bala bị̄sịle kumyake bātịle: Johanị Umōsị atutumịle kumyako kukulālūsya ukuti: Kali jo ugwe Johanị ạ̄tigi ịkwịsaga, pamo tunngụ̄lilege alịko umwene?
42007021	Mụ̄sala jilajila ābabūmbulwịsye abāndu īmbūngo sịnyịngị, īmbūngo sya kilalīlali nisya mbepo īnyalị, abafwamāso bị̄ngị alinkubapelela ukukēta.
42007022	Lelo alinkubāmụla alinkuti: Amụbūkege mụkammbūle Johanị isị mụsịbwene naisị mụpilị̄ke: Abafwamāso bịkukēta, aba bịkumyonyoka bịkwend'ịtolo, abā bukoma baponịle, abā mapuli bịkupilika, abafwe basyusị̄gwe, abalōndo balūmbililị̄gwe īnōngwa īnụnụ.
42007023	Nsangalufụ uju atịkwịkịnyamo nasịmo mmyangu.
42007024	Lelo bo aba ābatumịle Johanị babukịle, Jesụ alinkwanda ukufịbūla ifịlūndilo isya Johanị alinkuti: Mwabūkaga nkukēta fịkị mmatēngele? Ulutete ulu lụkupetanịka ku mmbelo?
42007025	Kali mwabūkaga kukukēta fịkị? Umụ̄ndu uju afwele imyenda imịtakanyịfụ? Kābuno abāndu aba bịkufwala imyenda imịlabanịe aba bali mmbūmị ubwa kusịtakufụ̄mbwa nafịmo bo bali mfịtāngālala.
42007026	Po lelo mwabūkịle kukukēta fịkị? Unkụ̄ngụlụka? Une nalolị nịkubabūla nịkuti umwene akīndịle napabukụ̄ngụlụka.
42007027	Uju jo uju āsị̄mbị̄gwe mwakalata apa ịkuti: Keta, ngukutumilaga ugwandumị gwangu ugwa kukutalila nkyenị, kukukutendekekesya īnjila.
42007028	Nịkubabūla nịkuti mbāndu bōsa aba bapāpị̄gwe na bakị̄kulu akajako najumo unkulūmba ukunkīnda Johanị; lolị unnāndi kuli bōsa nkitāngālala kya Kyala jo ankīndịle Johanị ubukulūmba.
42007029	Bo bapilị̄ke sịsịsị abāndu bōsa nabasōngesyasōngo balinkusịtika isya bugolofụ sya Kyala balinkōsịgwa ulōsyo lwa Johanị;
42007030	lolị Abafalịsaị na bamanyandagilo ndagilo balinkusịta isị Kyala ābalōndelaga balinkukāna ukōsịgwa na Johanị.
42007031	Umwene alinkūmilisya ukujoba alinkuti: Abāndu ba lilino aba mbafwanịkisyege nīfịkị? Kali bali bo ifịkị?
42007032	Bafwene bo abakeke aba batūgēle mụ̄sokonị bikukōlelana bịkuti: Tubakubị̄le īfịlịmbị lolị mụkakịnapo, tupālile īfwa lolị mụkalilapo.
42007033	Johanị umōsị ālisịle, alinkufịpīka ifị̄ndu alinkusịtakunwa nubwalwa bwa māfị̄lu, umwe mụlinkuti: Ali nimbepo īnyalị.
42007034	Nnyamụ̄ndu ịsịle ịkulya ịkunwa, umwe mụkuti: Kēta, umpafụ uju kangi unngālabwalwa, ummanyānị gwa basōngesyasōngo nabatulanōngwa.
42007035	Amahala ga Kyala gabonị̄ke ukuja gānalōlị kuli bōsa aba bịkugāmbilila.
42007036	Po papo Umfalịsaị jumo alinkummbilikila Jesụ kukulya ifị̄ndu kunyụ̄mba jake, alinkubūka nnyụ̄mba ja Mfalịsaị jula, alinkutūgala pakulya pa Mesa.
42007037	Lelo ālimo unkị̄kulu jumo nkāja kala uju āli ntulanōngwa, lelo bo apilị̄ke ukuti atūgēsye ali pakulya nnyụ̄mba ja Mfalịsaị alinkutwala ikipake kya nyēmba sya lūma ulunụnụ,
42007038	alinkwima kūnyụma kumyake mmalūndi mmyake, lelo bo ịkulila alinkuntonyekesya mmalūndi amāsosị gāke; alinkumpyasīla amāsosị mmalūndi ninywịlị syake, alinkumfịpa amalūndi alinkugapaka ninyēmba.
42007039	Lelo bo asịbwene sịsịsị Umfalịsaị uju alimmbilikị̄le kufị̄ndu, alinkujobela akāmụ̄nda alinkuti: Linga umụ̄ndu uju āli nkụ̄ngụlụka nalolị ngali amēnye ukuti unkị̄kulu uju ịkumpalamāsya gwa luko lukị, ukuti ntulanōngwa.
42007040	Po papo Jesụ alinkummwamụla alinkuti: Sịmonị, ndinasyo sịmo isya kujoba nanụngwe. Ālyamwịle ātịle: Syafịkị, Mmanyịsị.
42007041	Ātịle: Unkopesyandalama jumo āli nāba bākopịle kumyake (aba ābamelelaga) babili. Jumo ākopịle īndalama bāmịa bahāno, ujūngi ākopịle amalōngo mahāno.
42007042	Lelo bo batolịgwe ukunhōmba, alinkwenda nukubaswa bo babili. Lelo mụli bo babili bababa jo aliku uju ịsakunnganaga fị̄jo?
42007043	Sịmonị ālyamwịle ātịle: Ngwịnogona ukuti uju ālindekị̄le īndalama īnyị̄ngị. Ālimmwamwịle ātịle: Utalwịsye.
42007044	Po papo alinkusyụtụka alinkunkēta unkị̄kulu, alinkunndālūsya Sịmonị alinkuti: Ummbwene unkị̄kulu uju? Nị̄ngị̄le nnyụ̄mba jako, ukāmba na mīsi nagamo gakusụgụsụla mmalūndi, lolị umwene āndịmịsye mmalūndi na māsosị gāke ēndịle nukumbyasīla ninywịlị syake.
42007045	Ugwe ukāfịpapo, lolị umwene ukufụma lulo nịngilīlaga mụno akalekapo ukufịpa mmalūndi une.
42007046	Ukāmbakapo ninyēmba kuntu, lolị umwene āmbakịle ni nyēmba mmalūndi.
42007047	Fyobēne lelo nịkukubūla ukuti īmbị̄bị syake īnyị̄ngị sịswegị̄gwe, papo anāngị̄sye ulugano ulukulūmba, lolị uju ịkuswegịgwa panāndi jo uju ulugano lwake lunāndi.
42007048	Po papo Jesụ alinkummbūla unkị̄kulu jula alinkuti: Uswegị̄gwe īmbị̄bị syako.
42007049	Lelo aba bạ̄lyaga nagwe pamēsa balinkwenda nukwịnogona mụ ndụmbụla syabo balinkuti: Jwanị jujuju jo ịkuswa ni mbị̄bị?
42007050	Lolị umwene Jesụ alinkummbūla unkị̄kulu jula alinkuti: Ulwịtiko lwako lukupokịle; būkaga nulutēngāno.
42008001	Pānyụma pali sịsịsị alinkwenda ntwaja utukulūmba nutunāndi, alinkulūmbilila ilịsyu lya Kyala, kalōngo na babili bala balinkuja nagwe.
42008002	Bope na bakị̄kulu bamo aba ababūmbulwịsye ububịne bwa mbepo īnyalị ni ndamwa isị̄ngị balinkwenda nagwe: Malịja ugwa mụ Magatala, uju mbepo ịhāno na ịbili syāsōkilemo mmyake,
42008003	Johanị unkasị gwa Kyusa ummbōmbelị gwa Helotị, na Sụsana, nabāngi abị̄ngị ịtolo aba babaswilaga ukufụma mụndalama syabo.
42008004	Lelo bo abāndu ikilūndilo kikị̄ngị babūngēne, nabāndu aba bāfụmaga ntwaja bankulukị̄le, alinkujobela nkifwanịkisyo kyakubalilamo alinkuti:
42008005	Unsopambejụ alinkusōka ukubūka kukusopa īmbejụ jake; lelo bo ịkusopa, jimo jilinkugwa mụnjila, abāndu balinkujikanya namalūndi, kangi īnjunị sịlinkusala.
42008006	Ijīngi jilinkwakugwa pa lwalabwe; lelo bo jimelịle, jilinkwenda nukūma, papo jikabwagịle ububisi:
42008007	Jimo jilinkugwa mmị̄fwa, imị̄fwa gilinkukula najo gilinkwenda nukujigoga.
42008008	Jimo jilinkugwa mụmfụ unnụnụ, jilinkukula jilinkupa īseke mịa jumo. Bo alipakujoba sịsịsị alinkulāta alinkuti: Uju ali ni mbulukutu sya kupilikila jo alīpilikaga.
42008009	Lelo bo abafụ̄ndịgwa bāke bịkunndālūsya īsanụkisyo ja kifwanịkisyo iki,
42008010	ātịle; Umwe mụpēgị̄gwe ukusịmanya isya kubutị̄tu sya kitāngālala kya Kyala; lolị abāngi bapēgịgwe ukubalilịgwa mfịfwanịkisyo, ukuti napa bịkukēta bangasịbonaga, napa linga bịkupilika bangasyaganịaga.
42008011	Īsanụkisyo ja kifwanịkisyo iki jo iji: Īmbejụ lyo ịsyu lya Kyala.
42008012	Iji jagwaga mụnjila bo bāndu aba bịkupilika ilịsyu, lelo setano ịkwịsa ịkunyaka ilịsyu mụndụmbụla syabo ukuti bangalikōngaga nukupokịgwa.
42008013	Iji jagwaga palwalabwe, bo aba bo bapilị̄ke ilịsyu bịkusekela ukulyambilila; lolị bakaja ni mịsị bịkulikōnga nkabalilo akanāndi ịtolo, lelo bo sịsịle īngelo bịkugwa.
42008014	Iji jagwaga mmị̄fwa bo aba bikupilika ilịsyu, lolị nkwịkōlanịa kwabo naisị sịkukatasya, nubukabị, nisya kwịsekesya mbūmị bwa pāsi apa kukubapīnga ukupa īseke isị sịkomịle.
42008015	Īmbejụ iji jagwịle mụmfụ unnụnụ, bo aba bo bapilị̄ke ilịsyu bịkulikola bịkulyumīlila mbwanalolị nindụmbụla īndịke, bịkwenda nukupa īseke mbufị̄ndang'oma.
42008016	Akajako najumo uju ịkukosya īnyāle po ajikụpikilege nikikụpikililo, pamo ajibīkege kwịfūngu, lolị ịkujibīka pamwanya pa kyakwịmapo īnyāle ukuti abāndu bo bịkwịngila bakētege ubwelụ.
42008017	Namanga sịkajako nasịmo isị sịfịsị̄gwe isị sịtịsakusokolịgwaga pabwelụ, nasịmo nisyakubutị̄tu isị sịtịsakumanyịgwaga nukuboneka pabwelụ.
42008018	Mụjege māso lelo kuli isị mụkupilika; namanga uju alinafyo fịmo jo ịsakōngelịgwangapo ifị̄ngị pamwanya, lolị kuli uju akaja nafyo, fyope ifị ịkwịnogona ukuti alinafyo fịkwegịgwaga.
42008019	Lelo unna nabāmyabo balinkwịsa kumyake, balinkupōndwa ukwaganịla nagwe kunōngwa ja kilūndilo kyabāndu.
42008020	Po papo alinkubūlịgwa ukuti: Unyoko nabāmyinụ, bīmịle pānja bịkulōnda ukwaganịla nanụngwe.
42008021	Lolị umwene ābabūlịle ātịle: Une jūba nabāmyitu bo aba bịkupilika ilịsyu lya Kyala nukulibōmba.
42008022	Mwịsịku limo Jesụ ālipakịle mwịbōtị na bafụ̄ndịgwa bāke, alinkubabūla alinkuti: Oko tuloboke tubūke ịsīlya lila lya nyanja. Po papo balinkusụmụka,
42008023	lelo bo bali mwịbōtị bịkubūka, umwene utulo tulinkunkola. Ummbelo gulinkukụla mụnyanja, amīsi galinkubapōlekela mwịbōtị lilinkupona ukwịbila, bōsa balinkuja mbutolwe ubukulūmba.
42008024	Po papo balinkunsụka balinkuti: Malafyale, Malafyale twịnwịke ukufwa. Po papo alinkwenda nukulēmbuka alinkugukemela ummbelo na majiga amakāli, po papo inyanja nummbelo fịlịnkwenda nukubota kulinkuja jōnjolo.
42008025	Alinkujoba nabo alinkuti: Luli kūgu ulwịtiko lwinụ? Abēne lulinkubāga ulutēnde balinkuswịga uju kunnịne balinkuti: Umụ̄ndu uju jwanị, jo ịkugulagila ummbelo na majiga fịkumpilika?
42008026	Lelo po papo balinkufịka nkị̄su kya mụ Gelasenị (Gatala, Gelịgesa) iki kịkukētana ni kya mụ Galịlaị ukuloboka sūmbi.
42008027	Lelo bo ịkufyuka ịtolo pị̄sīlya alinkwaganịla numụ̄ndu uju āfụmịle nkāja, uju ali nimịsētano; ubusịku bwịngị ēndaga bufụ̄la, akāgonaga nnyụ̄mba lolị āgonaga mbujo bwa mapūmba.
42008028	Bo ammbwene Jesụ ākụ̄tịle fị̄jo, āgwịle mmalūndi mmyake, alinkulāta ukujoba alinkuti: Jesụ, gwe Mwana gwa Kyala Unkīnde! Kulōnda ukūmbōmbela fịkị? Ngukusūma ungāfụ̄ndaga.
42008029	Ājobaga sịsịsị papo Jesụ ājibūlịle īmbepo īnyalị ukusōkamo mmyake. Jalinkolị̄le ukwanda patalị, pope linga bampịnyịle, bamfyatịle nimịnyololo mmaboko na mmalūndi, ālatulaga imịnyololo, po ilịsētano lilalila lyendaga nukunkagila nndị̄su.
42008030	Jesụ ālinndālūsīsye ātịle: Īngamụ jako gwanị? Ātịle: Ne Kilūndilo; namanga bālinkụlị̄le bāsētano bị̄ngị.
42008031	Po papo abēne bāsētano balinkunsūma ukuti bangasōkamo mmụ̄ndu jula nukwakwịtāga mbwịna bwa ngolōngo mbwịna ubusolofụ ubwa ngị̄sị
42008032	Lelo gwalipo pabupị̄pị untị̄mo unkulūmba gwa ngulube isị syālyaga ilị̄su mụmbali nkyamba. Po bāsētano balinkunsūma Jesụ ukuti ābị̄tikị̄sye ukwịngila mụngulube. Po papo alinkwenda nukubịtikisya.
42008033	Lelo bāsētano balinkusōka mmụ̄ndu balinkwakwịngila mụngulube, po papo untị̄mo gwa ngulube gulinkugụlụtụkila palupānga ulutalị gulinkwakwịtāga mụnyanja gulinkumịlwa.
42008034	Lelo bo abatị̄mị basịbwene sịsịsị balinkubopa balinkwakupānga nkāja na mmịgūnda gya nkị̄su kya mụmbali.
42008035	Po papo lelo abāndu balinkubūka kukukēta isị syabonị̄ke, balinkwịsa kwa Jesụ balinkummwaga umụ̄ndu uju bāsētano bāsōkịlemo mmyake, atūgēle mmalūndi mwa Jesụ afwele imyenda, nnụnụ ịtolo; balinkwenda nukutetema.
42008036	Aba bāsịbwene balinkubabūla mụno ābūmbulukisị̄gwe uju īmbepo īnyalị syalinkụlị̄le.
42008037	Po papo lelo abāndu bōsa abankị̄su iki kyabasyungūtị̄le Abagalasenị balinkunsūma ukusōkamo mmyabo; papo lwabakolịle ulutēnde ulukulūmba fị̄jo; po papo Jesụ alinkwịpaka mwịbōtị alinkugomoka.
42008038	Umụ̄ndu jula bāsētano basōkịlemo mmyake alinkunsūma Jesụ ukubūka nagwe; lolị Jesụ alinkunkaga alinkuti:
42008039	Būka ugomokele kukāja kāko, ukafụmụsyege īngulūmba isị Kyala akubōmbị̄le. Po papo alinkusōkapo ukubūka, alinkufụmụsya ukaja kōsa īngulūmba isị Kyala ālimmbōmbị̄le.
42008040	Lelo bo Jesụ agomwịke, ikilūndilo kya bāndu kilinkummwambilila, namanga bōsa banngụ̄lilaga.
42008041	Alinkwịsa umụ̄ndu jumo uju īngamụ jake āli jo Jailị, uju ālagilaga nnyụ̄mba jakwịpụ̄tilamo; alinkugwa mmalūndi mwa Jesụ alinkunsūma ukubūka ku nyụ̄mba jake,
42008042	namanga umwanāke unndīndwana jumo jwene ntiga ugwa pafyinja kalōngo nafịbili alimmbine ulwa kufwa. Lelo bo ịkubūka abāndu balinkunsyungūtila balinkupapatana ịtolo.
42008043	Po Papo unkị̄kulu uju āli ninyị̄buko ja ịlopa mfyinja kalōngo nafịbili kisịta kubūmbulusịgwa numụ̄ndu najumo,
42008044	alinkwịsa kūnyụma kumyake, alinkupalamāsya ikipeto kya mwenda gwake; po papo nakalīnga ububịne bwake bwa nyị̄buko bulinkujōnga.
42008045	Po papo Jesụ alinkujoba alinkuti: Jwanị āmbalamāsị̄sye? Lelo bo bōsa bakānịle, Petelị ātịle: Malafyale, ifịlūndilo fikusyungūtị̄le fịpapatene fikukulufania nanụngwe bo fikugụtana.
42008046	Loli Jesụ ālyamwịle atịle: Umụ̄ndu jumo āmbalamaāsị̄sye; kābuno Ngwịbona ukuti amaka gasokile ukufụma mmyangu.
42008047	Lelo bo unkị̄kulu asyagēnịe ukuti amanyị̄gwe alinkusegelela kwa Jesụ butetema butupu alinkubụngụlụka mmalūndi mmyake alinkummbūla isị syalimpelị̄le ukumpalamāsya alinkusịjoba bo bikupilika bōsa abāndu, alinkummbūla nisya kubūmbuluka kwake nakalīnga.
42008048	Jesụ ālimbūlịle ātịle: Mwanāngu, ulwịtiko lwako lḳubūmbulwịsye, būkaga nulutēngāno.
42008049	Lelo bo akāli nukumala ukujoba, umụ̄ndu jumo alinkwịsa ukufụma kunyụ̄mba ja nndagilị gwa nnyụ̄mba ja kwịpụ̄tilamo alinkummbūla Jailị alinkuti: Umwanāko afwịle ungūmīlisyaga ukunkatasya ummanyịsị.
42008050	Lolị bo apilị̄ke sịsịsị Jesụ ālimmbūlịle Jailị ātịle: Ungatetemaga; gwịtikege ịtolo, po ịkuponaga.
42008051	Lelo bo afịkịle pānyụ̄mba ābakanị̄sye bōsa ukwịngila nagwe, lolị bēne ba Petelị na Johanị na Jakobụ nugwịse nunna gwa mwanịke.
42008052	Bōsa balinkulila, balinkunndilila īfwa umwanịke; Jesụ ātịle: Mụngalilaga; buno umwanịke akafwa lolị agonịle ịtolo utulo.
42008053	Po papo balinkunseka, papo bāmēnye ukuti afwịle.
42008054	Lolị Jesụ alinkunkola ikiboko, alinkukōlela alinkuti: Nndīndwana, sụmụka!
42008055	Po papo ubūmị bwake bulinkunngomokela, nakalīnga ịtolo alinkusụmụka; Jesụ alinkubalagila ukuti bampepo ifị̄ndu alyemo.
42008056	Abapāpị bāke kilinkubāga ikīswigu; lolị Jesụ alinkubakānisya ukuti bangammbūlaga najumo umụ̄ndu isị syabonị̄ke sịsịsị.
42009001	Po papo Jesụ alinkubabūnganịa kalōngo na babili bala, alinkubapa amaka nubulāmbikị bwa kusịkagila mbepo inyāli nukugāngula īmbūngo,
42009002	alinkubatuma nkulūmbilila ikitāngālala kya Kyala nukubūmbulusya ababịne.
42009003	Alinkubabūla alinkuti: Mụngakolelaga nafịmo bo mụkubụ̄ka, jomma ningịlị, gomma gōpe numfụko, nafịmo nifị̄ndu, syomma nindalama; kangi mụngajaga nimịselekesye mị̄bili.
42009004	Nnyụ̄mba jōsa iji mụkwakwịngilamo, mụkajege mụmo, mo mụkafụmege bo mụkusụmụka.
42009005	Bōsa aba linga batịkubāmbilila bo mụkusōkamo nkāja kalakala mụkabakung'ụndilege ulufụ̄mbi kumalūndi ukuja ko kubasoka abēne.
42009006	Po papo balinkusụmụka balinkwenda ntwaja utunāndi balinkulūmbilila ilịbāngilị nukubūmbulusya ababịne mōsa.
42009007	Lelo bo Helotị unndagilị gwa mụ Galịlaị apilị̄ke syosa isị syabōmbịgwaga syalimmwalangenịe fị̄jo, papo bamo bạ̄tigi jo Johanị Umōsị asyukịle.
42009008	Abāngi bạ̄tigi jo Elịja asetwịke.
42009009	Helotị ātịle: Johanị nalimmbutịle untu; lolị jwanị uju ngupilika īnōngwa syake sya bo bunobuno? Alinkulōnda ukummbona.
42009010	Lelo bo bagomwịke abafụ̄ndịgwa bala balinkumpāngila isị bābōmbịle. Umwene alinkubēga alinkujōnga,
42009011	alinkwakwịjēkela nabo nkāja aka bịkuti Betịsaịta. Lelo bo ifịlūndilo fịsyagēnịe sịsịsị fịlinkunkōnga; alinkubāmbilila alinkubabūla isya kitāngālala kya Kyala, alinkubabūmbulusya aba bālōndaga ukubūmbulusịgwa.
42009012	Lelo bo ubusịku bụkuja pakwịla, kalōngo nababili bala balinkujoba nagwe balinkuti: Kibūle ikilūndilo kisōkepo kibūke ntwaja utunāndi na nkị̄su kya mụmbali mo bakagonege nukulyamo ifyakulya; namanga tuli mmatēngele.
42009013	Lolị ābabūlịle ātịle: Amụbapepo jujumwe ifyakulya. Bātị̄le: Tukaja nafyo nafimo ukukīnda pa fisyesye fihano nị̄swi ịbili, pēne apa linga twajaga kubūlila Ifị̄ndu fya bāndu bōsa aba;
42009014	namanga bali bāndu aba bali mwa baelufụ bahāno. Po papo alinkubāmụla abafụ̄ndịgwa bāke alinkuti: Amụbabūle batūgale mfịbụgụtila, ikibụgụtila kimo kijege nabāndu amalōngo mahāno.
42009015	Balinkubōmba bo sịsịsị, balinkubabūla abāndu bōsa ukutūgala pāsi.
42009016	Lelo bo Jesụ ēgịle imịkāti mịhāno nasị̄swi ịbili sịla, alinkukēta kumwanya, alinkugwa ulupị, alinkufịmenyanịa, alinkubapa abafụ̄ndịgwa bāke ukuti bakitegelekesyege ikilūndilo.
42009017	Po papo bōsa balinkulya balinkwịkuta, abafụ̄ndịgwa bāke balinkwịsusya ifị̄bo kalōngo na fịbili fya tumēnya utu bāsyesye.
42009018	Po papo lumo bo Jesụ alimwene ịkwịpụ̄ta abafụ̄ndịgwa balinkusegelela kumyake; alinkubalālūsya alinkuti: Mụkūnjoba ukuja nịanị une?
42009019	Bālyamwịle bātịle: Bamo bịkuti gwe Johanị Umōsị; bamo bịkuti: Gwe Elịja, kangi abāngi bịkuti: Jo jumo mbakụ̄ngụlụka baịjolo, asyukịle.
42009020	Alinkujoba nabo alinkuti: Lolị umwe mụkuti nịanị une? Petelị ālyamwịle ātịle: Jo ugwe Kilisịtị gwa Kyala.
42009021	Lolị umwene alinkusị̄nga alinkubalagila,
42009022	alinkuti: Mụngammbūlaga najumo umụ̄ndu ukuti: Umwana gwa Kyala kummbagị̄le ukukubilwa sịnyịngị nukutāgịgwa na bakulūmba na bapụ̄tị abakulūmba nabamanya ndagilo, nukugogịgwa kangi nukusyuka pị̄sịku lya butatu.
42009023	Kangi alinkubabūla bōsa alinkuti: Linga umụ̄ndu ịkulōnda ukūngōnga une, īkānege mwene apīmbēge ikikohekano kyake kukuti ịsịku napo āngōngege une,
42009024	papo uju linga ịkuti mbuponesye ubūmị bwake jo abupēsị̄sye; kangi uju linga ịkubutāga ubūmị bwake panōngwa jangu, jo ịsakubuponesyaga.
42009025	Umụ̄ndu ịkukabamo bunụnụ bukị linga ịkukikaba ikị̄su kyosa linga lelo mo abutāgị̄le ubūmị bwake jūjo?
42009026	Buno uju linga ịkufwa īsonị kumyangu na kumasyu gangu, Nnyamụ̄ndu ịsakumfwilaga īsonị jope bo ịkwịngila nkitāngālala na mbukulūmba bwa Gwịse na bandumị abị̄kemo.
42009027	Lolị nikubabūla une nalolị ukuti bamo aba bīmịle papapa bātisakukumanyaga ukufwa bo tāsị bakāli ukukibona ikitāngālala kya Kyala.
42009028	Lelo pānyụma bo gakīndịle amasịku lwele bo amalịle ukujoba syosa sịsịsị alinkummwega Petelị na Johanị na Jakobụ balinkufyuka pa Kyamba pakwịpụ̄ta.
42009029	Lelo bo alipakwịpụ̄ta ukuboneka kwa kyenị kyake kulinkwanduka, umwenda gwake gulinkubikuka ubwelụ.
42009030	Po papo balinkunyomoka abāndu babili bịkujoba nagwe, balinkwaga bo ba Mose na Elịja,
42009031	balinkubonekela mbusịsya bwa kumwanya balinkujoba na Jesụ isya bufwe bwake ubu bwajaga pakumalikisịgwa mụ Jelụsalemụ.
42009032	Lelo Petelị na banịne aba bāli nagwe utulo twabakolịle, lolị bo balēmbwịke balinkuja māso lōsa, balinkububona ubusịsya bwake nabāndu babili aba bālyimịle nagwe.
42009033	Lelo bo abāndu bịkusōkapo apa ali Jesụ, Petelị alinkujoba kumyake alinkuti: Malafyale kunụnụ fị̄jo apa tuli apa! Tụkujēngaga īhēma ịtatu, jimo jikujaga jako, jimo ja Mose, ijīngi jikujaga ja Elịja. (Akāsyagēnịe bunụnụ isị ājobaga).
42009034	Bo alipakujoba sịsịsị, lyalị̄sịle ilịbīngu lyabakụpikị̄le; balinkutetema bo bịkwịngila mwịbīngu.
42009035	Po papo ilịsyu lilinkusōka ukufụma mwịbīngu lilinkuti: Uju jo Mwanāngu, unsūngulịgwa gwangu; jo mụmpilikisyege!
42009036	Lelo bo ilịsyu likịbịle balinkwaga Jesụ asyele mwene ịtolo: Abafụ̄ndịgwa balinkusịta ukujoba nasịmo kumụ̄ndu jumo isị bāsịbwene mmasịku galagala.
42009037	Pị̄sịku ilya kilābo kyake, bo basụlwịke ukufụma pakyamba, ikilūndilo ikikulūmba kilinkwaganịla nagwe.
42009038	Po papo balinkunyomoka umụ̄ndu jumo nkilūndilo kilakila ịkukụ̄ta ịkuti: Mmanyịsị, ngukusūma ukāngētele umwanāngu unndumyana uju ali jumojwene ntiga;
42009039	ukēte, īmbepo īnyalị jịkunkola, po nakalīnga ịtolo ịkwenda nukukụ̄ta; jịkunnịongotolanịa ịkusōka nuntotōfụla kukanwa, jịkwendelela ukummōnānga, jitịkunndekela mbibi, bojịkusōka jịkunndeka atokịle.
42009040	Nābasūmịle abafụ̄ndịgwa bāko ukujisōsya lolị bātolị̄gwe.
42009041	Jesụ ālyamwịle ātịle: Mwe bāndu mwe basịtalwịtiko mwe banịongafụ umwe, mbele pōkị ukuja nanụmwe? Ngutigi lya lyambepa kumyinụ mpaka ndilị? Ntwale kuno umwanāko.
42009042	Lelo bo unndumyana ịkusegelela īmbepo īnyalị jilinkummbiga pāsi jilinkuntwalila ilị̄nyịkị. Lolị Jesụ alinkujikemela īmbepo īnyalị, alinkummbūmbulusya umwanịke alinkunnị̄nga ugwịse.
42009043	Bōsa balinkubuswịga ubukulūmba bwa Kyala.
42009044	Mụgakolege amasyu aga ngujapakubabūla; Nnyamụ̄ndu ịkujapakupēgịgwa mmaboko ga bāndu.
42009045	Lolị bakāsyagēnịe isị ājobaga sịsịsị, syalịfịsịle kumyabo ukuti bangasyaganịaga; kangi bātị̄laga nukunndālūsya isyanōngwa sịsịsị.
42009046	Ulukānị lulinkutụpụka nkāti mmyabo ukuti āli jo aliku unkulūmba ukukīnda bōsa.
42009047	Lolị bo Jesụ asyagēnịe isị bịnogonaga mụ̄nda mmyabo, ālimmwegịle umwanịke ālinsegelị̄sye kumyake,
42009048	alinkubabūla alinkuti: Gwesa umụ̄ndu uju umwanịke uju ịkummwambilila mụngamụ jangu bo ānyāmbilị̄le une, kangi gwesa uju ịkunyāmbilila une bo ammwambilị̄le uju ālindumịle une, buno unnāndi ukukīnda mwesa nkāti mmyinụ jo nkulūmba kuli mwesa.
42009049	Johanị ālyamwịle atịle: Malafyale twalimmbwene jumo umụ̄ndu uju mbepo īnyalị āsịsokesyaga mụ ngamụ jako, lelo twalinkānị̄sye, papo akaja gwa nkilūndilo kyitu.
42009050	Lolị Jesụ ālimmbūlịle ātịle: Komma ukunkānịsya, namanga uju akakīndana nanụmwe jo ali ulubafu lwinụ.
42009051	Lelo bo akabalilo kasegelị̄le akākwegelịgwa Jesụ ukubūka kumwanya alinkutụmụla ukubūka mụ Jelụsalemụ.
42009052	Abatwalandumi, alinkubalōngosya nkyenị, bo akāli umwene, balinkwakwịngila nkāja kamo akanāndi kā Basamalịja, ukwakuntendekekesya ubujo;
42009053	lolị abāndu bakāliganịle ukummwambilila papo ālabilaga mụ Jelụsalemụ.
42009054	Lelo bo abafụ̄ndịgwa bāke ba Jakobụ na Johanị basịbwene sịsịsị, bātịle: Malafyale, bule kulōnda ukuti tubakōlelele umōto ukufụma kumwanya gubōkye gubamale?
42009055	Loli umwene alinkusyụtụka, alinkūmana nabo alinkuti: Mụkamanya ukuti mụli ba Mbepo gwa luko lukị.
42009056	Lelo po papo Jesụ nabafụ̄ndịgwa bāke balinkubūka nkāja akanāndi akāngi.
42009057	Lelo bo bịkwenda mụnsebo, umụ̄ndu jumo alinkujoba kumyake alinkuti: Ngukukōngaga kōsa kuno kubūka.
42009058	Jesụ ālimmbūlịle ātịle: Utūmbwe tuli nimị̄na, kangi īnjunị sịli nifịfụ̄mbwa; lolị Nnyamụ̄ndu akaja na pabulambalịko untu gwake.
42009059	Kujūngi ajobịle ātịle: Ngongaga! Loli umwene ātịle: Malafyale, leka tāsị ngansyile Tāta.
42009060	Lolị ālimmbūlịle ātịle: Baleke abafwe babasyilege abafwe bābo.
42009061	Ujūngi ātịle: Gwe NTWA, ngulōnda ukukukōnga; lolị tāsị ngabalage abāmyitu kukāja.
42009062	Jesụ ālimmbūlịle atịle: Umụ̄ndu gwesa uju ịkubīka ikiboko kyake pị̄kūmbulu po kangi akētege kūnyụma, jo akabagila nkitāngālala kya Kyala.
42010001	Pānyụma pali sịsịsị UNTWA ābasalịle abafụ̄ndịgwa abāngi amalōngo mahāno na mabili (72) alinkubalongosyapo nkyenị mbubili mbubili ntwaja na mbujo mōsa mụno āsụmwịke umwene.
42010002	Alinkubabūla alinkuti: Untōndolo go mwịngị lolị ababōmbị bo banāndi; lelo amụnsūmege UNTWA gwa ntōndolo ukuti abatumege ababōmbị bākubūngania ifya mụntōndolo gwake.
42010003	Amụbūkege ngubatuma ukufwana tung'ōsị nkāti mfịnyamāna.
42010004	Mụngakolelaga ikisaka kyandalama nakimo, pamo umfụko, pamo ifịlato, mụnjila mụngīmaga pakumponịa umụ̄ndu najumo.
42010005	Nnyụ̄mba jōsa ịtolo iji mụkwakwịngilāngamo, mụkatalege ukujoba ilyakuti: Ulutēngāno lujēngemo nnyụ̄mba iji!
42010006	Linga alịmo umụ̄ndu unnganalutēngāno ịkugona mụlamụla, uluponịo lwinụ lwa lutēngāno lwịsakujaga pamyake, linga mma po lwịsakubagomokelaga jujumwe.
42010007	Mụkatūgalege nnyụ̄mba jilajila, mụkalyege nukunwa ifị linga bịkubapa, namanga ummbōmbị kummbagị̄le ukuja numfwalo; mụngaja kwembelaga nnyụ̄mba iji naiji.
42010008	Lelo linga bịkubāmbilila nkāja kamo aka mụkwakwịngilāngamo, mụkalyege ifị̄ndu ifị linga bịkubategelekesya;
42010009	mụkababūmbulusyege ababịne mụlamụla, mụkababūlege mụkātigi: Ikitāngālala kya Kyala kị̄sịle kili kifụkị nanụmwe.
42010010	Lolị linga batịkubāmbilila nkāja aka mụkwakwịngilāngamo, mụkabūkege mmị̄pūlo gyake mụkātigi:
42010011	Lōpe nulufụ̄mbi lwa nkāja kīnụ ulu lutūmīlị̄le mmalūndi, tụkubakụng'undilaga jujumwe; lolị lelo mụsịmanyege isyakuti ikitāngālala kya Kyala kisegelị̄le.
42010012	Ngubabūla pị̄sịku lya bulōngị sịsakujaga kyajipo nisya Sotomụ kusya kāja kala.
42010013	Uligwakị gwe Kolasịnị! Uligwakị gwe Betịsaịta! Namanga linga īmbōmbo sya maka isị sịbōmbị̄gwe mmyako syabōmbị̄gwe mụ Tịlị na mụ Sịtonị, ngali bapīndwịke liịjolo, ngali bafwele ifịgụnila nukutūgala mụmfwandilo.
42010014	Lolị pị̄sịku lya bulōngị sịsakujaga pākịpo isya Tịlị ni sya Sịtonị kusyinụ.
42010015	Nanụngwe gwe Kapelịnaumụ, kulōnda ukwịjīmịka ukwakufịka kumwanya? Mma, kwịsịgwaga mpaka kubusyuka.
42010016	Uju ịkubapilika umwe ịkumbilika une, uju ịkubasyokela umwe ịkusyokela une; uju ịkūsyōkela une ịkunsyokela uju ālindumịle une.
42010017	Abafụ̄ndịgwa amalōngo mahāno na mabili nababili bāgomwịke nulusekelo, balinkujoba balinkuti: NTWA, syope ni mbepo īnyalị twasịlambikilaga mụngamụ jako!
42010018	Alinkubāmbilila alinkuti: Nālimmbwene Setano bo ịkugwa ukufwana lumụlị lwa njasị ukufụma kumwanya.
42010019	Kēta, mbapēle amaka ukukanya pamwanya panjoka napa bakālị̄sa, napamwanya pa maka gōsa ga nndufụ; nafịmo fịtịsakubafụlasyaga.
42010020	Lolị mụngasekelaga nsyakuti mbepo īnyalị sịkulāmbaga kumyinụ; lolị mụsekelege linga mwagịle īngamụ syinụ sịsị̄mbị̄gwe kumwanya.
42010021	Nkabalilo kalakala Jesụ alinkusekela mwa Mbepo Mwịkemo alinkuti: Ngugwa ulupị kumyako, Tāta, gwe NTWA gwa kumwanya napāsị, apa ubafịsịle sịsịsị abamahala nabamang'anyị, ubakị̄ngulị̄le abakeke, ena gwe Tāta, buno syo isị gwalịkyelịle ugwe ukusịbōmba.
42010022	Utūndu tōsa mbēgị̄gwe une na Tāta; najumo akamanya ukuti umwana jwanị lolị mwene ju Gwịse, pamo ukuti Ugwịse jwanị lolị mwene ju Mwana, nujūngi gwesa uju Umwana ịganịle ukunkịngulila.
42010023	Lelo Jesụ, alinkubasyụtụkila abafụ̄ndịgwa alinkujoba nabo kubutị̄tu alinkuti: Masāngalufụ fijo amāso aga gịkukēta isi mụkukēta umwe.
42010024	Ngubabūla ukuti abakụ̄ngụlụka babịngị nabanyafyale bālōndaga nukusịkēta isị mụkusịkēta umwe, lolị balinkusịta nukusịbona, nukupilika isị mụkupilika lolị balinkusịta ukusịpilika.
42010025	Ummanyandagilo jumo alinkwịsa kukunngela Jesụ. Alinkulālūsya alinkuti: Mmanyịsị, mbōmbe fịkị ukuti nịsembwagege ubūmị bwa bwịla?
42010026	Jesụ ālyamwịle ātịle: Sịsị̄mbị̄gwe syafịkị mụndagilo? Kusyagamo sya fịkị bo kubala?
42010027	Ālyamwịle ātịle: Unnganege UNTWA Kyala gwako nindụmbụla jako jōsa, numōjo gwako gōsa, namaka gāko gōsa, kangi na mahala gāko gōsa, jope numpalamanị gwako unnganege bo apa gwịganịle ugwe gwịmwene.
42010028	Alinkummbūla alinkuti: Utalwịsye; bo ubōmbēge bunobuno po kwisakubwagaga ubūmị.
42010029	Lolị umwene alinkulōnda ukwịnokesya, alinkunndālūsya Jesụ alinkuti: Kali umpalamanị gwangu jwanị?
42010030	Jesụ ālyamwịle ātịle: Umụ̄ndu jumo ị̄kililaga ukufụma mụ Jelụsalemụ ukubūka mụ Jelịko alinkwaganịla ni mịnyāmbụta, gyo gilinkumfụ̄la imyenda gilinkunkoma gilinkunndeka bo asyele panāndi ukufwa gilinkubūka.
42010031	Lelo kulusako umpụ̄tị ị̄kililaga mụnjila jilajila; lelo bo ammbwene umụ̄ndu jula alambalēle, alinkwenda nukusāsa ukukīnda.
42010032	Bunobuno jope nu nnya Lebị bo afịkịle pabujo bulabula, ammbwene, alinkusāsa alinkunkīnda.
42010033	Lolị Unsamalịja bo ịkwenda īnjila jake alinkufịka apa ālipo uju gyalinkomịle iminyāmbụta; lelo bo ammbwene kilinkummwaga ikisa mụ̄nda,
42010034	alinkusegelela kumyake alinkumpịnya nimyenda mfịlōnda fyake bo ōnị̄lemo īnyēmba nubwalwa bwa māfị̄lu, alinkumpīmbila pambụ̄nda jake, alinkuntwala nnyụ̄mba ja bēndanjila, mo alinkwakundwakisya.
42010035	Pị̄sịku lya kilābo kyake alinkusokola īndalama ịbili alinkunnị̄nga umwenenyụ̄mba ja bēndanjila, alinkuti: Undwakisyege umụ̄ndu uju; īndalama isị linga sịkīndịleko mbulwasị, nịsakuhombaga bo ngugomoka.
42010036	Jesụ amalisị̄sye ubujobị ātịle: Mụnyịnogono syako kuti jo aliku mbāndu batatu bala uju ali mpalamanị gwa mụ̄ndu jula gyalinkomịle iminyāmbụta?
42010037	Ummanyandagilo ālyamwịle ātịle: Jo uju ālimmbōmbị̄le ilị̄pyana. Jesụ ālyamwịle ātịle: Būkaga lelo bo ukatendekege bunobuno nanụngwe.
42010038	Lelo bo Jesụ na bafụ̄ndịgwa bāke bịkwenda, alinkufịka nkāja kamo akanāndi aka ālimo unkị̄kulu jumo uju āli jo Malịta īngamụ, uju ālimmwambilị̄le Jesụ nnyụ̄mba jake.
42010039	Ali nunnụgụna uju īngamụ jake ali jo Malịja, jo alinkutūgala mmalūndi mụ NTWA, alinkupilikisya isi āmanyịsyaga.
42010040	Lolị Malịta ālị̄kolēnịe nimbōmbo nyịngị, alinkusegelela kwa Jesụ alinkuti: NTWA Utịkusịbona ukuti sịkaja nụnụ ukuti unnụgụna gwangu āndekelege īmbōmbo nịmwene? Ulīmmbūla āndūlege.
42010041	Lolị UNTWA ālimmwamwịle ātịle: Malịta, Malịta, ukatēngāna kangi kwịkatasya nutūndu twịngị,
42010042	lolị kịkulōndịgwa akāndu kamokēne. Malịja ị̄salị̄le akāndu kānalōlị, aka katịsakwegịgwamo sịku kumyake.
42011001	Ilị̄sịku limo Jesụ īpụ̄taga mbujo bumo. Lelo bo amalịle ukwịpụ̄ta, umfụ̄ndịgwa gwake jumo alinkujoba kumyake alinkuti: Gwe NTWA ulitumanyịsya ukwịpụ̄ta bo apa Johanị ābamanyị̄sye abafụ̄ndịgwa bāke.
42011002	Jesụ ābāmwịle ātịle: Linga mụkwịpụ̄ta mụtigi: Tāta, īngamụ jako jīmikịgwege, Ikitāngālala kyako kị̄sege,
42011003	Kukuti ịsịku utupege ifị̄ndu ifyakutufwana,
42011004	Utuswege īmbị̄bị syitu, buno uswe tụkubaswa bōsa aba bịkutubōmbela īmbị̄bị, Ungatubīkaga ndugelo.
42011005	Kangi Jesụ alinkujoba nabafụ̄ndịgwa bāke alinkuti: Bule umwe linga jumo nkilūndilo kyinụ ịkubūka kunyụ̄mba ja mmanyānị gwake pakilo pakāti ịkuti: Nkamụ ūngopesye imịkate mịtatu.
42011006	Ummanyānị gwangu ali ninjila, afịkịle lulūlu pamyangu, lelo ngānafyo ifị̄ndu nafịmo fya kunswila!
42011007	Lelo bule linga ummanyānị, gwako ịkwamụla ukufụma nnyụ̄mba ịkuti: Ungandamyaga! Kukifịgo nịgēleko liịtāsị, twesa abānāngu nanịne tulambalēle. Ngabagila ukusụmụka nukukupa fịmo.
42011008	Emwa, bule lelo? Ngubabūla ukuti napapo linga atịkusumuka pakumpa ifị̄ndu kunōngwa ja bumanyānị, lolị kunōngwa ja kūmīlisya ukusūma, ikusumukaga pakumpa akāndu kōsa aka ịkulōnda.
42011009	Kangi ngubabūla nguti: Amụsūmege po mwịsakupegịgwaga; amụlōndege po mwịsakufyagaga; amukụng'undege kulwịgị po mwisakwịgulilịgwaga.
42011010	Namanga gwesa uju ịkusūma ịkwambilila, gwesa uju ịkulōnda ịkufyaga, kangi gwesa uju ịkukung'unda kulwịgị ịkwịgulilịgwa.
42011011	Jwanị umwe mmyinụ uju gwịse gwa mwana, lelo bo umwana asūmịle ị̄swi ampege īnjoka,
42011012	pamo bo ịkusūma ilịfụ̄mbi po ampege kalị̄sya?
42011013	Linga umwe mwebabị̄bị mụmēnye ukubapa ifyabupe ifịnụnụ abānīnụ, po apele pōkị Ugwịsēmwe gwa kumwanya ukubapa Mbepo Mwịkemo aba bịkusūma kumyake!
42011014	Lelo lumo Jesụ ājisōsyaga mbepo īnyalị iji jali kinụ̄nụ; lelo bo jisōkịle umụ̄ndu uju āli kinụ̄nụ alinkwenda nukujoba, abāndu balinkuswịga.
42011015	Lolị bamo balinkuti: Īmbepo īnyalị ịkusọsōkesya mwa Belịsebuli, unkulūmba gwa mịsētano;
42011016	abāngi balinkunngela balinkulōnda ukuti abōmbe ikimanyịlo kimo ikyakunāngisya ukuti apēgị̄gwe amaka ukufụma kumwanya.
42011017	Lolị umwene bo asịmēnye īnyịnogono syabo, ābabūlịle ātịle: Ikitāngālala kyosa iki kị̄lundulēnịe kikyo kitupu kitịkuhāba ukufwa; īnyụ̄mba iji jị̄sāmbulenịe jījo ndupu jịkugwa jịkulekanịla.
42011018	Lelo linga jope Setano ịjabēnịe mfịbụgụtila jūjo ntupu, po ubulagilị bwake bwịsakwendelelaga ukujako? Umwe mụkuti īmbepo īnyalị ngusịsōkesya mmaka ga Belịsebuli.
42011019	Linga mbepo īnyalị ngusịsōkesya mwa Belịsebuli, po abānị̄nụ bịkusịsokesya mwanị? Bo bakubatobesya mụno sịjīlị̄le.
42011020	Lelo linga īmbepo īnyalị ngusịsōkesya nndōbe lwa Kyala, po ikitāngālala kya Kyala kị̄sịle kumyinụ.
42011021	Linga umụ̄ndu ugwa maka uju ị̄gelị̄ke ningwego syake ịkulindilila īnyụ̄mba ifyuma fyake fịkuja kanụnụ ịtolo;
42011022	lolị linga uju ankīndịle amaka ịkulwa nagwe ịkuntola, ịkupoka ningulu iji ịkujisūbila po ịkwenda nukujabania ifị apupịle.
42011023	Uju linga akaja pamopēne nanịne jo akīndēne nanịne, uju linga atịkūndūla ukubūngānịa jo ịkubụlụlụsya.
42011024	Bo īmbepo īnyalị jisōkịle mmụ̄ndu, jịkubēta mbujo ubūmụ jịkulōnda pabutūsyo; lelo bo jịkapāga napamo jịkuti: Nịkugomokelaga ku nyụ̄mba jangu kuno nāfụmịle.
42011025	Lelo bo jịkwịsa jịkujaga īnyụ̄mba jipyagilị̄gwe, jitendekesị̄gwe.
42011026	Po lelo jịkubūka jịkwakusịtwala īīmbepo isị̄ngị ịhāno naịbili isị sịjikīndịle ijēne ububị̄bị, po papo sịkwịngila nukwakutūgala mụmo; po lelo akajīlo ka mụ̄ndu jula kikōnāngika ukukīnda mụno kājīlị̄le ulutasị.
42011027	Bo Jesụ amalịle ukujoba sịsịsị, unkị̄kulu jumo alinkwịnēnga ukujoba ukufụma nkilūndilo kila alinkummbūla alinkuti: Nsangalufụ fị̄jo unkị̄kulu uju ākupāpịle nukukōngesya amabēle gāke ugwe!
42011028	Loli Jesụ ātịle: E, lolị basangalufụ fị̄jo aba bịkupilika ilịsyu lya Kyala nukulikōnga!
42011029	Lelo bo ifịlūndilo fịkōngelela alinkwanda ukujoba alinkuti; Īngulilo jabāndu bālilino aba ngulilo mbị̄bị; jịkulōnda ikimanyịlo, lolị jitịkupēgịgwaga nakimo, kyene kikị̄ka kya Jona.
42011030	Papo bo apa Jona ālipelịle kimanyịlo kya bāndu ba mụ Nịnịbe bo ịsakutendekaga Nnyamụ̄ndu ku bāndu ba lilino aba.
42011031	Pị̄sịku lya bulōngị Umalafyale Unkị̄kulu gwa kwịtōngo ịsakubonekaga bo abāndu ba lilino aba bịkulōngịgwa, ịsakubusịsịmikisyaga ubusobị bwabo. Umwene ālyendịle īnjila jakufụma pabutalị, ālisịle kukupilikisya amasyu ga mahala ga Solomonị; ngīmba lolị alịpo uju nkulūmba na kwa Solomonị.
42011032	Abāndu ba mụ Nịnịbe bịsakusụmụkaga pamopēne nabāndu bālilino aba, pị̄sịku lya bulōngị, bịsakujitobesyaga īngulilo ja lilino, papo abēne bāpīndwịke bo ịkulūmbilila Jona; ngīmba papapa alịpo unkulūmba ukunkīnda na Jona.
42011033	Akajako najumo uju ịkukosya īnyāle jake kangi ịkujikụpikila ni kīkụpikililo, lolị ịkujibīka pakyakwimapo, ukuti aba bịkwịngila bakētege ubwelụ.
42011034	Ikisịge kyako jo nyāle ja mmbili gwako; linga ikisịge kyako kinụnụ ịtolo ummbili gwako gōsa gụkwịsula ubwelụ, lolị linga kikaja kinụnụ, po ummbili gwako gụkujaga ningị̄sị.
42011035	Bunobuno lelo, ujege māso ko kuti ulumụlị mmyako lungị̄pelaga ngị̄sị.
42011036	Lelo linga ummbili gwako gubalịle, gukaja ningị̄sị napamo, gōsa gwịsakumụlikaga, ukufwana bo apa īnyāle nunndāngalila gwake gụkukutwalila ulumụlị.
42011037	Lelo bo alipakujoba Umfalịsaị jumo alinkusūma ukwakulya nagwe ifị̄ndu; po papo alinkwịngila alinkwakutūgala pị̄pị nimēsa.
42011038	Umfalịsaị alinkuswịga bo āgịle ukuti akasụgụsula bo akāli ukwanda ukulya.
42011039	UNTWA ālimmbūlīle ātịle: Kābuno lelo mwe Bafalịsaị mụkusụka ikikōmbe nīsahanị mụnyụma ịtolo, lolị nkāti mwị̄swile ubugāsị nimbị̄bị.
42011040	Mwe bakonyofụ umwe! Bule Kyala uju āpelịle mụnyụma akāpelịle na nkāti mope?
42011041	Lolị ifị fịli mfịkōmbe fyinụ naifị fịli mụ̄sahanị syinụ mụbapege abalōndo. Po fyosa ịtolo fịkujaga fyelụ ịtolo kumyinụ.
42011042	Lolị mụli bākị mwe Bafalịsaị, namanga mụkupāgula ifya pị̄lōngo ukufụma mfyakulūnga, bo īnyụ̄ngụ, īmbwịga niịsēke ilīngi; mụkubuleka ubugolofụ nulugano lwa Kyala; lolị linga mwātigi tubōmbēge sịmo syope ni nịne sịla tungasịlekaga, po lolị!
42011043	Mụli bākị mwe Bafalịsaị! Mụkwịgana ukutūgala mfịkota ifyimikịgwa nnyụ̄mba syakwịpụ̄tilamo, mụ̄sokonị mụkulōnda ukuti abāndu babaponịege nulwimiko.
42011044	Mụhīli! Mwe mụfwene mapūmba aga gatịkuboneka, abāndu bịkwenda pamwanya pali gāgo kisịta kusịmanya.
42011045	Jumo mbamanyandagilo ālimmwamwịle ātịle: Mmanyịsị, apa kujoba sịsịsị po kututuka na jujuswe.
42011046	Jesụ ālyamwịle ātịle: Mwe bamanyandagilo nanụmwe mụhīlị! Namanga abāndu mụkabatwika imịsịgo imịpalapala ukupīmba, bo umwe jujumwe mụtịkugikolapo nulōbe lumo ukubatūla ukupīmba imịsịgo gigigyo.
42011047	Mụhīlị! Namanga mụkujēnga amapūmba gabakūngụlụka aba abị̄sēmwe bābagogịle.
42011048	Bunobuno lelo mụli bakētị kangi mụkusịtika īmbōmbo sya bị̄sēmwe; bābagogịle po umwe mụkujēnga amapūmba gābo.
42011049	Fyobēne lelo amahala ga Kyala gatịle: Ngubatumilaga abakụ̄ngụlụka nabatumịgwa, bamo mwịsakubagogaga nukubatamya,
42011050	ukuti ilịlopa lya bakụ̄ngụlụka bōsa ili lyalyonị̄ke ukufụma lulo kyalịgwege ikị̄su libalōngege abāndu ba lilino aba,
42011051	ukufụma kwịlopa lya Abelị ukufịka kwịlopa lya Sakalịja, uju āfwilị̄le pakāti pakigemo kya kwịkemēkesyapo na pabujo ubwịkemo. Ngubabūla ukuti abāndu ba lilino aba bịsakufụ̄ndịgwaga kunōngwa ja syosa sịsịsị.
42011052	Mụli bākị mwe bamanyandagilo! Mụkolị̄le ikị̄gulilo kyakwịgulila kukifịgo kya nyụ̄mba ja bumanyị; umwe jujumwe mụtịkwịngilamo, kangi mụkubakānịsya aba bịkulōnda ukwịngilamo!
42011053	Lelo bo Jesụ asōkịlepo palapala abamanyandagilo na Bafalịsaị balinkwanda ukunndōndesya fịjo nukunndālūsya sịnyịngị
42011054	unkuntegeka ukuti abāmụle isị ājobaga.
42012001	Nkabalilo kāko, bo abāndu baelufụ bābị̄ngị babūngēne bịkukanyana, ālyandịle ukubabūla tāsị abafụ̄ndịgwa bāke ātịle: Mụje māso nunkese gwa Bafalịsaị ngubala ubusyobị bwabo.
42012002	Sikajako nasịmo isị sịkụpikililị̄gwe isị sịtịsakukị̄ngulịgwaga, pamo isị sịfịsị̄gwe ịsị sịtịsakumanyịgwaga.
42012003	Syosa isị linga mụjobịle mụngị̄sị sịsakupilikịgwaga ndumụlị, kangi isị mụhēhịle mụ̄sofụ nkāti sịsakufụmụsịgwaga pamwanya pānyụ̄mba.
42012004	Mwe bị̄nāngu ngubabūla ukuti mụngabatị̄laga aba bịkugoga ummbili, aba pānyụma bakaja nasyo nasịmo isị̄ngị isyakubōmba.
42012005	Lolị une nịkubasōka ukuti umwene ugwakuntị̄la mụntị̄lege uju bo agogịle ali namaka ga kutāga ndupānga lwa mōto; ē, ngubabūla, jo mụntị̄lege lolị!
42012006	Bule batūndulu bahāno batịkūlịgwa ilịtobole? Lolị Kyala atịkummwịbwa najumo nkyenị mmyake.
42012007	Kābuno ninywịlị sya kumịtu gyinụ syosa sịbalị̄gwe. Mụngatị̄laga, umwe mụbakīndịle batūndulu ubupala.
42012008	Kangi nịkubabūla une nịkuti gwesa uju ịkunyị̄tika une nkyenị mbāndu, jo Nnyamụ̄ndu ịsakummwịtikaga jope nkyenị mbāndumị ba Kyala;
42012009	lolị uju ịkungāna nkyenị mbāndu jo ịsakukānịgwaga jope nkyenị mbāndumị ba Kyala.
42012010	Kangi uju linga ịkujoba ilịsyu limo ilịbị̄bị ku Nnyamụ̄ndu ịsakuswegịgwaga; lolị uju linga ịkuntuka amahēlu Mbepo Mwịkemo jo atịsakuswegịgwaga.
42012011	Kangi linga bịkubatwala nnyụ̄mba syakwịpụ̄tilamo na nkyenị mbalagilị na kubāmaka mụngịsakwịlūsānịaga ukuti kali tụkwamụlaga sịliku tụkujobaga sịliku;
42012012	buno Mbepo Mwịkemo ịsakubamanyịsyaga nkabalilo kalakala isị mụbagị̄le ukujoba.
42012013	Jumo ugwankilūndilo kila alinkujoba kumyake alinkuti: Mmanyịsị, mmbūle ugwamyitu njabane nagwe ifyapakilīngo.
42012014	Umwene alinkummbūla alinkuti: Gwe mụ̄ndu ugwe, jwanị āmbēle ubulōngị une nukuja gakubajabanịa une umwe?
42012015	Alinkubabūla alinkuti: Mụhīli, mụje māso nubunyonywatōsa bōsa; buno ubūmị bwa mụ̄ndu butịkufụma mbwịngị bwa tūndu utu ali nato, pope aje nkabị bulebule.
42012016	Po papo alinkwenda nukubabūla ikifwanịkisyo alinkuti: Unngūnda gwa nkabị jumo gwalyelịle fị̄jo;
42012017	po papo alinkwịnogona mụ̄nda mmyake alinkuti: Kali mbōmbe fịkị apa ngaja ni kitūba nakimo ikyakubīkamo ifị ndōndwịle?
42012018	Po papo alinkuti: Angubōmba isị; ngupāngula ifitūba fyangu ifịkūlu nukujēnga ifīnywamụ; mo nịsakubīkaga ifị̄ndu fyangu fyosa ni fyuma fyangu.
42012019	Po nịsakujobaga kumōjo gwangu ndigi: Gwe mụ̄ndu gwa lusako, ulinafyo fịngị ifị gwịlūndikị̄le, ifyakukufwana ifyinja fịngị; uhobokege ịtolo, ulyege, unwege usekelege.
42012020	Lolị Kyala ālimmbūlịle ātịle: Gwe nkonyofụ ugwe! Ikilo kikīki ubūmị bwako bukwegịgwaga. Po lelo fyosa ifị gwịbīkị̄le fịkujaga fyanị?
42012021	Bo atēndị̄ke bunobuno uju ịkwịbīkila ikyuma, ịkuja nndōndo nkyenị mwa Kyala.
42012022	Po papo alinkujoba kubafụ̄ndịgwa bāke alinkuti: Fyobēne nịkubabūla une nịkuti komma ukwịkatasya nisya būmị bwinụ ukuti mukulyaga fịkị, nisya mmbili gwinụ ukuti mụkufwalaga fịkị.
42012023	Buno ubūmị bụkulūmba ukukīnda ifị̄ndu, kangi ummbili mpala ukukīnda imyenda.
42012024	Amụgakēte amakūngūlu, gatịkusopa kangi gatịkutondola, gakaja nifịtēmbe kangi gakaja ni fitūba fyakusōndamo, lolị Kyala ịkugaswila. Bule umwe mukagakīnda agēne ubupala?
42012025	Umwe jwanị mmyinụ uju abagị̄le ukwịkatasya ukwịjōngelako ubūmị bwake ukuti bujege butalị?
42012026	Apa lelo mụkamanya ukubōmba akāndu akanāndi bo kakāko, nōngwa jafịkị mụkwịkatasya nisị̄ngị?
42012027	Amụgị̄nogone amajibijibi mụno gịkukulila, gatịkwịjūla kangi gatịkuluka; lolị nịkubabūla umwe, nịkuti jope na Solomonị mbwimikịgwa bwake bōsa akāfwelemo imyenda imịnụnụ bo ubulenge bumo.
42012028	Lelo linga bo ịkulifwika imyenda bunobuno ilị̄su lya nndị̄su ili lịkujapo umụsyugu, kilābo lịkusopịgwa mmōto, po apele pōkị ukubafwika umwe! Bo bupepe bukị ulwịtiko lwinụ!
42012029	Īndụmbụla syinụ sịngajaga mmwanya bo mụkwịnogona ukuti kali mụkulyaga fịkị nukuti kali mụkunwaga fịkị.
42012030	Buno abāpānja bōsa ba nkị̄su bikutulōnda utūndu tutūtu; ugwịsēmwe amēnye ukuti mụkutulōnda.
42012031	Umwe lolị mụlōndege tāsị ikitāngālala kya Kyala, po mwịsakōngelịgwangapo pamwanya pali fyosa fịfịfị.
42012032	Ungatị̄laga gwe katị̄mo akanāndi, buno Ugwịsēmwe ịkyelị̄le ukubapa ikitāngālala.
42012033	Mūlisyege ifyuma fyinụ fyosa, īndalama mụbapege abalōndo. Amwịtendekesyege īnyāmbi sya ndalama isị sịtịkukūlupa, amwịbīkilege ikyuma kumwanya, kuno kitịkunaganịka; iki unhījị najumo atịkukifịkila, iki namajēnje nagamo gatịkulya.
42012034	Namanga kuno ikyuma kyako kilịko ko kuno numōjo gwako gulịko.
42012035	Mwịtendekekesyege ngānị kuli syosa isị sịkubonekaga, mwịpịnyege ni mịpāngo mmịsana, ninyāle syinụ syakege;
42012036	mụjege bo abāndu aba bịkunngụ̄lila umalafyale gwabo ukwịsa kukāja ukufụma kulusekelo lwa bwegị, ko kuti bịsebammwịgulilege nakalīnga bo ịsịle ịkukung'ūnda kulwịgị.
42012037	Basangalufụ ababōmbị aba umalafyale ịsakubāgaga bali māso bo agomwịke! Nalolị nikubabūla nịkuti umwene ịsakwịpịnya umpāngo, abanāngisyege pabutūgalo abategelekesyege ifị̄ndu pāmēsa nukubalindilila bo bịkulya.
42012038	Bo busangalufụ bukị abēne linga ịsakubāgaga bali māso, nalinga afịkịle pakilo pakāti pamo nalinga mo mmbukye.
42012039	Loli mụsyaganịege isyakuti, linga umwenenyụ̄mba āmanyaga īsala ja kwịsila unhījị, ngali ịkuja māso ukuti ịse ankage bo ịkupāngula īnyụ̄mba jake.
42012040	Nanụmwe mụbagị̄le ukuti mwịtendekesyege ngānịla, namanga Nnyamụ̄ndu ịsakwịsaga mụ̄sala iji umwe mụkuti pamo akāli.
42012041	Po papo Petelị alinkulālūsya alinkuti: NTWA, ikifwanịkisyo iki kịkutubala jujuswe, pamo kịkubabala abāndu bōsa?
42012042	UNTWA ālyamwịle ātịle: Jwanị lelo ummbōmbelị unsūbiligwa ugwa mahala? Jo uju numalafyale gwake ammwimị̄ke ukuja gwa kubalindilila abannyụ̄mba jake nukubapa ifị̄ndu bo kafịkịle akabalilo kākulīla.
42012043	Nsangalufụ ummbōmbị uju umalafyale gwake bo ịkwịsa ịsakummwagaga ịkubōmba sịsyo ālinndagị̄le.
42012044	Nalolị nịkubabūla une nịkuti ịsakummbīkaga ukuja gwa kwenelela ifyuma fyake fyosa.
42012045	Lolị linga ummbōmbị julajula ịkwịnogona mụ̄nda mmyake ịkuti: Umalafyale gwangu ịkukābilaga ukwịsa, āndege ukubakoma ababōmbị abanyāmbala nabakị̄kulu, alyege, anwege, agālege,
42012046	umalafyale gwa mmbōmbị jula ịsakufikaga pị̄sịku ili umwene ịkuti pamo akāli, na mụ̄sala iji akajimanya, po ịsakummbụ̄tanịaga nukummōngānịa nabasịtalwịtiko.
42012047	Umwene ummbōmbị uju asịmēnye isị umalafyale gwake ịkulōnda ukuti abōmbēge, lolị asịtenukubōmba jo ịsakukụpamịkwịga akabị̄bị nifịkotị.
42012048	Lolị uju akāsịmēnye, uju ābōmbị̄le isị syalimmbagị̄le ukukomịgwa, jo ịsakukomịgwangamo panāndi ịtolo. Gwesa uju ịkupēgwa fịngị, jo ịsakumelelịgwaga fịngị; jope uju linga apēgị̄gwe ukulindilila ifị̄ngịpo jo bịsakukindililaga ukulōnda kumyake ifị̄ngị ifịkīndepo.
42012049	Nālisịle kukukikosya mmōto ikị̄su; kali ngali nhobwịke lusụmo lukị linga gwalyakịle.
42012050	Ndinulōsyo lwakōsịgwa une; lilino ulu ngatēngāna nakamo mpaka papo sịsakumalikilaga!
42012051	Mụkwịnogona ukuti nịsịle kukukipa ulutēngāno ikị̄su? Mma nịkubabūla umwe ukuti ndwele lulusomanịo;
42012052	namanga ukufụma lilino abāndu bahāno abannyụ̄mba jimojēne bịsakupāgukanaga, batatu bịsakubasāmbukilaga babili bala, kangi babili bịsakubasāmbukilaga abị̄nābo batatu bala;
42012053	bịsakusāmbukilanịlaga, ugwịse ịsakunsāmbukilaga umwanāke unndumyana, umwana unndumyana ịsakunsāmbukilaga ugwịse; unna ịsakunsāmbukilaga umwanāke unndīndwana jope umwana unndīndwana ịsakunsāmbukilaga unna, unna gwa nndume ịsakunsāmbukilaga unkamwana, unkamwana ịsakunsāmbukilaga unna gwa nndume.
42012054	Po papo alinkufịbūla ifịlūndilo fya bāndu alinkuti: Linga mwagịle amabīngu gịkubilịngana kulubafụ lwa kubujōngelo po mụtịkuhāba ukujoba ukuti: Īfụla jịkuja pakutịma; ngīmba nalolị.
42012055	Kangi linga mụkugubona ummbelo umfụma kwịtōngo gụkukụla mụkuti: Lukuja pakubala ulumụ ulukali fịjo; ngīmba nalolị.
42012056	Mwe batūngulu umwe! Mụmēnye ukulīngānịa isya pamwanya pakị̄su nisya mụ mpālānga; kali po sịli bulebule kangi ukuti mụtolịgwege ukusịlīngisanịa isya kabalilo akapīmba aka?
42012057	Fịkị mụtịkusyaganịa jujumwe isị sịtalwịle ukusịbōmba?
42012058	Bo mụkubuka kubulōngị nauju akusịtākị̄le ugelege fị̄jo ukujimalisya īnōngwa jīnụ mụmụnjila bo mụkāli ukufịka pabulōngị ukuti angajakukutwalaga nkyenị mụnndōngị, jope unndōngị angajakukubīkaga mmaboko ga nsịkali ugwakukutwala nkupịnyịgwa mụnnyololo.
42012059	Ngukubūla, mụlamụla utịsakusōkaga sịku mpaka papo kwịsakumalilaga ukuhōmba fyosa kisịta kusyalako nakamo.
42013001	Nkabalilo kalakala bālipo bamo aba balimmbūlịle isya Bagalịlai aba ilịlopa lyabo Pịlāti ālyongēnịe na makemo gābo.
42013002	Po papo alinkubāmụla alinkuti: Bule mụkwịnogona ukuti Abagalịlajị bababa bāli batulanōngwa babị̄bị ukukīnda Abagalịlajị abāngi bōsa, apa babōmbelị̄gwe īngubilo bo sịsịsị?
42013003	Mma; lolị ngubabūla ukuti linga mụtịkupinduka mwesa mwịsakufwaga bo bunobuno.
42013004	Pamo kalōngo na lwele bala aba ikisōnge kyabagwilị̄le nukubagoga mwa Sịloha, mụkwịnogona ukuti bāli batulanōngwa ukukīnda bōsa aba bājēngịle mụ Jelụsalemụ?
42013005	Mma; lolị ngubabūla ukuti linga mụtịkupīnduka nanụmwe mwesa mwịsakufwaga bo balabala.
42013006	Po papo alinkubabūla ikifwanịkisyo kya kubalilamo alinkuti: Umụ̄ndu jumo ābyele unkuju mụnngūnda gwake gwa māfị̄lu; alinkwịsa kukutūngulamo īseke, alinkusịtakusyaga nasịmo.
42013007	Po papo alinkummbūla ummbōmbelamāfị̄lu alinkuti: Ukētịle, mfyinja fịtatu ifị nịsịleko kukutūngula īseke mụnkuju ugu, lolị ndịkusyaga nasịmo. Gutụmụle; fịkị ukuti gōnāngege ịtolo unngūnda?
42013008	Ummbōmbelanngūnda alinkummwamụla alinkuti: Guleke, Malafyale, ikyinja kikīki ịtolo, ngukūmbilile tāsị nukugutāgilila īndope.
42013009	Lelo linga gwịsịlekupa īseke nkyinja, sịsakuja nụnụ fị̄jo; linga mma, po kwịsakugutụmụlaga.
42013010	Lumo pa sabāti Jesụ āmanyịsyaga nnyụ̄mba ja kwịpụ̄tilamo jimo.
42013011	Mụlamụla ālimo unkị̄kulu uju āli ni īmbepo īnyalị āgonịle najo ifyinja kalōngo na lwele; jalimpelị̄le ikilema ātụ̄ngēme akāmēnye ukwima ukugoloka.
42013012	Lelo bo Jesụ ammbwene, ālinkōlị̄le ālimmbūlịle ātịle: Gwe nkị̄kulu, gwabulị̄gwe ububịne bwako.
42013013	Alinkummbīkapo, amaboko, nakalīnga ịtolo alinkwenda nukugoloka, alinkuntụ̄fya Kyala.
42013014	Lolị unndagilị gwa nyụ̄mba ja kwịpụ̄tilamo, bo akalēle kunōngwa ja Jesụ ukubūmbulusya sabāti alinkujoba kubandu alinkuti: Galịpo amasịku ntandatu aga gabagị̄le ukubōmbamo īmbōmbo; po mwịsege mmasịku galagala kukubūngụlusịgwa, pomma pị̄sịku lya sabāti.
42013015	Lelo UNTWA alinkummwamụla alinkuti: Mwe batūngulu umwe! Bule umwe jumojumo sabāti mụtịkusyabula īng'ōmbe syinụ pamo īmbụ̄nda syinụ mbugono bwabo ukubūka nasyo kukusyosya?
42013016	Po unkị̄kulu uju, umwana gwa Abụlahamụ, uju Setano ālimpịnyịle ifyinja kalōngo na lwele akabagile ukwabuligwa mụngoje pa sabāti.
42013017	Bo ali pakujoba sịsịsị abalugu bāke bōsa balinkukosịgwa īsonị; abāndu bōsa balinkusekela kumbōmbo syosa isị āsịbōmbịle.
42013018	Po lelo Jesụ ātịle; Ikitāngālala kya kumwanya kifwene bo ifịkị? Nkifwanịkisyege bo ifịkị?
42013019	Kifwene bo akaseke ka mụtaka aka umụ̄ndu ālyegịle ājịlekusopa mụnngūnda gwake; kalinkukula kalinkwịpela mpịkị, ni njunị sịlinkutēnga ifịfụ̄mbwa mụsāmba syake.
42013020	Kangi Jesụ alinkulālūsya alinkuti: Kali ikitāngālala kya Kyala nkifwanịkisyege nīfịkị?
42013021	Kifwene bo unkese ugu unkị̄kulu ālyegịle alinkugukụpikila bo agongēnịe nubufụ mfyakupimila ubufụ fịtatu ukwịsakufịka papo bōsa bwakalị̄pe.
42013022	Po papo Jesụ alinkupụlūngānia utwaja tōsa utukulūmba nu tunāndi, alinkubamanyịsya abāndu bo ịkulabila mụ Jelụsalemụ.
42013023	Umụ̄ndu jumo ālinndālūsīsye ātịle: Bule aba bapokị̄gwe bịsakujaga banāndi ịtolo? Ālimmwamwịle ātịle:
42013024	Gwịjūlege ukwịngila pakifịgo ikifịnye; buno bị̄ngị, ngukubūla, bịsakulōndaga ukwịngila lolị bịsakutolịgwaga.
42013025	Linga sịku lelo umwenenyụ̄mba ịsịlekusụmuka nukwigalako kukifịgo, lelo bo mwimịle pānja mụkwanda ukukung'ūnda kukifịgo mukuti: Gwe NTWA twịgulile, ịsakubāmụlaga ātigi: Ngabamanya kuno mụfụmịle.
42013026	Po mwisakwandaga ukujoba mụtigi: Jouswe twe twālyaga nukunwa nanụngwe, kangi ugwe gwatumanyịsyaga ntwaja twitu.
42013027	Lolị umwene ịsakutigi: Nịkubabūla nịkuti ngakumanya kuno mụfụmịle; amụsōkepo pamyangu apa, mwesa mwe babōmbambị̄bị umwe!
42013028	Po lelo mwịsakukụ̄taga nukusyegetụla amị̄no gīnụ bo mụkummbona Abụlahamụ, na Ịsịhaka, na Jakobụ na bakụ̄ngụlụka nkitāngālala kya Kyala, bo umwe mụtāgị̄gwe pānja.
42013029	Po papo abāndu bịsakufụmaga kubusōkelo na kubujōngelo kangi kulūlu nakwịtōngo, bịsakwịtūgalaga pakulya ifị̄ndu nkitāngālala kya Kyala.
42013030	Po lelo mwịsakwagaga aba lilino bākūnyụma bịsakujaga bankyenị, aba lilino batasị bịsakujaga bākūnyụma.
42013031	Pakabalilo kāko Abafalịsaị bamo balinkwịsa kwa Jesụ balinkummbūla balinkuti: Fịkuti usōkepo apa ubūkege kubūngi, namanga Helotị ịkulōnda ukukugoga.
42013032	Umwene ābāmwịle ātịle: Būka mụkakabūle akāmbwe kala mụkāti: Kēta, ngusịsōsya īmbepo īnyalị nukubūmbulusya ababịne umụsyugu na kilābo, ngumalisyaga palubūnju īmbōmbo jangu.
42013033	Lolị lelo fịkuti mbūkege injila jangu umụsyugu nakilābo napalubūnju; namanga kukabagila ukuti unkụ̄ngụlụka afwilege kubutalị na Jelụsalemụ.
42013034	Gwe Jelụsalemụ, gwe Jelụsalemụ! Kugoga abakụ̄ngụlụka, kubatịka na mabwe abatumịgwa aba Kyala akutumị̄le! Kākị̄ngi nālōndaga ukubabūngānịa abāndu bako bōsa bo apa īnguku ifyele jịkutubūnganịa utwanāke, jịkutūbātila mmapiko gāke, lolị umwe mwali mwemma ukuti mbabōmbelege sịsịsị!
42013035	Bunobuno lelo īnyụ̄mba jīnụ īnyị̄kemo jịkulekịgwaga. Nịkubabūla nalolị ukuti mụtịsakūmbonaga ukwịsakufịka bo kị̄sịle akabalilo apa mwịsakutigi: Kyala ansajege uju ịkwịsila mụngamụ ja NTWA.
42014001	Lumo pa sabāti Jesụ ābūkịle kukulya ifị̄ndu ku nyụ̄mba ja Mfalịsaị jumo unndōngosị; Abafalịsaị balinkuntegelela, bāja nagwe kuno.
42014002	Lelo nkyenị mmyake ālimo umụ̄ndu jumo gwa mbūngo ja matelekelela (īsāfụla).
42014003	Po papo Jesụ alinkubalālūsya abamanyandagilo na Bafalịsaị alinkuti: Bule mụkaja mwịko ukubūmbulusya ububịne pa sabāti, pamo mwịko?
42014004	Abēne bāja mye ịtolo. Po lelo alinkummwega ummbịne alinkwenda nukummbūmbulusya, alinkunndaga, alinkubūka.
42014005	Alinkujoba nabo alinkuti: Umwe mụno mụjīlị̄le jwanị ajege ni mbụ̄nda jake pamo īng'ōmbe, lelo bo jị̄bụlụkụtị̄le nkisịba kya mīsi atịsakujifyulaga nakalīnga pị̄sịku lya sabāti.
42014006	Balinkutolịgwa ukwamụla kwịsyu lilīli.
42014007	Po papo alinkubabūla ikifwanịkisyo kya kubalilamo bala ābabilikị̄le kukulya ifị̄ndu, bo āgịle bịkwịsalila ubujo ubwimikịgwa pakutūgala, alinkuti:
42014008	Linga umụ̄ndu jumo akubilikị̄le kukulya ifị̄ndu fya pabwegị ungịsalilaga ukutūgasya pabujo ubwimikịgwa. Papo lumo mụmo abilikilịgwe numụ̄ndu ujūngi umwimikịgwa ukukukīnda ugwe,
42014009	Po gwịse gwage uju ababilikị̄le mwe babīli ịkwịsa kumyako ịkuti: Mmwepukilepo unnịno pabujo ubu. Lelo po gwage untu gwị̄swile ugwe bo usụmwịke pakwịtūgala pabujo ubu bukaja bwimikịgwa.
42014010	Loli linga ubilikilị̄gwe kukulya ifị̄ndu fya lusekelo, ubūkege ukatūgalege pabujo ubu bukaja bwimikịgwa napanāndi, ko kuti bo ịkwịsa uju akubilikị̄le akubūlege jūjo ātigi: Mwịnāngu, katūgale pabujo ubwimikịgwa bula; po lelo kwịsakwimikịgwaga nkyenị mụli bōsa aba batūgēle bịkulya nanụngwe.
42014011	Namanga gwesa ịtolo uju ịkwịjūmịka mwene jo ịsakwịsịgwaga, kangi uju ịkwịjị̄sya ịsakwimikịgwaga.
42014012	Kangi Jesụ alinkummbūla jope uju alimmbilikị̄le alinkuti: Akabalilo aka linga kubīka ulusekelo lwa kulya ifị̄ndu ulunywamụ, ungababilikilaga kukulya abamanyānị bako, pamo abāmyinụ, pamo abakamụgo, pamo abapalamanị bāko abakabị, ukuti bangịsakukubilikilaga nanụngwe ukuti mo uhōmbelịgwege kuli isị gwababōmbị̄le.
42014013	Lolị bo kubīka ulusekelo lwa fị̄ndu, ubabilikilege abalōndo, abāfịlema, aba bịkukwema nabafwamāso;
42014014	po kwịsakujaga nsajịgwa, namanga bakaja nifyakukugomokesya. Kyala isakukugomokesyaga pị̄sịku lya kusyuka abagolofụ.
42014015	Lelo bo jumo mụli aba bạ̄lyaga nagwe ifị̄ndu apilị̄ke sịsịsị, ālimmbūlịle ātịle: Nsangalufụ uju ịsakulyaga ifị̄ndu nkitāngālala kya Kyala!
42014016	Jesụ ālimmbūlịle ātịle: Lumo umụ̄ndu jumo ābīkịle ulusekelo āpījịle ifị̄ndu fịngị fị̄jo, alinkubabilikila abāndu ba bị̄ngị;
42014017	lelo pa kabalilo ka kulila ifị̄ndu alinkuntuma ummbōmbị gwake kukubabūla aba babilikilị̄gwe ukuti bị̄sege, ifị̄ndu fyosa fịjabị̄gwe.
42014018	Lolị bōsa bafwene ịtolo balinkulōnda isya kukānịlamo. Ugwakwanda alinkummbūla alinkuti: Nūlịle unngūnda lelo ngulōndịgwa ukuti mbēke kukugukēta; ngukusūma ukuti ūhobokelege.
42014019	Ujūngi ātịle: Nūlịle īngāmbaku kalōngo, nsụmwịke kukusịkēta mụno sịkulimila, mbelịle ukāndambilengeko.
42014020	Kangi ujūngi ạ̄tile: Nālipakwega unkị̄kulu, po ndolị̄gwe ukuti nịse.
42014021	Ummbōmbị alinkugomoka alinkwakummbūla syosa sịsịsị umalafyale gwake. Po papo umwenekāja alinkukalala alinkummbūla ummbōmbị gwake alinkuti: Būka nakalīnga mmịpūlo na ntujila twa kāja akakulūmba ukabatwalege abalōndo, abalemale, abafwamāso naba bịkukwema.
42014022	Ummbōmbị ātịle: Malafyale, syosa isị ulagile sịbōmbị̄gwe, lelo ubujo bukāli bulimo ubu busyele.
42014023	Umalafyale ālimmbūlịle ummbōmbị atịle: Usōke ubūkege mụnjila īndekāno na mmịpaka ukabafịmbilisyege abāndu ukuti bị̄sege, īnyụ̄mba jangu jịsejị̄sule.
42014024	Nịkubabūla umwe nịkuti: Mụli bala babilikilị̄gwe najumo atịsakufịmanyaga nkanwa ifị̄ndu fyangu fya palusekelo.
42014025	Lelo ifịlūndilo fịngị fya bāndu fịlinkwenda nagwe; alinkubasanụkila alinkujoba nabo alinkuti:
42014026	Uju linga ịkwịsa kumyangu bo tāsị akammbēnga ugwịse nunna, unkasị nabāna, nabāmyabo nabalūmbu, kangi nubūmị bwake jūjo, akabagila ukuja mfụ̄ndịgwa gwangu.
42014027	Uju linga atịkupīmba ikikohekano kyake jūjo nukūngōnga une, akabagila ukuja mfụ̄ndịgwa gwangu.
42014028	Umwe mmyinụ, jwanị uju linga ịkulōnda ukujēnga ikisōnge atịkutūgala tāsị pakubala untēngo ukukēta tāsị linga alinafyo ifyakujēngela ukumala?
42014029	Linga atịkubōmba sịsịsị, bo ālị̄sye ulwalo, lelo ịkutolịgwa ukumala, bōsa aba bịkujibona bịsakwandaga ukummōbela bātigi:
42014030	Umụ̄ndu uju ālyandịle ukujēnga kangi atolị̄gwe ukumalisya.
42014031	Pamo alịko jumo umalafyale uju āsụmwịke kukulwa ubwịte numalafyale ujūngi, uju atịkutala tāsị ukwịtūgala nukupima linga ịkwakuja namaka ukulwa nabalugụ baelufụ amalōngo mabili, bo umwene alinabo abasịkali baelufụ kalōngo ịtolo?
42014032	Linga āgịle akabagila ukulwa nabo, bo abalugu bakāli ukufịka bali pabutalị ịsakubatumaga abāndu bakwakwaganịla numalafyale unnịne kukunsūma ukuti bapilikisanịe isya kutwala ulutēngāno.
42014033	Ukufwana bo sịsịsị lelo, uju linga atịkufịleka fyosa ifị alinafyo akabagila ukuja mfụ̄ndịgwa gwangu.
42014034	Umụ̄nyụ nnụnụ; lolị linga umụ̄nyụ gusūkịle, jikajapo injila najimo ijakugupela nkali kangi.
42014035	Gukabagila nukugutāga mụnngūnda, pamo pị̄būngila lya mbolela; abāndu bịkugutāga ndīsị uko. Uju ali nimbulukutu sya kupilikila jo alīpilikaga.
42015001	Po papo lelo abasōngesyasōngo nabatulanōngwa balinkusegelela kumyake kukumpilikisya.
42015002	Abafalịsaị na bamanyakalata balinkwịbụnēsya balinkuti: Umụ̄ndu uju ịkubāmbilila abatulanōngwa nukulya nabo.
42015003	Po papo alinkubabūla ikifwanịkisyo iki, alinkuti:
42015004	Jwanị umwe mmyinụ uju ali nīng'ōsị mịa jumo linga jisobịle jimo atịkusịleka mmātēngele amalōngo mahāno na mana na ịhāno naịna sịla, ukubūka nkujilōnda iji jisobịle ukwịsakufịka papo ịkujagila?
42015005	Lelo bo ajagile, ịkujibagala pafịbeja fyake nukusekela.
42015006	Bo afịkịle kukāja, ịkubabūngānịa abanịne na bapalamanị bāke, ịkubabūla ịkuti: Amụ̄ndūle ukusekela njagịle ing'ōsi jangu iji jasobịle.
42015007	Nịkubabūla ukuti bo sịsakuja bunobuno, lwịsakujangako ulusekelo ulwịngị fị̄jo kumwanya kunōngwa ja ntulanōngwa jumojwene uju apīndwịke ukukīnda pa bagolofụ amalōngo mahāno na mana na bahāno na bāna aba bakafụ̄mbwa nulupīnduko nalumo.
42015008	Pamo alịko jumo unkị̄kulu uju ali nindalama kalōngo uju linga asobị̄sye lumo atịkukosya īnyāle nukupyagila nnyụ̄mba, nukwịjūla fị̄jo ukulōnda ukwịsakufịka papo ịkulwagila?
42015009	Lelo bo alwagịle, ịkubabūngānịa abanịne, nabapalamanị ịkuti: Amụ̄ndūle ukusekela, ndwagịle ulutalama ulu lwasobịle.
42015010	Nịkubabūla ukuti ukufwana bo sịsịsị abāndumị ba Kyala bịkusekela kuntulanōngwa jumojwene uju ịkupīnduka.
42015011	Jesụ alinkujoba kangi alinkuti: Ālịko jumo umụ̄ndu uju āli nabāna babili abalumyana;
42015012	unnāndi alinkujoba ku gwịse alinkuti: Tāta, ikyuma ūnjabile ikyangu. Po papo alinkubajabanịa ikyuma kyake abānāke bo babīli.
42015013	Bo gakakīndapo amasịku mịngị umwana unnāndi alinkubūnganịa fyosa ifị āli nafyo alinkusụmụka injila ukubūka kukị̄su kya kubutalị, ko alinkwakubụlụlụsya ikyuma kyake mụmbōmbo sya bwalānganị.
42015014	Lelo bo amalịle ukutāga ikyuma kyosa, īnjala īngulūmba jilinkugwa nkị̄su kila umwene alinkuja nndōndo.
42015015	Bunobuno lelo alinkubūka kukwịngila īmbōmbo kumụ̄ndu jumo ugwa nkị̄su kila, jo alinkuntuma mụ nngūnda gwake ukuti atị̄mege īngulube.
42015016	Alinkunyonywa ukulya amakāndi ga ndima aga syalayaga īngulube; akālipo najumo ugwakumpa ifyakulya.
42015017	Lolị bo ị̄jagēnịe mwene ātịle: Tāta ali nababōmbị bị̄ngị fị̄jo, bịkulya bịkwịkuta nukusyasya, lolị une kuno ngufwa injala!
42015018	Ngusụmụkaga ukubūka kwa Tāta ngwakutigi: Tāta ndulịle īnōngwa kwa Kyala na kumyako.
42015019	Ngabagila ukuja mwanāko kangi; umbelege ukuja ne jumo gwa aba ubị̄ngị̄sye īmbōmbo, kubafwika.
42015020	Po papo alinkusụmụka ukwịsa kugwịse. Loli bo akāli ali pabutalị ugwịse alinkwenda nukummbona, ikisa kilinkunkola alinkubopa alinkwakunkụmbātila alinkumponịa,
42015021	Po papo umwana alinkujoba nagwe alinkuti: Tāta, ndulịle īnōngwa kumwanya na kumyako; ngabagila ukuja mwanāko kangi.
42015022	Loli ugwịse alinkubabūla ababōmbị bāke alinkuti: Umụtwale nakalīnga umwenda unnụnụ mụmfwike; mụmfwike na kakuba nndōbe nifịlato mmalūndi;
42015023	mwege ni ngāmbaku īndụbwa īnyāte mụkome, tulyege tusekelege;
42015024	namanga umwanāngu uju āfwịle, lolị lilino asyukịle; āsobịle lilino abonị̄ke. Po papo balinkwanda ukusekela.
42015025	Pakabalilo kalakala umwanake unkulūmba āli mụnngūnda; lelo bo ịkwịsa asegelị̄le pakāja, alinkupilika akōgo ka nyīmbo nukumoga.
42015026	Alinkunkōlela ummbōmbị jumo alinkunndālūsya isị syabonị̄ke.
42015027	Ālimmbūlịle ātịle: Unnụgụnago ịsịle, lelo ugūso ankomị̄le īngāmbaku īndụbwa īnyāte, papo ammwambilị̄le unnụnụ ịtolo.
42015028	Lolị akālēle, asị̄ta nukwịngila nnyụ̄mba. Ugwịse alinkusōka pānja alinkuntēngulila,
42015029	lolị umwene alinkummwamụla ugwịse alinkuti: Kēta, mfyinja ifị̄ngị fyosa ifị ngubōmbị̄le ugwe ngakịlanịamo sịku īndagilo syako; lolị ugwe ukāmbamo sịku na kapene akākuti mbīkege ulusekelo nabīnāngu.
42015030	Lolị bo ịsịle umwanāko, uju atāgịle ikyuma kyako mmalaja, ummbōlị̄le īngāmbaku īndụbwa!
42015031	Ugwịse ātịle: Gwe mwanāngu, ugwe tuli twesa bwịla, fyosa ifị ndinafyo fyako.
42015032	Lolị kubagị̄le ukuti tusekelege nukwịkyela, namanga unnụgụnago āfwịle lolị lilino asyukịle; āsobịle lolị lilino āgị̄gwe.
42016001	Kangi alinkubabūla abafụ̄ndịgwa bāke alinkuti: Ālịko jumo unkabị uju āli numwenelelị, uju bālimmōhị̄le kumyake ukuti ịkubụlụlụsya ikyuma kyake.
42016002	Po papo alinkwenda nukummbilikila alinkunndālūsya alinkuti: Sịli bulebule īnōngwa isị ngupilika bịkukujoba? Mbalilaga ifya pabwenelelị bwako namanga utịkwandisya kangi ukuja mwenelelị.
42016003	Po papo umwenelelị alinkwịnogona mụ̄nda mmyake alinkuti: Kali ndubule, apa umalafyale gwangu ịkwega ubwenelelị kumyangu? Ngaja namaka ukulima kangi ukusūma ndi nisonị.
42016004	Nsyagịle isyakubōmba, ukuti abāndu bịsebanyambililege nnyụ̄mba syabo bo ngagị̄gwe mbwenelelị.
42016005	Po papo alinkubabilikila jumo jumo aba bākopịle ifyuma fya Malafyale, alinkunndālūsya untasị alinkuti: Ugwe kumelelịgwa fịlīnga numalafyale?
42016006	Ātịle: Ifyakupimila īnyēmba mịa jumo. Ālimmbūlịle ātịle: Ega kalata tugasya mbibimbibi usị̄mbe amalōngo mahāno.
42016007	Kangi alinkujoba kujūngi alinkuti: Ugwe gwakopịle bule? Ālimmbūlịle ātịle: Ifị̄bo fya nganụ imịa jimo. Ālimmbūlịle ātịle: Ega kalata, usị̄mbe amalōngo lwele.
42016008	Po papo umalafyale alinkuntụ̄fya umwenelelị unnịongafụ kunōngwa ja bukomụ bwake; namanga abamụ̄ngị̄sị, mụngulilo jabo babakīndịle ubukomụ abanya lumụlị.
42016009	Kangi Jesụ alinkujoba alinkuti: Bunobuno lelo nịkubabūla une nịkuti: Amwịkabilege abamanyānị ni kyuma kya pakị̄su ko kuti linga sịku bo kimalị̄ke bịsebabāmbililege ntwaja utusịtakumalika sịku.
42016010	Uju linga mwịkilị, ntūndu utunāndi jo ịkuja mwịkilị na ntūndu utukulūmba, jope uju akaja nsūbilịgwa ntūndu utunāndi jo akaja nsūbilịgwa mope nantūndu utukulūmba.
42016011	Po lelo linga ukaja mwịkilị mfyuma fya bunịongafụ, po ajege jwanị ugwakukusūbila ku sūbila ukukupa ikyuma kya nalolị.
42016012	Lelo linga mụkaja bị̄kilị nkyuma kya bāngi, po jwanị ịsakubapaga iki kyo kyinụ jujumwe?
42016013	Akajako najumo ummbōmbị uju abagị̄le ukubabōmbela abanyafyale babili; buno ịsakummbēnga jumo nukunngana unnịne, pamo ịsakwịnị̄ngaga kuli jumo nukunsyokela ujūngi. Ukabagila ukummbōmbela Kyala pamopēne nikyuma.
42016014	Abafalịsaị, aba bāli baganandalama, bāpilị̄ke syosa sịsịsị, po papo balinkummōbela.
42016015	Umwene alinkubabūla alinkuti: Umwe mụli bāndu aba bịkwịnāngisya ubugolofụ nkyenị mbāndu, lolị Kyala asịmēnye īndụmbụla syinụ. Namanga aka abāndu bakīmịke, ko kāndu kapela kinyanyasị kumāso kwa Kyala.
42016016	Īndagilo sya Mose naisị bāsị̄mbịle abakụ̄ngụlụka syabōmbaga ukwịsakufịka nkabalilo ka Johanị Umōsị; ukufụmila palapala īnōngwa īnụnụ sya kitāngālala kya Kyala sịkulūmbililịgwa, umụ̄ndu gwesa ịkwịngilila kumaka.
42016017	Lolị kupepe fị̄jo ikya kumwanya nikyapāsi ukujōnga ukukīnda ukōmoka akanyụsụlị kamo ka ndagilo.
42016018	Umụ̄ndu gwesa uju linga ịkunsōsya unkasị nukwega ujūngi bo abōmbịle īmbị̄bị ja bulogwe; kangi linga umụ̄ndu ịkwega unkị̄kulu uju asōkịle kunndume bo alogịlwe.
42016019	Nkabalilo kamo āliko jumo umụ̄ndu unkabị uju āfwalaga imyenda gya ntēngo gwa pamwanya, kangi alinkugona mbunụnụ bwịla.
42016020	Ālịpo jope numụ̄ndu jumo unndōndo uju īngamụ jake āli jo Lasalo, uju ummbili gwake fyali fịlōnda fịtupu, uju bwịla ālīndaga pakifịgo kya nkabị jula,
42016021	alinkunyonywa ukulya utubụlụlụkisya twafị̄ndu utu twasatukaga ukufụma pāmēsa iji ālīlāngapo unnkabị. Syope īmbwa sịlinkwịsa sịlinkummyanda ifịlōnda fyake.
42016022	Unndōndo alinkufwa, abāndumị balinkumpīmba balinkwakuntūgasya kifụkị na Abụlahamụ pa lusekelo lwa kulya ifị̄ndu kumwanya. Unkabị jope alinkufwa alinkusyilịgwa,
42016023	Lelo mbusyuka bo ali ndukubilo ulukulūmba alinkwịnula amāso alinkummbona Abụlahamụ pabutalị, atūgasēnịe na Lasalo.
42016024	Po papo alinkukōlela alinkuti: Gwe Tāta Abụlahamụ! Ulīmbākisyaga, untume Lasalo ajụbike ulōbe lwake mmīsi, ịse andalalisye palulimị, namanga ngutamịgwa fijo mmōto mụno!
42016025	Loli Abụlahamụ ālyamwịle ātịle: Ukūmbukege mwanāngu, ukuti bo ulikubūmị ugwe gwapēgị̄gwe ifịnụnụ fyosa, lolị Lasalo ālinafyo ifịbị̄bị fịtupu.
42016026	Pamwanya pali syosa isyapakāti pamyinụ nanụswe lulịpo ulupānga ulutalị, ko kuti aba bịkulōnda ukuloboka ukufụma kuno ukwịsa kumyinụ batolịgwege, kangi ukuti gwesa uju ịkulōnda ukuloboka ukufụma kuno mụlịko ukwịsa kumyitu atolịgwege.
42016027	Unkabị ātịle: Po lelo ngukusūma Tāta Abụlahamụ, nịkuti untume Lasalo kunyụ̄mba ja Tāta,
42016028	kuno ndi nabāmyitu bahāno. Abūke akabasoke ukuti bangịsakuja bojujūne ukwịsa ndukubilo mụno.
42016029	Lolị Abụlahamụ ātịle: Abāmyinụ bali nabo ba Mose nabakụ̄ngụlụka bakubasoka; bo babapilikisyege isị bịkujoba.
42016030	Unkabị ālyamwịle ātịle: Isyo syomma, Tāta Abụlahamụ! Lolị linga jumo uju asyukịle ukufụma mbafwe abūkịle kumyabo, bịkwakupīnduka.
42016031	Po ālimmbūlịle ātịle: Linga batịkubapilika ba Mose na bakụ̄ngụlụka, po sịtịsakubakolaga abēne nalinga jumo āsyukaga ukufụma mmbafwe.
42017001	Po papo Jesụ alinkububūla abafụ̄ndịgwa bāke alinkuti: Isyakubagwisya abāndu syo sịlịpo sịtịkupōndwa ukwịsa; lolị ahīlị uju ịkusịtwala isyakubagwisya abāngi!
42017002	Umụ̄ndu gwa bo bunobuno kwali kunụnụ fị̄jo ukumpịnyila ulwala mmakosị nukuntāga mụnyanja, ukukīnda ukuti antwalilege ubutulanōngwa jumo ugwa banāndi aba.
42017003	Mụje māso mwịtị̄mege; linga gwagịle ugwamyinụ ịkubōmba isị sịli mwịko unkemelege, linga apīndwịke unswege;
42017004	kangi linga gwagịle ịkukuliga kahāno na kabili mwịsịku, kangi ịkugomokela kahāno nakabili kumyako ịkuti: Nsobịle, fịkuti unswege.
42017005	Abafụ̄ndịgwa bājobịle ku Ntwa bātịle: Ulitōngelapo ulwịtiko lubāle!
42017006	Untwa ātịle: Linga mwali nulwịtiko ulu luli bo akaseke ka mụtaka ubunāndi angali mụmēnye ukujoba kumpịkị gwa mandōngomịlo mụkuti: Kūpūka ukibyāle mụnyanja, po angali gukubị̄tika.
42017007	Bule umwe mụno mụjīlị̄le linga jumo ali nummbōmbị gwake gwa kulima pamo gwa kutị̄ma īng'ōsị, bo akotwịke ịkummbūla ịkuti: Oko nakalīnga tūgala ulyemo?
42017008	Atịsakummbūla ukuti: Ndendekekesya ifị̄ndu, ufwale imyenda gya mbōmbo ukwịsakufịka bo mmalịle ukulya nukunwa, po lelo nụngwe ulyege nukunwa?
42017009	Bule ịkugw'ulupi kummbōmbị kunōngwa jakuti abōmbịle isị ālagilị̄gwe?
42017010	Nanụmwe bunobuno, linga mụbōmbịle isị mwalagilị̄gwe, mutigi: Tuli babōmbị abasịtakubagila; tubōmbịle syene isi jali mbōmbo jītu ukusịbōmba.
42017011	Lelo bo Jesụ ịkulabila ku Jelụsalemụ, ēndaga mụmpaka gwa Samalịja na Galịlaị.
42017012	Bo ịkubūka nkāja kamo akanāndi alinkwaganịla nabāndu kalōngo aba bali nimbūngo ja bukoma; bīmịle pabutalị;
42017013	bịkukōlela bịkuti; Gwe Jesụ gwe Malafyale! Ulitupākisyaga!
42017014	Bo ababwene ābabūlịle ātịle: Amụbūke mụkị̄nāngisye kubapụ̄tị. Lelo bo bịkubūka balinkwenda nukubūmbuluka.
42017015	Lelo jumo mụli balabala, bo ị̄bwene ukubūmbuluka, alinkugomoka, alinkumpāla Kyala niịsyu ilịkulūmba,
42017016	alinkwakubụngụlụka mmalūndi mwa Jesụ alinkugwa ulupị. Lelo umwene āli Nsamalịja.
42017017	Po lelo Jesụ ālālūsị̄sye ạ̄tile: Aba bābūmbulusị̄gwe bakāli kalōngo? Bahāno na bāna bo bali kūgu?
42017018	Nōngwa jafịkị najumo akagomoka kukuntụ̄fya Kyala lolị mwene unhēsya uju?
42017019	Po papo alinkummbūla alinkuti: Sụmụka ubūkege, ulwịtiko lwako lḳubūmbulwịsye.
42017020	Abafalịsaị bamo balinndālūsị̄sye Jesụ akabalilo ka kwịsila ikitāngālala kya Kyala. Ālyamwịle ātịle: Ikitāngālala kya Kyala kitịkuboneka mmaso ukwisa.
42017021	Najumo atịsakujobaga ukuti: Kēta, iki kili apa! Pamo kila kili kula! Namanga ikitāngālala kili mmyinụ jujumwe.
42017022	Po papo alinkubabūla abafụ̄ndịgwa alinkuti: Gịkwịsaga amasịku apa mwịsakunyonywaga fị̄jo ukulibona ilị̄sịku limo mmasịku ga Nnyamụ̄ndu, lolị mụtịsakulibonaga.
42017023	Kangi bịsakubabūlaga bātigi: Kēta, alinkūla! Pamo kēta, ali kuno! Mungịsakubūkangako, mụngịsakubakōngaga.
42017024	Buno bo apa ulumụlị lwa fụla lụkumwekụka lụkugumụlika umpālānga ukufụma kulubafụ lumo ukwakufịka kulubafụ ulūngi, bo ịsakutendekaga Nnamụ̄ndu mwịsịku lyake.
42017025	Lolị fịkuti tāsị akubilwege mụnjila nyịngị nukusyokelịgwa na bāndu ba lilino aba.
42017026	Bo mụno syajīlị̄le nkabalilo ka Nwaka, bo sịsakutendekaga na mmasịku ga Nnyamụ̄ndu.
42017027	Abene Bạ̄lyaga, nukunwa, balinkwega nukwegigwa, mpaka ukwịsakufịka pị̄sịku ili Nwaka ịngilaga mụngalaba, apa umwelesyo gwịsaga nukubapyụta bōsa.
42017028	Kangi ukufwana bo mụno syajīlị̄le mmasịku ga Lotị apa balinkulya, balinkunwa, balinkūla, balinkūlisya, balinkubyala, balinkujēnga,
42017029	lolị pị̄sịku ili Lotị āsōkelāngamo mụ Sotomụ, umōto umōngānịe nikibịlịtị gulinkulagala ukufụma kumwanya ukufwana fụla jịkutịma, gulinkubapyụta bōsa,
42017030	bo sịsakujaga bunobuno na pị̄sịku lya kwịsakubonekela Nnyamundu.
42017031	Pị̄sịku lila, uju ali pamwanya pānyụ̄mba angịsakusụlụkaga kukwega ifyuma fyake nnyụ̄mba jake; buno buno kangi uju linga ali mụnngūnda angịsakugomokelaga kukāja.
42017032	Mụkūmbukilege mụ nkasị gwa Lotị.
42017033	Uju linga ịkuti mbuponesye ubūmị bwake jo ịsakubupēsyaga, lolị uju linga ịkubutāga ubūmị bwake jo ịsakubuponesyaga.
42017034	Pakilo kilakila, ngubabūla ukuti babili bịsakulambalalaga pakitala kimokyene; jumo ịsakwegịgwa ujūngi ịsakulekịgwa pāpo.
42017035	Abakị̄kulu babili bịsakusyaga pamopēne pa lwala; jumo ịsakwegịgwa ujūngi ịsakulekịgwaga. [
42017036	Abāndu babili bịsakulimaga bo babili mụnngūnda gumogwene, jumo ịsakwambililịgwaga unnịne ịsakulekịgwa pāpo.]
42017037	Po papo balinkunndālūsya balinkuti: Ko kūgu Malafyale? Ābabūlịle ātịle: Apa gulịpo umfị̄mba po apa nimịnōmbo gịkubūngāna.
42018001	Po papo Jesụ alinkubabūla abafụ̄ndịgwa bāke ikifwanịkisyo, ukubamanyịsya ukuti kwababagị̄le ukwịpụ̄ta bwịla kisịta kunyololokamo sịku.
42018002	Alinkuti: Ālịko jumo unndōnganōngwa nkāja kamo akakulūmba uju akantị̄laga Kyala kangi akammwimikaga najumo umụ̄ndu,
42018003	nkāja kalakala ālimo jumo unkị̄kulu umfwile uju ị̄saga kabilikabili kumyake ạ̄tigi: Ulindōnganịaga īnōngwa nu nndufụ gwangu.
42018004	Tāsị āsị̄tịle; lolị pānyụma ālinogwịne ātịle: Napāpo ndinkuntị̄la Kyala kangi ndinkumpāsya najumo umụ̄ndu,
42018005	lolị kunōngwa ja nkị̄kulu umfwile apa ịkūsị̄ngula, ngunndōngelaga īnōngwa jake, aleke ukungatasya ukūngịlila.
42018006	Po papo UNTWA alinkuti: Amụpilike isị ịkujoba unndōnganōngwa unnịongafụ.
42018007	Bule Kyala atịsakubalōngela īnōngwa syabo abasalịgwa bāke, aba bịkunndilila pamụ̄si na pakilo? Bule ịsakukābilaga ukubatūla?
42018008	Nịkubabūla une nịkuti: Atịsakuhābapo ukubagolokesya īnōngwa syabo. Lolị lelo bule bo nnyamụ̄ndu ịkwịsa, ịsakulwaga ulwịtiko nkị̄su?
42018009	Po papo kangi Jesụ alinkubabūla ikifwanịkisyo kya aba bị̄bonaga bābo ukuja bagolofụ, aba bābasyokelaga abāngi alinkuti:
42018010	Abāndu babili bālị̄ngị̄le nnyụ̄mba īnyị̄kemo nkwịpụ̄ta, jumo ali Mfalịsaị ujūngi āli nsōngesyasōngo.
42018011	Umfalịsaị alinkusụmụka alinkwịpụ̄ta alinkwịjobēsya mwene alinkuti: Gwe Kyala, nịkugwa ulupị kumyako apa une ngaja bo abāndu abāngi: Imịnyāmbụta, abanịongafụ nabalogwe; jope najunsōngesyasōngo uju ngafwana nagwe.
42018012	Ngufīpīka ifị̄ndu kabili mụnndungu gumo, fyosa ifị ngukaba ngusōsya ukuja fya pị̄lōngo.
42018013	Lolị unsōngesyasōngo, bo īmịle pabutalị alinkusịta nukwịnula amāso gāke kumwanya, lolị alinkwịkoma kukipāmbaga, alinkuti: Gwe Kyala, ujege nikisa kumyangu nentulanōngwa!
42018014	Ngukubūla ukuti unsōngesya sōngo ābūkịle kunyụ̄mba jake bo ahobokelị̄gwe īmbị̄bị syake, lolị Umfalịsaị jo akāhobokelị̄gwe; namanga gwesa uju ịkwịjīmịka mwene ịsakwịsịgwaga, lolị uju ịkwịjị̄sya mwene jo ịsakwimikịgwaga.
42018015	Lelo po papo balinkubatwala kwa Jesụ nabānịke abanịnị ukuti abapalamāsyege; lelo bo abafụ̄ndịgwa basịbwene sịsịsị, balinkubakemela.
42018016	Umwene Jesụ alinkubabilikila alinkuti: Amụbaleke abānịke bị̄sege kumyangu, mụngabakānịsyaga, namanga ikitāngālala kya Kyala kyabo aba bali bo bababa.
42018017	Nalolị nikubabūla une nịkuti: Gwesa uju atịkukyambilila ikitāngālala kya Kyala bo umwanịke atịsakwakwịngilamo sịku.
42018018	Po papo unndagilị jumo alinkunndālūsya alinkuti: Gwe mmanyịsị gwe nnụnụ, mbōmbe fịkị ukuti ngị̄ngilege mmbūmị bwa bwịla bwịla?
42018019	Jesụ ālimmwamwịle ātịle: Kūnjoba fịkị ubunụnụ une? Akajako najumo unnụnụ, lolị mwene Kyala.
42018020	Usịmēnye īngomēlesyo: Ulwa kuti: Ungalogwaga, nulwa kuti: Ungagogaga, nulwa kuti: Ungahījaga, nulwa kuti: Ungatūngulupaga, nulwa kuti Ummwimikege ugūso nu nyoko?
42018021	Ālyamwịle ātịle: Syosa sịsịsị, nsịkōngịle ukufụma mbukeke bwangu.
42018022	Lelo bo Jesụ apilị̄ke lilīli, ālimmbūlịle ātịle: Kasyele akāndu kamo aka kịkulōndịgwa ukukabōmba ugwe. Ukūlisye fyosa ifị ulinafyo ukabajabanịe abalōndo, po kwịsakukabaga ikyuma kumwanya; napo ukị̄sege ūngōngege une.
42018023	Lolị bo apilị̄ke sịsịsị alinkwenda nukusụlụmanịa, namanga āli nkabị fị̄jo.
42018024	Lelo bo Jesụ ịkunkēta ātịle: Bo bupalapala bukị kuli aba bali nifyuma ukwịngila nkitāngālala kya Kyala!
42018025	Kupalapala fijo unkabị ukwịngila nkitāngālala kya Kyala kukīndịle na kubupalapala bwa ngamịla ukwenda nkapegeso ka sịndano.
42018026	Aba bāpilị̄ke sịsịsị bātịle: Lelo po jwanị abagị̄le ukupona?
42018027	Lolị umwene ātịle: Isị umụ̄ndu sịkuntola ukubōmba, kwa Kyala mbepe ịtolo.
42018028	Po papo Petelị alinkujoba alinkuti: Kēta tutulekịle utwaja twitu tḳukōngịle jujugwe?
42018029	Ābāmwịle ātịle: Nalolị nikubabūla une nịkuti: Akajako najumo umụ̄ndu uju ịkujileka īnyụ̄mba jake pamo unkasị, pamo abāmyabo pa abapāpị pamo abāna kunōngwa ja kitāngālala kya Kyala,
42018030	uju atịsakwambililaga ifị̄ngị fị̄jo nkabalilo aka, nubūmị bwa bwịla nkabalilo aka kịkwịsaga.
42018031	Po papo Jesụ alinkwepukapo na kalōngo nababili bala alinkubabūla alinkuti: Mụkupilika! Tusụmwịke ku Jelụsalemụ ko sịkwakubonekelaga syosa isị abakụ̄ngụlụka bāsị̄mbịle isya Nnyamụ̄ndu.
42018032	Ịkwịsakupēgịgwaga ku bāpānja, aba bịsakummwangalilaga, nukuntuka, nukunswela amata.
42018033	Bịsakunndụgụtulaga ningịlị kangi bịsakunngogaga, lolị bo gakīndịle amasịku matatu ịsakusyukaga.
42018034	Lolị abafụ̄ndịgwa bakāsyagēnịe nasịmo mbujobị bububu; īsanụkisyo jake jafịsịgwe kumyabo, balinkusịta kusyaganịa isị Jesụ ājobaga.
42018035	Lelo bo Jesụ asegelị̄le mụ Jelịko alinkwaga umfwamāso jumo atūgēle pāmbali pansebo ịkusūma ifyabusūsilwa;
42018036	bo apilị̄ke unndị̄ndo gwa kilūndilo kya bāndu aba bākīndiga, alinkulālūsya alinkuti: Fịndu fịkị?
42018037	Bālimmbūlịle bātịle: Jo Jesụ gwa mụ Nasaletị ịkukīnda.
42018038	Alinkukōlela alinkuti: Jesụ, gwe nnya Ndabitị, ulīmbākisyaga!
42018039	Aba bāli nkyenị balinkunkemela, balinkummbūla ukuti abatame; lolị umwene po alinkōngelapo ukukōlela alinkuti: Gwe nnya Ndabitị, ulīmbākisyaga!
42018040	Po papo Jesụ alinkwenda nukwima alinkulagila ukuti bantwale kumyake; lelo bo asegelị̄le, ālinndālūsị̄sye ātịle:
42018041	kulōnda ukuti ngubōmbele sya fịkị? Ātịle: Gwe NTWA, ngusūma ukuti ngētege.
42018042	Jesụ ālimmbūlịle ātịle: Kētaga, ulwịtiko lwako lukuponị̄sye.
42018043	Po papo nakalīnga ịtolo alinkwenda nukukēta alinkunkōnga Jesụ, alinkugwa ulupị kwa Kyala. Lelo bo ikilūndilo kya bāndu kisịbwene sịsịsị kilinkumpāla Kyala.
42019001	Alinkwịngila mụ Jelịko, alinkukīsanịa,
42019002	Ālịko jumo unsōngesyasōngo uju īngamụ jake āli jo Sakaị, uju āli nkabị.
42019003	Alinkulōnda ukummanya Jesụ mụno ajīlị̄le, lolị alinkupōndwa ukummbona kunōngwa ja kilūndilo kya bāndu, namanga umwene āli mpīmba.
42019004	Po papo alinkubopela nkyenị alinkwakukwela mụnkuju ukuti mo ankētelege namanga ali gwa kwenda īnjila jilajila.
42019005	Lelo bo Jesụ afịkịle pa bujo bulabula, alinkukēta mmwanya alinkummbūla alinkuti: Sakaị sụlụka nakalīnga, kumbagị̄le une ukutūgasya pa nyụ̄mba jako umụsyugu.
42019006	Po papo alinkusụlụka mbibimbibi alinkummwambilila nulusekelo.
42019007	Lelo bo basịbwene sịsịsị bōsa balinkwenda nukwịbụnēsya balinkuti: Ị̄ngị̄le ukuja nhēsya gwa mụ̄ndu untulanōngwa.
42019008	Sakaị alinkwima alinkujoba ku NTWA alinkuti: Gwe NTWA ikyuma kyangu ngujabanịa pakāti na pakāti kimo ngubanị̄nga abalōndo; uju linga nunsyobịle fịmo ngunngomolela ifyakufwana kana mụli ifị nālinsyobịle.
42019009	Jesụ ālimmbūlịle ātịle: Umụsyugu ubupokị bwịsịle kunyụ̄mba iji, apa jope umụ̄ndu uju mwana unndumyana gwa Abụlahamụ.
42019010	Namanga Nnyamụ̄ndu ālisịle kukubalōnda nukubapoka aba basobịle.
42019011	Bo abāndu balipakupilikisya sịsịsị, alinkūmīlisya ukubabūla ikifwanịkisyo. Namanga āsegelị̄le mụ Jelụsalemụ kangi abāndu bịnogonaga ukuti ikitāngālala kya Kyala kịkuja pakuboneka nakalīnga.
42019012	Po lelo ātịle: Ālịko jumo umụ̄ndu ugwa ngamụ uju ābūkịle kukị̄su kya kubutalị kukwambilila amaka ga bunyafyāle, ātendekị̄sye ukugomokela kukāja bo āmbilị̄le ubunyafyale.
42019013	Bo akāli ukusụmụka, ababilikị̄le ababōmbị bāke kalōngo, alinkubapa jumo jumo ulutalama lwa sahabu alinkubabūla alinkuti: īndalama isyo mụkyụlụkisyege mpaka pakabalilo aka nịsakwịsilaga.
42019014	Lolị abāndu bāke bakālinnganịle, bālintumị̄le īndumị, jankōnga ukummbūla ukuti bakanndōndaga ukuja nndagilị gwabo.
42019015	Lelo bo agomwịke āmbilị̄le amaka ga bunyafyāle, alinkubalagila ababōmbị balabala, aba ābapēle īndalama, ukubūka kumyake, ukuti afịmanye ifị bakābị̄lepo mbukyụlụsị.
42019016	Untasị alinkusegelela kumyake alinkuti: Gwe NTWA ulutalama lwako lukabị̄lepo isị̄ngị kalōngo.
42019017	Umwene ālimmbūlịle ātịle: Ubōmbịle kanụnụ, gwe mmbōmbị gwe nnụnụ! Namanga gwali mwịkilị na mfịnāndi; kujaga nndagilị gwa twaja utukulūmba kalōngo.
42019018	Ummbōmbị gwabubili alinkwịsa alinkujoba alinkuti: Malafyale ngabị̄lepo īndalama sya sahabu ịhāno ukufụma nndutalama lumo ulu gwalimbēle.
42019019	Uju ālimmwamwịle ātịle: Kulagilaga utwaja utukulūmba tuhāno.
42019020	Alinkwịsa ummbōmbị ujūngi alinkuti: Malafyale, ulutalama lwako lwa sahabu ulu; nālufịsịle nkitambāla kya mmaboko.
42019021	Nākutị̄laga papo uli nkali, kwega naifị ukābīkịle kangi kutōndola na mụno ukāsopịlemo.
42019022	Ālimmwamwịle ạ̄tile: Ngukulōngela mụmmasyu gāko jujugwe aga ujobịle. Ūmēnye ukuti ndi nkali, ngwega naifị fịkaja fyangu kangi ngutōndola naifị ngābyele.
42019023	Lelo po fịkị ukābīkaga īndalama syangu mụ bankị? Po angali nāmbilị̄le nisyakōngelapo pamwanya bo ngomwịke.
42019024	Lelo po papo alinkujoba kuli aba bālyimịle palapala, alinkuti: Amwege kumyake ulutalama lwa sahabu, mụmpe ummbōmbị uju alinasyo īndalama kalōngo.
42019025	Lolị bālimmwamwịle bātịle: Malafyale, syo isị alinasyo, kalōngo, lōsa ulu!
42019026	Ālyamwịle ātịle: Nikubabūla umwe ukuti gwesa uju alinafyo fịmo, jo ịkōngelịgwāngapo nifị̄ngị; lolị umụ̄ndu uju akaja nafyo nafịmo, jo fịsakwegịgwaga nafịfịnāndi ifị ali nafyo.
42019027	Lilino lelo isya balugu bāngu aba bakāndōndaga une ukuja Malafyale gwabo, mubatwale kuno, mụbagogege bo ngukēta!
42019028	Lelo bo amalịle ukujoba, alinkutalapo nkyenị, bo ịkulabila ku Jelụsalemụ.
42019029	Bo asegelị̄le mụ Betịfage na mụ Betanịja, pakyamba kya mịsyunguti; alinkubatuma abafụ̄ndịgwa babili;
42019030	alinkuti: Amụbūke nkāja akanāndi kala mụnịngēne nako, bo mụkwịngila mụkwakujaga īmbụ̄nda īmwana, iji najumo akị̄togamo sịku, jikūngị̄gwe; mụkajabule mụkajitwale kuno.
42019031	Linga jumo ịkubalālūsya ịkuti: Mụkujabula jakị? Mukātigi: UNTWA ịkujilōnda.
42019032	Po papo lelo aba bātumị̄gwe balinkubūka balinkwakujaga bo mụmo ababūlị̄le.
42019033	Lelo bo bịkujabula īmbụ̄nda abenenajo bābalālūsịsye bātịle: Nōngwa jafịkị mụkujabula īmbụ̄nda?
42019034	Bātịle: UNTWA ịkujilōnda.
42019035	Po papo balinkujitwala kwa Jesụ, bo bālị̄sye ifịlūndo fyabo pāmwana ja mbụ̄nda balinkwenda nukuntūgasyapo Jesụ.
42019036	Bo ịtogịle ịkwenda abāndu balinkwalisya imyenda gyabo mụnjila:
42019037	Bo basegelị̄le mụ Jelụsalemụ pabusụlụfụ bwa Kyamba kya Mịsyunguti, ikilūndilo ikikulūmba kya bafụ̄ndịgwa kilinkwanda ukunngwila ulupị Kyala nukulāta ukumpāla kuli syosa īngulūmba isị bāsịbwene balinkuti:
42019038	Kyala ansajege umalafyale uju ịkwịsila mụngamụ ja NTWA! Ulutēngāno lujeko kumwanya, ulwimiko lujeko kwa Kyala kumwanya fị̄jo.
42019039	Po papo Abafalịsaị bamo nkilūndilo kila balinkujoba na Jesụ balinkuti: Mmanyịsị bakemele abafụ̄ndịgwa bako babatame!
42019040	Ālyamwịle ātịle: Nikubabūla ukuti linga abāndu aba bābatēme, po amabwe gịsakukōlelaga.
42019041	Lelo bo asegelị̄le akabwene akāja akakulūmba alinkukalilila,
42019042	alinkuti: Linga gwasịmēnye umụsyugu isị sịkutwala ulutēngāno! Lolị lelo papo utịkusịbona!
42019043	Kịkwịsaga akabalilo apa abalugu bīnụ bịsakubajēngelaga ilịmato lya kubasyungūtila nukubafwambilila mụnkāti īmbafụ syosa,
42019044	bịsakubapyụtaga lōsa pamopēne na bāndu aba bali nkāti mmyako; ilị̄bwe nalịmo litịsakulekịgwaga pabujo bwake, papo mụkakāmēnye akabalilo aka Kyala ālisịle kukubapoka umwe!
42019045	Po papo alinkwịngila nnyụ̄mba ja kwịpụ̄tilamo alinkubakagamo aba būlisyaga mụmo,
42019046	alinkubabūla alinkuti: Lisị̄mbị̄gwe ilyakuti: Īnyụ̄mba jangu nyụ̄mba ja kwịpụ̄tilamo; lolị umwe mụjipelịle mbako ja mịnyāmbụta!
42019047	Amasịku gōsa alinkumanyịsya nnyụ̄mba ja kwịpụ̄tilamo. Abapụ̄tị abakulūmba, abamanyandagilo nabalōngosị balinkulōnda ukunngoga;
42019048	lolị balinkusịtakujaga injila najimo ija kubōmbela sịsịsị, papo abāndu bōsa bāsịsūbilaga isị ājobaga.
42020001	Ilị̄sịku limo bo Jesụ alipakubamanyịsya abāndu nnyụ̄mba ja kwịpụ̄tilamo, bo alipakulūmbilila īndumị īnụnụ, abapụ̄tị abakulūmba nabamanyakalata pamopēne na mafụmụ balinkwịsa.
42020002	Balinkujoba nagwe balinkuti: Tubūle kubōmbela mmaka makị syosa sịsịsị, pamo jwanị jo akupēle amaka aga?
42020003	Ālyamwịle ātịle: Nanịne ngubalālūsya; oko mbūla,
42020004	ulōsyo lwa Johanị lwafụmịle kumwanya pamo kubāndu?
42020005	Po papo balinkujobesanịa bābo batupu balinkuti: Linga tụkuti lwafụmịle kumwanya, ịsakutigi: Po fịkị mụkammwịtikaga?
42020006	Lolị linga tukuti: Lwafụmịle kubāndu, abāndu bōsa bịsakututịkaga na mabwe; namanga sịbakolịle ukuti Johanị āli nkụ̄ngụlụka.
42020007	Po lelo bālyamwịle ukuti bakāmēnye kuno lwafụmịle.
42020008	Po Jesụ ābabūlịle ātịle: Nanịne ndịkubabūla amaka aga ngubōmbela sịsịsị.
42020009	Po papo Jesụ alinkwanda ukubabūla abāndu ikifwanịkisyo kya kubalilamo alinkuti: Umụ̄ndu jumo ālimịle unngūnda gwa māfị̄lu, alinkubāsịma ababyala māfị̄lu bakwịsakunhōmba, umwene alinkubūka kukị̄su kya kubutalị ko alinkwakugona akabalilo katalị.
42020010	Bo akabalilo kafịkịle ālintumịle ummbōmbị kuli bala ābāsị̄me unngūnda, ukuti bampege sịmo īseke isị sịfụmịle mụnngūnda gwa māfị̄lu; lolị aba bālyasịmị̄gwe unngūnda gwa kuhōmbela balabala balinkwenda nukunkoma, balinkunngomola kisịta kumpa nafịmo.
42020011	Po papo alinkuntuma ummbōmbị ujūngi; jope balinkunkoma nukummbōmbela īngosyasonị, balinkunkaga kisịta kunnīnga nafịmo.
42020012	Kangi alinkwandisya alinkuntuma ummbōmbị ugwabutatu; uju jo balinkumfụlasya balinkuntāga pānja.
42020013	Po lelo umwene nngūnda gwa māfị̄lu ātịle: Kali po mbōmbe fịkị? Nguntuma umwanāngu unnganịgwa; pamo jo bịkwakumpaga ulwimiko.
42020014	Lolị bo aba bālyasịmị̄gwe unngūnda bammbwene, balinkubūlana balinkuti: Uju jo gwakwịngilapo ikilīngo, oko tunngoge, ukuti ikilīngo kijege kyitu.
42020015	Po papo balinkunsōsya mụnngūnda gwa māfị̄lu balinkwenda nukunngoga. Po lelo umwenenngūnda gwa māfị̄lu ịsakubabōmbelaga syafịkị?
42020016	Ịsakwịsaga abagogege abāndu bala, ēnde nukubapa abāngi ịtolo unngūnda gwa māfị̄lu. Lelo bo bapilị̄ke sịsịsị, bātịle: Syo fịkuti Kyala asịtandamịkege!
42020017	Lolị alinkubakēta alinkujoba alinkuti: Kali lelo kokuti fịkị isị sịsị̄mbị̄gwe isị sịkuti: Ilị̄bwe ili bālisyokị̄le abajēnganyụ̄mba lị̄pelịle ukuja lyo ịbwe ilịkulūmba ilya pāngụto.
42020018	Gwesa uju linga ịkugwa pị̄bwe lilīli ịsakumị̄sukanaga; lolị linga lịkunngwila jumo lịsakuntakanịaga.
42020019	Abamanyandagilo nabapị̄tị abakulūmba balinkulōnda unkunkola Jesụ palapala, papo bāmēnye ukuti bo ịkukijoba ikifwanịkisyo kyakubalilamo kila ābabalaga abēne; lolị bābatị̄lịle abāndu.
42020020	Po papo balinkuntegelela, balinkuntumila abākuntendēla aba bafwanaga bakaja nasyo nasịmo ngīmba bākuntegeka naisị banndālūsyaga ukuti bankolele mbujobị bwake napo bammbīkege nkiboko kya nndindililakị̄su.
42020021	Balinkunndālūsya balinkuti: Mmanyịsị tumēnye ukuti kutalusya ukujoba nukumanyịsya, umụ̄ndu utịkunsalila ukukōnga mmbūndu bwake, lolị kumanyịsya isya nalolị isị Kyala ịkusịlōnda kumụ̄ndu.
42020022	Tubūle, bule mwịko uswe ukusōnga īsōngo kwa Kesale, pamo mụkaja mwịko?
42020023	Lolị ābwagēnịe ubukomụ bwabo, ābabūlịle ātịle:
42020024	Nangisya ulutalama. Lulị nikifwanị kyanị nubusị̄mbe bwanị? Bātịle: Bwa Kesale.
42020025	Ābabūlịle ātịle: E, po ngīmba mpege Kesale ifya bukesale bwake, jope na Kyala mụmpege ifya pa bwakyala bwake.
42020026	Po papo balinkutolịgwa nkyenị mmbāndu ukunkolela muli isị abōmbịle; lolị balinkubatama balinkubuswịga ubwamụlị bwake.
42020027	Po papo balinkwịsa kumyake Abasatukajị bamo, aba bịkuti ukusyuka kukajako,
42020028	balinkunndālūsya balinkuti: Mmanyịsị, Mose ātusị̄mbị̄le ukuti linga ugwamyabo gwa mụ̄ndu jumo ịkufwa bo akalekamo mwana, umụ̄ndu jula kummbagị̄le ukuti ammwịngilēngepo unkasị, ampāpilengemo abāna ugwamyabo.
42020029	Lelo bāliko abanyamụ̄ndu bahāno nababili; ugwa kwanda ālyegịle unkị̄kulu, ēnda nukufwa bo akapapamo abāna;
42020030	ugwa kibili,
42020031	nugwa kitatu bālimmwegịlemo unkị̄kulu jula, kangi bōsa bo bahāno nababili bāfwịle abasịtakulekamo mwana.
42020032	Kūnyụma kuli bōsa unkị̄kulu jope alinkwenda nukufwa.
42020033	Po lelo mmbusyuka unkị̄kulu jula ịsakujaga nkasị gwa aliku?
42020034	Jesụ ābāmwịle ātị̄le: Abanyāmbala na bakị̄kulu ba nkị̄su iki bịkwega kangi bịkwegịgwa,
42020035	lolị aba bubabagile ubujo bwa kumwanya naba basyukịle mmbafwe batịkwegana,
42020036	papo abēne batịkwandisya kangi ukufwa namanga bafwene na bāndumị kangi bāna ba Kyala, namanga basyukisị̄gwe mbūmị ubupya ukufụma mmbafwe.
42020037	Isyene isya kusyuka abafwe syo na Mose āsịnāngị̄sye pabwelụ mbusị̄mbe bwa nōngwa sya kisyanju iki kyalapilaga umōto apa ịkunnjoba UNTWA ukuja jo Kyala gwa Abụlahamụ, jo Kyala gwa Ịsịhaka kangi ukuja jo Kyala gwa Jakobụ.
42020038	Umwene akaja jo Kyala gwa bafwe, lolị jo Kyala gwa būmị; namanga kumāso kumyake bōsa būmị.
42020039	Po papo abamanyakalata bamo balinkwamụla balinkuti: Mmanyịsị, gwamwile kanụnụ.
42020040	Namanga bātị̄laga ukunndālūsya isị̄ngị.
42020041	Lolị Jesụ ābalālūsịsye ātīle: Po babagịle bulebule ukujoba ukuti Kilisịtị nnya Ndabitị?
42020042	Namanga Ndabitị jūjo ịkujoba mwa kalata gwa Sabulị ịkuti: UNTWA ājobịle ku Ntwa gwangu ātịle tūgala kukiboko kyangu ikị̄līlo,
42020043	mpaka papo abalugu bako ngubapelaga kakota kāko ka kubīkapo amalūndi gāko.
42020044	Ndabitị bo ịkunnjoba bunobuno ịkuti: Ntwa; lelo po mwanāke bulebule?
42020045	Lelo bo abāndu bōsa bali pakumpilikisya, alinkubabūla abafụ̄ndịgwa bāke alinkuti:
42020046	Mụje māso nabamanyakalata, aba bịkusyungūtila nkāja bo bafwele ifịlūndo, bịkulōnda ukuti abāndu babaponịege nulwimiko mụmbīngilo, bịkwịsalila ifịkota ifịnụnụ fyakutūgalapo nnyụ̄mba sya kwịpụ̄tilamo na mmbujo bwa pamwanya pakulya ifị̄ndu fya palusekelo,
42020047	bịkupātila mbukomụ īnyụ̄mba sya bakị̄kulu abafwile, bịkwịpụ̄ta inyịpụ̄to īndalị isyakulabāsya ịtolo. Bababa bo bịsakukīndililaga ukufụ̄ndịgwa pị̄sịku lya bulōngị.
42021001	Po papo Jesụ alinkwịnula amāso alinkubakēta abakabị bo bịkusopa ifyabupe fyabo nkibokosị kya kubūngānịkisyamo īndalama sya nyụ̄mba īnyị̄kemo;
42021002	alinkwaga unkị̄kulu umfwile unndōndo jope ịkusopamo utukobịlị tubili.
42021003	Jesụ ātịle: Nalolị nikubabūla nịkuti; unkị̄kulu umfwile unndōndo uju abakīndịle bōsa ukusopa;
42021004	namanga bōsa aba basopịle ifyabupe fyabo papo bali nafyo fị̄ngị fịkīndilị̄le, lolị umwene mbulōndo bwake asopịle fyosa ifị ali nafyo ifyakumpoka ku njala.
42021005	Lelo bo bamo bịkujoba isya nyụ̄mba īnyị̄kemo mụno janokesị̄gwe na mabwe amapala nifyabupe, umwene ātịle:
42021006	Isyatūndu utu mụkukēta utu, gịkwịsaga amasịku apa nalịmo ilị̄bwe litịsakulekịgwaga pabujo bwake; gōsa gịsakubụlụtụlịgwaga.
42021007	Balinkunndālūsya balinkuti: Mmanyịsị, syo sịkwịsaga ndilị sịsịsị, kangi kyo kimanyịlo kiliku ikyakwịsakumanyịlamo ukuti sịkujapakuboneka?
42021008	Umwene ātịle: Mụje māso ukuti najumo angịsakubasyobaga; namanga bị̄ngị bịsakwịsilaga mụngamụ jangu bātigi: Une ne Jesụ! Kangi bātigi: Akabalilo kali kifụkị! Bo mụngịsakubakōngaga.
42021009	Kangi bo mụkupilika isya bwịte nubufwalanganịfụ mụngịsakunyomokaga; papo isị syo sịbagị̄le ukutala ukuboneka botāsị sịkāli ukwịsa isya kubumalikilo.
42021010	Alinkwandisya kangi alinkuti: Ikikolo kimo kịsakulwaga nikikolo ikīngi, ubulagilị bumo bwịsakulwaga ubwịte nubulagilị ubūngị;
42021011	twịsakubonekaga utusenyēnda utukulūmba, mfị̄su mfị̄su jịsakugwagajisakukị̄ngulịgwaga injala nimbūngo sya fịlalilali; ukufụma kumwanya fịsakubonekaga ifị̄ka ifịpelalutēnde nifị̄swigu ifịkulūmba.
42021012	Lolị bōtāsị sịkāli ukwịsa syosa sịsịsị, bịsakubakolaga umwe nukubatamya. Bịsakubatwalaga na nnyụ̄mba sya kwịpụ̄tilamo nkulōngịgwa na nnyụ̄mba sya bannyololo. Mwịsakutwalịgwaga nkyenị mmbanyafyale na balindililakị̄su kunōngwa ja ngamụ jangu.
42021013	Ulu lo lwịsakujaga lusako kumyinụ ukulisịsịmikisya ilịbāngilị.
42021014	Buno buno lelo mụtụmụle mụndụmbụla syinụ ukuti mụtịkwịbīkilaga isya kwịlwila kwinụ bo akabalilo kakāki ukwịsa,
42021015	papo une nịmwene nịsakubapaga amaka ga bujobị na mahala aga akajako najumo ugwakwịsakumanya ukugakānịka pamo ukugapị̄nga.
42021016	Bope nababapāpị bīnụ, nabāmyinụ, nabakamụ bīnụ nabị̄nīnụ bịsakubabīkaga mmaboko ga balugu; bamo nkilūndilo kyinụ mwịsakugogịgwaga;
42021017	mwịsakubēngịgwaga nabāndu bōsa panōngwa ja ngamụ jangu.
42021018	Lolị nalumo nulunywịlị lwapantu gwinụ lutịsakufwaga.
42021019	Kunōngwa ja bufịndang'oma bwinụ mwịsakubwagaga ubūmị bwinụ.
42021020	Lolị linga mwịsịle kwaga Jelụsalemụ asyungūtilị̄gwe nifịlūndilo fya bwịte, po mwịsemụmanyege ukuti ịkuja pakupalānganịgwa.
42021021	Po aba bali mụ Jụtaị bịsebabopelege mfyamba, kangi aba bali nkāti nkāja bịsebasāmịlege mbūngi, aba bali mfị̄su fya mụmbali bangịsakwịngilangamo nkāja.
42021022	Namanga amasịku galagala go masịku ga lubụkisyo ukuti mo sị̄silege syosa isị sịsị̄mbị̄gwe mwakalata.
42021023	Mmasịku gala bahīlị abakị̄kulu aba bali nifịfụba naba bịkōngesya abāna! Ubukamandanịgwa ubukulūmba bwịsakwịsaga pakị̄su, īngalalisị sya Kyala sịsakubagwilaga abāndu;
42021024	bamo bịsakugogịgwaga nulūbo, abāngi bịsakupịnyịgwaga mfịkolo fyosa. Jelụsalemụ ịsakukanyangịgwaga na bāpānja ukwịsakufịka papo akabalilo kābo kịsakumalikilaga.
42021025	Fịsakubonekaga ifị̄swigu mwịsuba, na mmwesị na mụndōndwa. Ifịkolo fyosa pāsi apa fịsakujaga ndutēnde bo kusobịle kulekịle, bo inyanja jisāmbwịke jịkōbela.
42021026	Abāndu bịsakusịlikaga kunōngwa ja lutēnde bo bịkusịgụ̄lila isị sịsakukịsilaga ikị̄su, namanga amaka ga kumwanya gịsakujūnganịkaga.
42021027	Po lelo Nnyamụ̄ndu ịsakubonekaga, bo ịkwịsa mwịbīngu namaka amakulūmba nubusịsya.
42021028	Lelo linga mwịsịlekwaga sịkuboneka sịsịsị po mwịse mwimege mwịnulege imịtu gyinụ, namanga lulalula bo ukubāngịgwa kwinụ kuli kifụkị.
42021029	Po papo alinkubabūla ikifwanịkisyo kya kubalilamo alinkuti: Amwịnogonege isya nkuju nimịpịkị igīngi gyosa.
42021030	Linga mwagịle gyandịle ukusefụka po mụmanyege ukuti umpīngo guli kifụkị ukwịsa.
42021031	Bo sịli syope na sịsịsị, linga mwịsịlekwaga syosa sịsịsị sịkuboneka po mwịsemụmanyege ukuti ikitāngālala kya Kyala kili kifụkị ukwịsa.
42021032	Nalolị nikubabūla une nịkuti abāndu ba lilino aba batịsakujōngaga bōsa bo tāsị sịkaboneka syosa sịsịsị.
42021033	Ikya kumwanya nikyapasi fịkujōngaga, lolị amasyu gangu gatịsakujōngamo sịku.
42021034	Mụje māso, mwandege mụngị̄kolanịaga nukupafụka ifị̄ndu nukwịtekēlela ni mbāsyo sya pakị̄su, ukuti mụngịsakwagaga papo Ilị̄sịku libāmbūlēnịe bo mụli bubịbụbị
42021035	Ukufwana lutāmbo. Namanga lịsakubị̄silaga abāndu bōsa nkị̄su kyosa.
42021036	Amụjege māso utubalilo tōsa mwịpụ̄tege ukuti mwịsemụkabēge amaka ga kuponela kuli syosa isị sịsakubonekaga nagā kwịsakwimila nkyenị mwa Nnyamụ̄ndu.
42021037	Mmasịku gōsa galagala Jesụ alinkumanyịsya nnyụ̄mba īnyị̄kemo, lolị pakilo alinkusōka alinkwakugona pa kyamba kya Mịsyunguti.
42021038	Kukuti lubūnju abāndu bōsa balinkulābila ukwịsa kukumpilikisya nnyụ̄mba īnyị̄kemo.
42022001	Lelo ikyaka kya Kisyesye ikisịta Nkese iki bịkuti Pasa kyasegelị̄le.
42022002	Abapụ̄tị abakulūmba nabamanyandagilo balinkulōnda injila ja kunngogela Jesụ; namanga bābatị̄laga abāndu.
42022003	Po papo setano alinkwịngila mwa Jụ̄ta uju bạ̄tigi Kalyotị, uju āli jo jumo mwa kalōngo na babili;
42022004	jo alinkubūka ku bapụ̄tị abakulūmba nāba bālindililaga īnyụ̄mba īnyị̄kemo alinkwakujobana nabo isya kummbīka Jesụ mmaboko gābo.
42022005	Abēne balinkuhoboka balinkufị̄nga nagwe ukunhōmba īndalama.
42022006	Po lelo alinkwịtika, alinkulōnda akabalilo akanụnụ akākubanị̄ngila Jesụ kisịta kusịmanya abāndu.
42022007	Lelo po papo lilinkufịka ilị̄sịku lya Kisyesye Ikisịtankese ilya kwịkemēkesya akang'ōsị ka Pasa.
42022008	Po lelo Jesụ alinkubatuma ba Petelị na Johanị alinkuti: Amụbūke mụkatendekesye akang'ōsị ka Pasa tukalyemo.
42022009	Balind̄alūsị̄sye bātịle: Tukatendekekesye kūgu?
42022010	Ābabūlịle ātịle: Mụkēte, linga mwịngị̄le nkāja akakulūmba mụkwakwaganịla numụ̄ndu uju ịtwikịle īndeko ja mīsi; jo mụkankōngege ukwakufịka nagwe kunyụ̄mba iji ịkwakwịngilāngamo,
42022011	po mụkammbūlege umwenenyụ̄mba mụkātigi: Ummamyịsị ịkukulālūsya ịkuti: Kili kūgu ikyụmba kya bahēsya ikyakulīlamo pasa une pamopēne na bafụ̄ndịgwa bāngu?
42022012	Po ịsakubanāngisyaga ikyụmba ikinywamụ ikya kwịjulu iki kili nifịkota, nimēsa nutūndu utūngi tōsa; mo mụkatendekekesyege akang'ōsị mụlamụla.
42022013	Po papo balinkubūka, balinkwakufyaga bo mụmo ababūlị̄le; balinkwenda nukutendekekesya akang'ōsị ka Pasa.
42022014	Lelo bo kafịkịle akabalilo, alinkutūgala pakulya pamopēne na bafụ̄ndịgwa bāke.
42022015	Alinkubabūla alinkuti: Nnyonyịlwe ukulya nanụmwe pasa uju bo tāsị ngāli ukukubilwa;
42022016	nịkubabūla nịkuti ndịsakwandisyamo sịku kangi ukulya ukwịsakufịka papo jisakubonekelaga Nkitāngālala kya Kyala.
42022017	Po papo Jesụ alinkwega ifị̄nga, alinkugwa ulupị kwa Kyala, alinkuti: Ele ifị̄nga iji mụjabanege;
42022018	nịkubabūla nịkuti: Ukufụma lilino ndịsakwandisya ukunwa ubwa seke sya māfị̄lu ukwịsakufịka papo ikitāngālala kya Kyala kịsakwịsilaga.
42022019	Kangi alinkwega ikisyesye, lelo bo agwịle ulupị alinkukimenyanịa alinkubanị̄nga, alinkuti: Ugu go mmbili gwangu [ugu gupegị̄gwe kunōngwa jīnụ, mụbōmbēge sịsịsị ukuja sya kungūmbukilamo.
42022020	Mụnjila bo jilajila alinkubapa jope nị̄fīnga bo balị̄le ifya majolo alinkuti: Īfị̄nga iji lo lwịtikano ulupya lwa Kyala ulu lukolekelị̄gwe niịlopa lyangu ili lịkuja pakubōnekela umwe.]
42022021	Lolị, mụkēte! Uju ịkuja pakumbīka mmaboko ga balugu ali papapa ngulya nagwe pamēsa!
42022022	Umwene Nnyamụ̄ndu jo gwakị jo ịkufwaga bo mụmo Kyala āsịtụmụlị̄le ngānị, lolị ahīlị uju ịkummbīka Jesụ mmaboko ga balugu!
42022023	Po papo balinkwanda ukulālūsanịa ukuti kali jo aliku uju ājaga pakubōmba sịsịsị.
42022024	Kangi lulinkutụpụka ulukānị nkāti mmyabo ukuti angali ịkuja jo aliku unkulūmba kubanịne bōsa nkilūndilo kyabo.
42022025	Umwene alinkubabūla alinkuti: Abanyafyale ba bāpānja bịkubalāmbika abāndu bābo, lolị abalagilị bababa bịkujobịgwa ukuja Bamanyānị ba Bāndu.
42022026	Loli umwe bo sịkaja kumyinụ; umwe lolị, unkulūmba ukukīnda mwesa nkilūndilo kyinụ jo fịkuti ajege jo nnāndi kuli bōsa, unndōngosị fịkuti afwanege bo ummbōmbị.
42022027	Namanga kali nkulūmba aliku kunnịne, uju ali pamēsa pakulya pamo uju ịkuntwalila ifị̄ndu? Akaja nkulūmba uju atūgēle pakulya. Lolị une nkilūndilo kyinụ ndi bo ummbōmbị.
42022028	Lolị umwe jo umwe mwali nanịne bwịla ịtolo bo ngugelịgwa;
42022029	kangi bo apa Tāta ālīmbēle ubulagilị bo nanịne nịkubapaga ubulagilị,
42022030	ukuti mụkalyege nukunwa nanịne nkitāngālala kyangu, mụkatūgalege pafịkota fya butwa pakufịlōnga ifịkolo fya Ịsịlaelị kalōngo nafịbili.
42022031	Po papo alinkujoba alinkuti: Sịmonị, Sịmonị kupilika! Setano abasūmịle umwe ukuti abapētege ukufwana nganụ,
42022032	lolị ngwịpụ̄tị̄le ugwe, Sịmonị, ukuti ulwịtiko lwako lungamalikaga; lelo bo gwịsịle kugomokela kumyangu gwịs'ubakasyege abāmyinụ.
42022033	Petelị ālyamwịle ātịle: Gwe NTWA, une nịlīnganịkị̄sye ngānịla, nalinga bịkukupịnya mụnnyololo, pamo bịkukugoga, ndipānyụma pamyako, mụnnyololo na mmbufwe.
42022034	Umwene ātịle: Ngukubūla Petelị, ikilo kikīki īngongobe jitịsakubilikilaga bo tāsị ugwe ukāli ukukāna katatu ukuti ukāmanya une.
42022035	Lelo po papo Jesụ alinkubānịa abafụ̄ndịgwa bāke alinkuti: Bo mbatumịle īnjila akabalilo kala kisịta kanyāmbi, kisịta mfụko, pamo ifịlato bule fyālipo ifị mwapōndịlwe? Bālyamwịle bātịle: Nafịmo.
42022036	Po umwene ābabūlịle ātịle: Lolị lilino uju ali nakanyāmbi kandalama akolelege, gōpe numfụko gwanjila bububo. Loli uju akaja nulūbo jo ūlisyege unselekesye gwake ukuti ūle ulūbo.
42022037	Namanga nịkubabūla une ukuti isị sịsị̄mbị̄gwe mwakalata isị sịkuti: Agogelị̄gwe lumo nabị̄langomēlesyo une fịkuti sị̄sege nalolị, namanga isị syasị̄mbị̄gwe ukūmbala une sịkubonekaga nalolị.
42022038	Abafụ̄ndịgwa bātịle: Gwe NTWA! Ukēte, tulinasyo īnyūbo ịbili papapa! Umwene ālyamwịle ātịle: Ē, sịfwene!
42022039	Po papo alinkusōka, bo mụno ulwịho lwake lwajīlị̄le alinkubūka ku Kyamba kya Misyunguti, abafụ̄ndịgwa bāke balinkunkōnga.
42022040	Lelo bo afịkịle pabujo bula, alinkubabūla alinkuti: Amwịpụ̄tege ukuti ulupēfyo lungabāgaga.
42022041	Po papo alinkubēpukila ukubūka pabutalịpo, pantāmbo gwa kufwana mmbutụ̄nyilo akabwe, alinkufụgama pakwịpụ̄ta alinkuti:
42022042	Gwe Tāta, linga gwịganịle sokesyako une ifị̄nga ja lutamyo. Lolị komma kubwịgane bwangu, lolị isị gwịganịle ugwe syo sịbōmbị̄gwege. [
42022043	Po papo alinkuboneka ugwa ndumị ukufụma kumwanya ukwịsa kumyake alinkumpa amaka.
42022044	Lelo bo ali nndukubilo ulukulūmba mụ̄nda mmyake, alinkwịpụ̄ta alinkūmīlisya fị̄jo; amafụkụ gāke galinkufwana matōndobya ga ịlopa bo gịkugwa pāsi.]
42022045	Lelo bo asụmwịke ukufụma pala ịpụ̄taga alinkwịsa kubafụ̄ndịgwa alinkwịsakwaga bagonịle utulo kunōngwa ja busụlụmanịe,
42022046	alinkubabūla alinkuti: Fịkị mụkugona utulo? Amụsụmụke mwịpụ̄tege ukuti ulupēfyo lungabị̄silaga.
42022047	Lelo bo akāli ịkujoba, kilinkwịsa ikilūndilo kyabāndu, umụ̄ndu jumo uju bạ̄tigi: Jụ̄ta īngamụ, uju ali jo jumo mwa kalōngo nababili bala, jo uju ākilōngolị̄le ikilūndilo.
42022048	Lolị Jesụ ājobịle kumyake ātịle: Gwe Jụ̄ta! Kumbīka mmaboko ga balugu Nnyamụ̄ndu ukwendela mụnjila ja kumfịpa?
42022049	Lelo bo abafundịgwa basịbwene isi syajaga pakuboneka, bālinndalūsị̄sye bātịle: Gwe NTWA, bule tubasēnge ninyūbo?
42022050	Po papo umwịnābo jumo alinkwenda nukunsenga ummbōmbị gwa mpụ̄tị unkulūmba, alinkummwangula īmbulukutu ja kukiboko ikị̄līlo.
42022051	Lolị Jesụ ātịle: Po papo leka! Alinkumpalamāsya īmbulukutu jake, po jilinkwenda nukumela kangi.
42022052	Po papo lelo Jesụ alinkujoba nabapị̄tị abakulūmba nabalindilila nyụ̄mba īnyị̄kemo, na bakulūmba aba bālisịle kukunkola ātịle: Apa mwịsịle ninyūbo nindụ̄ha kukūngola une, mwịsịle kukunkola unndēbị?
42022053	Apa nājaga nanụmwe bwịla nnyụ̄mba īnyị̄kemo mụkāngolaga. Lolị aka kabalilo kīnụ, kabalilo kabulagilị bwa ngị̄sị.
42022054	Lelo po papo balinkwenda nukunkola Jesụ balinkubūka nagwe balinkwakummwịngisya nnyụ̄mba ja mpụ̄tị unkulūmba. Petelị alinkukōnga mụnyụma pabutalịpo;
42022055	lelo bo bakosịsye umōto, pakāti pa lupaso batūgēle bịkōta umōto Petelị alinkōta nabo.
42022056	Lelo bo unndīndwana jumo ugwambōmbo ammbwene mụnndangalila gwa mōto atūgēle, bo anndūlalị̄le ạ̄tile: Umụ̄ndu uju jope āli na Jesụ!
42022057	Loli Petelị ākānịle ātile: Gwe nkị̄kulu, kōpe nukummanya ngammanya!
42022058	Bo bangēlepo panāndi umụ̄ndu ujūngi alinkummbona Petelị alinkuti: Ugwe uli nnịne gwa bala. Lolị Petelị ālyamwịle ātịle: Kukuko ungāsakā!
42022059	Kangi bo jikīndịle tutigi īsala, umụ̄ndu ujūngi kangi alinkwịlānga ukujoba alinkuti: Nalolị ịtolo umụ̄ndu uju jope āli na Jesụ; kābuno Nngalịlaị.
42022060	Lolị Petelị ālyamwịle ātịle: Gwe mụ̄ndu ugwe, ngamanya kali kujoba syafịkị! Lelo nakalīnga ịtolo bo akāli nukumala ukujoba īngongobe jilinkwenda nukukōlela.
42022061	Po papo UNTWA alinkusyụtụka alinkunkēta Petelị, Petelị alinkwenda nukukūmbuka isị UNTWA ālimmbūlịle isị ātịle: Kīkilo kikīki bo nīngongobe jikāli ukukōlela ugwe bo ukānịle katatu ukuti ukāmanya une.
42022062	Po papo Petelị alinkusōka pānja, alinkulila amāsosị galinkummwịgalila na kummịlo.
42022063	Abāndu aba banndindililaga bo bankolịle, balinkunkịnila balinkunkoma.
42022064	Balinkumpịnya ikitambāla kumāso po banndālūsyege bātigi: Lagusya! Jwanị uju akukomịle?
42022065	Kangi balinkuntuka amahēlụ ga mị̄ngị.
42022066	Lelo bo ilị̄sịku lifịkịle, amafụmụ, abapụ̄tị abakulūmba na bamanyandagilo balinkukomāna ulukomāno, po papo Jesụ alinkutwalịgwa nkyenị Nndukomāno lwa Balonganōngwa.
42022067	Balinkuti: Oko tubūle, bule ugwe gwe Mesịja? Ālyamwịle ātịle: Linga ngubabūla, mụtịsakunyị̄tika.
42022068	Kangi linga ngubalālūsya sịmo, mụtịsakwamụla.
42022069	Lolị ukufụma lilino Nnyamụ̄ndu ịkutūgalaga kulubafụ lwa kukiboko ikị̄līlo kya Kyala Umwenemaka gōsa.
42022070	Bōsa bālālūsị̄sye bātịle: Bule lelo po uli Mwana gwa Kyala ugwe? Ābāmwịle ātịle: Bo mụkuja umwe mụkuti ndi Mwana gwa Kyala.
42022071	Po papo balinkujoba balinkuti: Kali po tụkulōndaga bukētị bukị kangi? Tusịpilị̄ke jujuswe ukufụma nkanwa kāke!
42023001	Lelo po papo abāndu ikilūndilo kyosa balinkusụmụka balinkuntwala nkyenị mwa Pịlāti.
42023002	Balinkwanda ukunsịtakā balinkuti: Umụ̄ndu uju tummwagịle ịkubasofya abāndu, ịkukānịsya ukusōnga īsōngo kwa Kesale kangi ịkujoba ịkuti bạ̄ti jo Kilisịtị, Malafyale umwene.
42023003	Po papo Pịlāti alinkunndālūsya alinkuti: Bule ugwe gwe Malafyale gwa Bajụ̄ta? Ālimmwamwịle ātịle: Ena sịli bo mụmo kujobela.
42023004	Po papo Pịlāti alinkujoba kubapụ̄tị abakulūmba na kufịlūndilo alinkuti: Ngajagamo najimo īnōngwa mmụ̄ndu uju.
42023005	Lolị abēne balinkūmīlisya fị̄jo ukujoba balinkuti: Ịkubasāmbulanịa abāndu nimanyisyo syake mụ Jụtaị mōsa, ukufụma mụ Galịlaị ukwịsakufịka kuno.
42023006	Lelo bo Pịlāti apilị̄ke sịsịsị, ālālūsị̄sye ātịle: Umụ̄ndu uju gwa mụ Galịlaị?
42023007	Lelo bo asyagēnịe ukuti Jesụ āfụmịle nkị̄su kya Helotị, alinkwenda nukuntuma kwa Helotị uju pakabalilo kalakala ali mụ Jelụsalemụ,
42023008	Helotị āhobwịke fịjo bo ịkummbona Jesụ namanga āpilị̄ke īnōngwa syake ukwanda patalị ālōndaga ukummanya, kangi āsūbilaga ukukēta ikị̄ka kimo ikya kupela umwene.
42023009	Buno buno lelo alinkunndālūsya akabalilo akatalị; lolị Jesụ alinkusịta kummwamụla nasịmo.
42023010	Abapụ̄tị abakulūmba na bamanyandagilo bālipo balinkunsịtakā namaka fị̄jo.
42023011	Po papo Helotị pamopēne nabasịkali bāke balinkunnjwelụla balinkummōbela; lelo pānyụma bo bamfwikịle umwenda unnụnụ balinkunngomolela kwa Pịlāti.
42023012	Po papo Helotị na Pịlāti balinkwenda nukumanyana ilị̄sịku lilalila, namanga bwịla bāli kilugu.
42023013	Po papo Pịlāti alinkubabūngānịa abapụ̄tị abakulūmba na balōngosi bābāndu,
42023014	alinkubabūla alinkuti: Mụntwele umụ̄ndu uju kumyangu ukuti ābasofanịaga abāndu. Lelo nunndālūsị̄sye papapa nkyenị mmyinụ ngajagamo najimo īnōngwa iji atulịle mụli isị mụnsịtākịle syosa.
42023015	Jope Helotị akammwaga ubusobị, anngomolị̄le kumyitu. Sịkajapo nasịmo isị abōmbịle umụ̄ndu uju isyakumpelela ukuti agogịgwege.
42023016	Po lelo ānịkunkụpamịka nifịkotị po ngummwabulaga. [
42023017	Lelo bwịla pa kyaka lwalịpo ulwịho lwa kubābulila umpịnyịgwa jumo.]
42023018	Abēne lolị balinkukōlela bōsa pamopēne balinkuti: Nsōsyepo umụ̄ndu uju lolị utwabulile Balaba.
42023019	(Balaba āpịnyị̄gwe mụnnyololo kunōngwa ja kupasyula nkāja akakulūmba na kunōngwa ja kugoga umụ̄ndu).
42023020	Pịlāti alinkwandisya ukujoba nabo, namanga ālōndaga ukummwabula Jesụ;
42023021	lolị abēne balinkukōlela fị̄jo balinkuti: Jo unkomele pakikohekano! Jo unkomele pakikohekano!
42023022	Akābutatu Pịlāti ābalālūsịsye ātịle: Fịki, abōmbịle mbị̄bị ngị? Une ngajagamo najimo īnōngwa īngulūmba ijakunngogela; po lelo nịkunkomangamo ịtolo napō nịkummwabulaga.
42023023	Lolị balinkūmīlisya balinkumfwamba balinkulāta ukukōlela ukuti akomelịgwege pakikohekano. Po papo unjwego gwabo gulinkwenda nukuntola.
42023024	Po papo Pịlāti alinkutụmụla ukuti isị bāsūmaga syo sịbōmbịgwege.
42023025	Alinkummwabula umụ̄ndu uju alịgalilị̄gwe mụnnyololo kunōngwa ja kubasambulania ni sịlikalị abāndu kangi nukugoga umụ̄ndu; umwene Jesụ jo alinkubanị̄nga ukuti bammbōmbelege isị bālōndaga.
42023026	Lelo bo bịkubūka nagwe mụnjila balinkwaganịla nu mụndu jumo gwa mụ Kịlene uju īngamụ jake āli jo Sịmonị, bo afụmịle kunngūnda, balinkunkola balinkutwika ikikohekano ukuti apīmbe ankōngege nakyo Jesụ.
42023027	Abāndu ikilūndilo kikị̄ngị balinkunkōnga; nkilūndilo kilakila bālimo abakị̄kulu aba banndililaga, bāpālile īfwa.
42023028	Jesụ alinkubasyụtụkila alinkuti: Mwe bakị̄kulu ba mụ Jelụsalemụ, mụngāndililaga, lolị mwịlililege mwịbēne na bānīnụ.
42023029	Namanga gịkwịsaga amasịku apa abāndu bịsakutigi: Bali nulusako fị̄jo abakị̄kulu abasịtabāna aba bakōngesyamo sịku abāna!
42023030	Kalakala kịsakujaga ko kabalilo aka abāndu bịsakujobaga kufyamba bātigi: Amụtugwilege! Kangi bajobēge kutwamba bātigi: Amụtusyilege!
42023031	Lelo linga syo sịkubōmbịgwa sịsịsị ku mpịkị ummbisi, po sịsakujaga bulebule kuli ugu gūmịle?
42023032	Abāngi babili bope, aba bāli batulanōngwa, balinkutwalịgwa pamopēne nagwe kukugogịgwa.
42023033	Lelo bo bafịkịle apa bịkuti po pa Lupaja, po balinkubakomela pafịkohekano, abatulanōngwa bala jumo ābīkị̄gwe kukiboko kyake ikị̄kīlo, ujūngi kukiboko kyake ikị̄mama.
42023034	Jesụ ạ̄tile: Baswege, gwe Tāta! Bakasịmanya isị balipakubōmba. Po papo balinkujabana imyenda gyake bo bagilagulịle ubulagusị.
42023035	Abēne abāndu balinkwima palapala balinkukēta: lolị abakulūmba balinkunseka balinkuti: Abāngi ābapokaga; aịpoke mwene lelo linga jo Kilisịtị, unsūngulịgwa gwa Kyala!
42023036	Abasịkali bope balinkummōbela, balinkusegelela kumyake balinkumpa ubwalwa bwa āsịkị,
42023037	balinkuti: Ulị̄poka gwịmwene linga uli Malafyale gwa Bajụ̄ta!
42023038	Bwalịpo bope nubusị̄mbe pamwanya ubwakuti: Uju jo ju Malafyale gwa Bajụ̄ta.
42023039	Jumo mmbatulanōngwa babili bala bakomelị̄gwe nagwe alinkunhēlụla Jesụ alinkuti: Ukaja gwe Kilisịtị ugwe? Ka ukwịpoka gwịmwene po utupokege nanụswe!
42023040	Loli ujūngi jula jo alinkunkemela unnịne alinkuti: Nụngwe utịkuntị̄la Kyala napa kufụ̄ndịgwa pamopēne nagwe?
42023041	Uswe lolị twe bākị lolị twe kutubagị̄le ukubōmbelịgwa sịsịsị, namanga tụkwambilila umfwalo gwa isị twabōmbịle, lolị uju akabōmbamo īmbị̄bị nasịmo.
42023042	Po papo alinkujoba kwa Jesụ alinkuti: Jesụ, ukāngumbukege bo kwịngila mmaka gāko gabunyafyāle.
42023043	Jesụ ālimmwamwịle ātịle: Nalolị ngukubūla ugwe ukuti kwakujaga nanịne gumụsyugu mbusyuka bwa basūngulịgwa.
42023044	Pị̄pị na pakabalilo kantāndatu, īngị̄sị jilinkugwa pakị̄su kyosa ukwịsakufịka pakabalilo ka buhāno na buna,
42023045	ilị̄suba lilinkuleka ukubala; ilịbālika lya nnyụ̄mba īnyị̄kemo lilinkutāfụkana pakāti na pakāti.
42023046	Lelo Jesụ alinkukụ̄ta ilịsyu ilịkulūmba alinkuti: Gwe Tāta, īmbepo syangu ngusịbīka mmaboko gāko! Lelo bo ajobịle lilīli alinkwenda nukusịlilika.
42023047	Lelo bo unndōngosi gwa basịkali asịbwene isi syabonị̄ke, alinkuntụ̄fya Kyala alinkuti: Umụ̄ndu uju nalolị āli nngolofụ!
42023048	Kangi abāndu bōsa aba babūngēne pakukēta, bo basịbwene isị syabonị̄ke balinkugomokela ntwaja twabo kuno bo bịkwịkoma ifịpāmbaga fyabo,
42023049	Bōsa aba bālimmēnye na bakị̄kulu aba bālinkōngịle ukufụma mụ Galịlaị balinkwima pabutalị balinkusịbona syosa sịsịsị.
42023050	Lelo ālipo jumo umụ̄ndu uju īngamụ jake ali jo Josefụ uju āfụmịle nkāja ka Bajụ̄ta aka bạ̄tigi: Alimateja. Ālimo nndukomāno lwabalōnganōngwa; āli mụ̄ndu unnụnụ kangi unngolofụ,
42023051	uju akālitị̄ke isị bābātị̄ke naisị bābōmbịle, āli mụ̄ndu uju āgụ̄lilaga ikitāngālala kya Kyala.
42023052	Umụ̄ndu jujuju ābūkịle kwa Pịlāti kukusūma ummbili gwa Jesụ.
42023053	Po papo lelo alinkugwega alinkugunịembetēlela mmwenda untakanyịfụ umwelụ alinkwakunndāmbalika mwịpūmba ili lyasongolị̄gwe nndwalabwe, ili najumo ujūngi akālambalikị̄gwe mo sịku.
42023054	Lolị lyali lyo ịsịku lya kwịtendekesya (Pakihāno) bo Sabāti ịkuja pakwanda.
42023055	Abakị̄kulu aba bālisịle nagwe ukufụma mụ Galịlaị, bālinkōngịle balinkulibona ilịpūmba, balinkugubona namụmo ummbili gwake gwalambalikilị̄gwe;
42023056	po lelo balinkugomoka, balinkwakutēndekesya imịkota ni nyēmba sya lūma ulunụnụ sya kugupaka ummbili; lelo pa sabāti balinkutūsya ukukōngana ni ngomēlesyo.
42024001	Nulubūnju fị̄jo pa Nndūngu abakị̄kulu balinkubūka kwịpūmba, mmaboko bākolị̄le imịkota igi bātendekị̄sye.
42024002	Balinkwāga ilị̄bwe lisegulị̄gwe ukufụma pakifịgo kya ịpūmba,
42024003	po papo balinkwingila mwịpūmba; lolị balinkusịta kugwagamo ummbili gwa NTWA Jesụ.
42024004	Lelo bo sịbālāngēnịe bịkwịlūsānia balinkunyomoka abāndu babili bīmịle pabupị̄pị nabo, bafwele imyenda igi gịkulāngala ubwelụ;
42024005	bo ulutēnde lubakomịle fị̄jo abakị̄kulu bala, balinkwịnama pāsi bo abāndu bala bịkujoba nabo bịkuti: Nōngwa jafịkị mụkunndōnda umūmị mmbafwe?
42024006	Mụkūmbukege mụno Jesụ ābabūlị̄le bo akāli ali mụ Galịlaị,
42024007	ukuti fịkuti Nnyamụ̄ndu apēgịgwege mmaboko ga batulanōngwa, akomelịgwege pakikohekano, po kangi pị̄sịku lya butatu asyukege.
42024008	Po papo balinkwenda nukukūmbuka amasyu gāke,
42024009	lelo balinkusụmụka ukufụma kwịpūmba balinkwakubabūla syosa sịsịsị kalōngo najumo bala na bāngi bōsa.
42024010	Abakị̄kulu bababa bāli bo bā Malịja ugwa mụ Magatala, Johanị, na Malịja unna gwa Jakobụ nabakị̄kulu abāngi aba bāli pamopēne nabo; bo aba bābabūlịle abatumịgwa īnōngwa sịsịsị;
42024011	lolị lelo amasyu gagaga abēne balinkugabona ukuja ga sūnga ịtolo, balinkusịtakugị̄tika.
42024012	Lolị Petelị jo alinkusụmụka alinkubopa ukubūka kwịpūmba; bo ị̄nēme ịkukēta nkāti mwịpūmba, alinkugibona gyene gimyenda igi ālāmbalēlepo; po papo alinkubūka kukāja, kuno bo ịkuswịga kuli isị syabonị̄ke.
42024013	Pị̄sịku lilyo lilalila aba bankōngaga Jesụ babili bābūkaga kukāja kamo akanāndi aka bātigi Emausị īngamụ, aka tutigi kali amaịlo mahāno na mabili ukufụma mụ Jelụsalemụ,
42024014	lelo bo bịkwenda balinkujoba syosa isị syabonị̄ke.
42024015	Lelo bo bịkujoba nukwananịa, Jesụ jūjo alinkusegelela alinkulōngosanịa nabo;
42024016	bālimmbwene lolị bakālimmwagēnịe bunụnụ.
42024017	Jesụ ābalālūsịsye ātịle: Go masyu makị aga mụkwamụlana bo mụ kwenda? Balinkwenda nu kwima, ifyenị fyabo filinkwị̄luka kunōngwa ja busụlụmanịe.
42024018	Lelo jumo mụli balabala, uju īngamụ jake āli jo Kilyopa ālimmwamwịle ātịle: Ugwe gwe nhēsya gwịmwene mụ Jelụsalemụ, gwe ukasịmanya isị syalịmo mmasịku amanāndi aga gakīndịle?
42024019	Ābamwịle ātịle: Isya fịkị? Balimmbūlịle bātịle: Isya Jesụ gwa mụ Nasaletị, unsololị uju āli gwamaka mụmbōmbo na mwịsyu nkyenị mwa Kyala na nkyenị mmbāndu,
42024020	isị abapụ̄tị bītu abakulūmba nabalagilị bābanị̄ngịle abakunndōnga ukuti agogịgwege, balinkunkōmela pakikohekano.
42024021	Lolị uswe twasūbilaga ukuti umwene jo āli gwa kummbānga Ịsịlaelị. E, pamwanya pali syosa sịsịsị lilino lyo ịsịku lya butatu ukufụma apa syabonekị̄le.
42024022	Isị̄ngị syo syakuti, abakị̄kulu bamo nkilūndilo kyitu batunyomwịsye, Bālabile kwịpūmba,
42024023	lolị bakāgwagịle ummbili gwake; balinkugomoka balinkuti bope nabāndumị babasetukị̄le, bo aba bajobịle ukuti asyukịle.
42024024	Bamo aba twali nabo pamopēne bābūkịle kwịpūmba, balinkwakusyaga bo mụmo bājobị̄le abakị̄kulu; lolị umwene jo bakālimmbwene.
42024025	Po papo alinkubabūla alinkuti: Mwe bāndu mwe bakonyofụ umwe. Mwe basịto īndụmbụla ukwịtika syosa isị bājobịle abakụ̄ngụlụka!
42024026	Kukabagị̄le ukuti fịkuti Kilisịtị akubilwege syosa sịsịsị napo ị̄ngilege mbukulūmba bwake?
42024027	Po papo ukufụma pa Mose na bakụ̄ngụlụka bōsa alinkubalingānịa syosa isị sịsị̄mbị̄gwe mwa bakalata isị sịkūnjoba umwene.
42024028	Lelo bo basegelị̄le kukāja aka bālabilangako, Jesụ alinkufwana ịkukīsanịa;
42024029	lolị balinkumfịmbilisya balinkuti: Usyale nanụswe papapa, ilị̄suba lịkuja pakujōnga bwịlịle. Po papo alinkwịngila nnyụ̄mba alinkutūgala nabo.
42024030	Lelo bo ịkulya nabo ifị̄ndu, alinkwega ikisyesye alinkukisaja, alinkumenyanịa alinkubapa.
42024031	Po papo amāso gābo galinkwịguka balinkummanya; umwene alinkwenda nukubelanịka bo bịkukēta.
42024032	Balinkubūlana balinkuti: Bule gukāfwene mōto gụkwaka mụndụmbụla syitu bo ịkujoba nanụswe mụnjila nukutulīngānịa īnōngwa sya Kyala isị sịli mwa bakalata?
42024033	Po papo balinkusụmụka akabalilo kalakala balinkugomoka ukubūka mụ Jelụsalemụ; balinkubāga kalōngo najumo bala babūngēne, pamopēne naba bali nabo,
42024034	aba bajobịle bātịle: UNTWA asyukịle nalolị, abonị̄ke na kumāso kwa Sịmonị!
42024035	Po lelo balinkupānga isị syabonị̄ke mụnjila na mụno balimmanyịle bo ịkumenyania ikisyesye.
42024036	Lelo bo babīli bala bo balipakupānga sịsịsị, nakalīnga ịtolo balinkunyomoka UNTWA jūjo īmịle pakāti pamyabo ịkujoba nabo ịkuti: Ulutengano lujege na nụmwe.
42024037	Lolị abēne balinkunyomoka, lulinkubāga ulutēnde, abēne bịnogonaga ukuti bammbwene unsyuka.
42024038	Po papo umwene alinkujoba nabo alinkuti: Mụkutēnguka fịkị mụ̄nda, nōngwa jafịkị sịkubị̄sila isya kwịlāmwa mụndụmbụla syinụ?
42024039	Amụ̄ngēte mmaboko na mmalūndi, mụsyagēnịe ukuti jo une nalolị; mbalamāsya mụkēte, namanga unsyuka akaja nummbili, akaja nịfịfụpa bo ifị mụkufịbona ifị ndinafyo une.
42024040	Ājobịle sịsịsị nukubanāngisya amaboko gāke ninjajo syake.
42024041	Pope sịkabakolịle, namanga ulusekelo lwabatolịle, balinkuswịga, umwene alinkubalālūsya alinkuti: Bule muli nafyo fịmo ifyakulya papapa?
42024042	Balinkwenda nukunnị̄nga ikimēnya kyanswi īmbị̄je,
42024043	kyo alinkwega alinkulya bo bịkukēta.
42024044	Lelo po alinkubabūla alinkuti: Isị syo sịsyo isị nābabūlịle bo ngāli ndi nanụmwe; syosa isị sịsị̄mbị̄gwe isị sịkūnjoba une mụngomēlesyo sya Mose, mbusị̄mbe bwa bakụ̄ngụlụka na musabulị sya bany'Ịsịlaelị sībagị̄le ukuboneka nalolị.
42024045	Lelo alinkwenda nukubị̄gula imịtu gyabo ukuti basyaganịe īnōngwa sya ịbāngilị,
42024046	alinkubabūla alinkuti: Isị syo isị sịsị̄mbị̄gwe ukuti: Fịkuti Kilisịtị akubilwege kangi fịkuti asyukege ukufụma mmbafwe pị̄sịku lya butatu,
42024047	ukuti ulupīnduko nubuswe bwa mbị̄bị fịfụmụkisịgwege mụngamụ jake kufịkolo fyosa ukwandila mụ Jelụsalemụ mụno.
42024048	Umwe mụli basịsịmikisị ba nōngwa sịsịsị.
42024049	Po lelo une nịsakubatumilaga ifị Tāta āfị̄ngịle ukubatumila. Lolị umwe fịkuti mụgụ̄lilege mụ nkāja akakulūmba mpaka papo amaka amafụma kumwanya gisakubị̄silaga.
42024050	Lelo po papo alinkusōka nabo nkāja akakulūmba alinkubūka nabo mụ Betanịja mo alinkwakwịnula amaboko gāke alinkubasaja.
42024051	Lelo bo ali pakubasaja alinkwenda nukubaleka alinkwegịgwa ukubūka kumwanya.
42024052	Abēne balinkwịpụ̄ta kumyake, balinkugomoka ukubūka mụ Jelụsalemụ nulusekelo ulwịngị fị̄jo,
42024053	balinkuja mụ mụnyụ̄mba īnyị̄kemo bwịla, balinkuntụ̄fya Kyala.
43001001	Kubwandilo āliko ịsyu; umwene ịsyu āli na Kyala; kangi ịsyu āli jo Kyala.
43001002	Umwene kubwandilo alinkuja na Kyala.
43001003	Fyosa ịtolo fyapelelị̄gwe mụ mmyake, asobe jūjo angali kakapelịgwako nakamo akapelịgwa.
43001004	Mmyake mo bwalịmo ubūmị, ubwene ubūmị bula bulinkuja lumụlị lwa bāndu.
43001005	Ulumụlị lụkumụlika mụngị̄sị, lolị ijēne īngị̄sị jikalusịmisyamo sịku.
43001006	Po papo alinkuboneka umụ̄ndu uju ātumị̄gwe na Kyala, īngamụ jake ali jo Johanị.
43001007	Umwene ālisịle kulusịsịmikisyo, ukuti alusịsịmikisyege ulumụlị lula, ukuti bōsa bitikilege mụli jūjo.
43001008	Umwene jūjo akāli jo lumụlị, himma, lolị ālisịle ukuti alusịsịmikisyege ulumụlị lula.
43001009	Umwene lumụlị gwa nalolị, uju ịkummụlika kukuti mụ̄ndu, ālisịle nkị̄su mụno.
43001010	Ālịmo nkị̄su, ikị̄su kyapelelịgwe mụli jūjo, lolị ikyene ikị̄su kilinkusịta nukummwaganịa.
43001011	Umwene ālisịle mụ mmyake jūjo, lolị abēne abāndu bāke balinkusịta nukummwambilila.
43001012	Lolị bōsa aba balimmwambilịle, aba bājị̄tị̄ke īngamụ jake, bo ābapēle amaka ga kujīla bāna ba Kyala.
43001013	Aba bakāpāpị̄gwe mwịlopa, pamo mmbwịgane bwa mmbili, pamo mmbwịgane bwa mụ̄ndu, himma abēne ābapāpịle ju Kyala.
43001014	Po papo Ịsyu alinkwịpela ukuja mmbili, alinkwịtūgala mmyitu; tulinkububona ubukulūmba bwake, ubukulūmba bo ubwa Mwana jumojwene ntiga Ngwịse, uju ị̄swile ilị̄pyana nubwanalolị.
43001015	Umwene Johanị alinkunsịsịmikisya, alinkukōlela alinkuti: Uju jo uju nanjobaga apa nạ̄tigi, uju ịkwịsa kūnyụma kumyangu, jo nkulūmba kumyangu, namanga umwene āliko bo ngāli nukupāpịgwa.
43001016	Ukufụma mbukwile bwake, twesa twambilị̄le ilị̄pyana pamwanya pị̄pyana lilị̄ngi;
43001017	namanga īngomēlesyo syalyendịle mwa Mose, lolị ilị̄pyana nubwanalolị fyo fịsịle mwa Jesụ Kilisịtị.
43001018	Najumo akammbonamo sịku Kyala; lolị ju Mwana gwa Kyala jumojwene ntiga, uju ali ndupagato lwa Gwịse, jo uju atulingēnịe.
43001019	Ulu lo lusịsịmikisyo lwa Johanị, bo Abajụ̄ta ba mụ Jelụsalemụ babatumịle abapụ̄tị abakulūmba na banya Lebị kukunndālūsya isya kuti: Kali ugwe gwanị?
43001020	Umwene alinkwịlāta, alinkusịta nukufị̄nda, alinkwịlāta alinkuti: Une ngaja ne Kilisịtị.
43001021	Po papo abēne balinkunndālūsya balinkuti: Gwanị lelo? Gwe Elịja? Umwene alinkuti ngaja ne Elịja. Abēne balinkuti: Kali gwe nkụ̄ngụlụka jula? Umwene alinkwamụla alinkuti: Himma.
43001022	Po papo lelo balinkunndālūsya balinkuti: Kali po gwanị? Ulitubūla ukuti tukabāmụlege aba batutumịle? Kwịjoba ukuja gwanị?
43001023	Umwene alinkuti: Une ne ịsyu lya nkōlelị uju ịkukōlela ndukubo ịkuti: Amụgolosyege injila ja NTWA, bo mụmo ājobị̄le unkụ̄ngụlụka Jesaja.
43001024	Aba bātumịgwe bāfụmịle ku Bafalịsaị,
43001025	bo balinkunndālūsya balinkuti: Po fịkị kōsya lelo, linga ukaja gwe Kilisịtị, pamo gwe Elịja, pamo gwe nkụ̄ngụlụka jula?
43001026	Umwene Johanị alinkubāmụla alinkuti: Une ngōsya namīsi; Umwene lolị jo īmịle nkāti mmyinụ, uju umwe mụkammanya.
43001027	Uju ịkūngōnga mụnyụma une, uju une ngabagila ukufụ̄ndula utukoba twa mfịlato fyake.
43001028	Sịsịsị syabonị̄ke mụ Betanịja, ịsīlya lila lya Jolịtanị, kūko Johanị ōsyaga.
43001029	Ulwakilabo Johanị alinkummbona Jesụ ịkwịsa kumyake alinkuti: Kēta, ali kala akang'ōsi ka Kyala, aka kịkusōsyapo ubutulanōngwa bwa kị̄su.
43001030	Uju jo uju nanjobaga apa nạ̄tigi: Ịkwịsa kūnyụma kumyangu umụ̄ndu, uju jo nkulūmba kumyangu, namanga umwene āliko bo ngāli nukupāpịgwa.
43001031	Nanịne ngālimmēnye; lolị une nịsịle nịkōsya namīsi, ukuti afụmụkege kubany'Ịsịlaelị.
43001032	Po papo Johanị alinkujoba alinkusịsịmikisya fị̄jo alinkuti: Nummbwene Mbepo bo ịkusololoka ukufụma kumwanya ukuti ngụ̄nde, ịkutūgala pamwanya pamyake.
43001033	Une ngalimmēnye, lolị uju ālindumịle kukōsya abāndu namīsi jo ālimbūlile ạ̄tile: Umụ̄ndu kwịsakummbonaga bo Mbepo Mwikemo ịkunnsololokela ukufụma kumwanya ịkutūgala pamyake, ujo uju jo uju ịkōkesya mwa Mbepo Mwịkemo.
43001034	Nanịne nsịbwene, kangi nsịsịmikịsye ukuti uju jo Mwana gwa Kyala.
43001035	Kangi ulwa kilābo ikīngi, Johanị alinkwima pamopēne na bafụ̄ndịgwa bāke babili,
43001036	alinkummbona Jesụ bo ịkwenda alinkuti: Kēta, ali kala akang'ōsị ka Kyala.
43001037	Abene abafụ̄ndịgwa bāke babili bala balinkumpilika bo ịkujoba, po papo balinkwenda nukunkōnga Jesụ.
43001038	Umwene Jesụ alinkusyụtụka alinkwaga bịkunkōnga, alinkubalālūsya alinkuti: Mụkulōnda fịkị? Balinkwamụla balinkuti: Mmanyịsị, kwịtūgala kūgu?
43001039	Alinkubāmụla alinkuti: Ịsaga mụkēte. Po papo lelo balinkubūka, balinkwakukēta apa ātūgalaga; balinkulīnda nagwe ilị̄sịku lila. Pāli po pakabalilo ka kalōngo.
43001040	Andeleja, ugwamyabo gwa Sịmonị Petelị ali jo jumo mụli bala babili aba ba limpilịke Johanị, balinkwenda nukunkōnga Jesụ.
43001041	Umwene alinkutala ukummwaga Sịmonị unkulu gwake, alinkummbūla alinkuti: Tummwagịle Mesịja (ko kuti Kilisịtị).
43001042	Alinkuntwala kwa Jesụ. Umwene Jesụ alinkunkēta, alinkummbūla alinkuti: Ugwe gwe Sịmonị unnya Johanị, lolị kwịsakubilikilịgwaga ija Kefa, (ko kuti Petelị, iji kangi ko kuti lwalabwe).
43001043	Ulwa kilābo Jesụ alinkulōnda ukubūka mụ Galịlaị, po papo alinkwakummwaga Fịlịpụ. Umwene Jesụ alinkummbūla Fịlịpụ alinkuti: Ngōngaga.
43001044	Umwene Fịlịpụ ali gwa mụ Betịsaịta, bali kāja kamo na Andeleja na Petelị.
43001045	Po papo Fịlịpụ alinkummwaga Natanaelị, alinkummbūla alinkuti: Tummwagịle uju ājobị̄gwe na Mose, mụngomēlesyo kangi na mbakụ̄ngụlụka, jo Jesụ unnya Josefụ ugwa mụ Nasaletị.
43001046	Umwene Natanaelị alinkunndālūsya alinkuti: Kali sịbagị̄le ukufụmamo īnụnụ sịmo mụ Nasaletị? Po papo Fịlịpụ alinkummbūla alinkuti: Tubūke ukakēte.
43001047	Umwene Jesụ alinkummbona Natanaelị ịkwịsa kumyake, alinkujoba alinkuti: Kēta umw'Ịsịlaelị nalolị, uju akaja nulusyobo nalumo mụ̄nda mmyake.
43001048	Umwene Natanaelị alinkunndālūsya alinkuti: Kali ūmēnye bulebule? Umwene Jesụ alinkummwamụla alinkuti: Bo akāli tāsị nukukubilikila Fịlịpụ, nākubwene bo uli pankuju.
43001049	Po papo Natanaelị alinkummwamụla alinkuti: Mmanyịsị, ugwe gwe Mwana gwa Kyala, gwe Malafyale gwa Ịsịlaelị.
43001050	Po papo Jesụ alinkummwamụla alinkuti: Kwịtika papo ngubulile ukuti nākubwene pankuju? Kwịsakusịbonaga īngulūmbapo ukusịkīnda na ịsị.
43001051	Po papo alinkuti: Nalolị nikukubūla une nikuti: Mwịsakukubonaga kumwanya kwịgwịke, bo nabāndumị ba Kyala bịkuti nukufyuka, bịkuti nukunsololokela Nnyamụ̄ndu.
43002001	Pị̄sịku lya butatu, bulinkujapo ubwegị mụ Kana nkị̄su kya Galịlaị, unna gwa Jesụ alinkujapo.
43002002	Jope Jesụ nabafụ̄ndịgwa bāke bābilikilị̄gwe kubwegị.
43002003	Lelo bo ubwalwa bwa māfị̄lu bwagị̄lwe, unna gwa Jesụ alinkummbūla alinkuti: Ubwalwa bwa māfị̄lu bumalị̄ke.
43002004	Umwene Jesụ alinkummwamụla alinkuti: Gwe nkị̄kulu ugwe, tuli bukị nanịne nanụngwe? Akabalilo kāngu kakāki ukwịsa.
43002005	Umwene unna alinkubabūla ababōmbị alinkuti: Syosa isị linga ịkubabūla, syo mụbōmbēge.
43002006	Syabīkị̄gwe papo īndeko sya mabwe isya mīsi ntandatu, ukufwana nulwịho lwa kwịjēlusya Abajụ̄ta, jimo jali pafịgelelo fịbili pamo fịtatu.
43002007	Po papo Jesụ alinkubabūla alinkuti: Amwịsusye amīsi mụndeko. Balinkwịsusya ukufịka pamwanya.
43002008	Alinkubabūla alinkuti: Amụnegege lelo, mụntwalilege unjabafị̄ndu; abēne balinkuntwalila.
43002009	Umwene unjabafị̄ndu bo aganogēlị̄sye amīsi aga gālị̄pelịle ukuja bwalwa bwa māfị̄lu, akagamēnye kuno gafụmịle lolị ababōmbị aba bānegēlelaga bo bāmēnye kuno gāfụmịle, po papo unjabafị̄ndu alinkummbilikila umwegankị̄kulu
43002010	alinkummbūla alinkuti: Umụ̄ndu gwesa ịkutala ukutegelesya ubwalwa bwa māfị̄lu ubunụnụ, lelo linga abāndu banwịle fị̄jo, po ịkutwala ububị̄bịpo; lolị ugwe gwafịsịle ubwalwa ubunụnụ ukufịka ulu.
43002011	Bo alinkwanda bunobuno Jesụ ukupela ifị̄swigu fyake, alinkwandila mụ Kana nkị̄su kya Galịlaị, mo alinkwịbonekesya ubukulūmba bwake; bope nabafụ̄ndịgwa bāke balinkwenda nukummwitịka.
43002012	Pānyụma pali sịsịsị alinkusụlụka ukubūka ku Kapelịnaumụ, jūjo, nunna na banụgụna, nabafụ̄ndịgwa bāke; mo balinkwakugonamo amasịku manāndi.
43002013	Lelo bo Pasa gwa Bajụ̄ta asegelị̄le, Jesụ alinkufyuka ukubūka mụ Jelụsalemụ.
43002014	Po papo alinkwakubāga nnyụ̄mba ja kwịpụ̄tilamo abāndu aba būlisyaga īng'ōmbe ning'ōsị ningūnde naba būsanịaga īndalama, bịtūgēsye.
43002015	Alinkunịenga ulugoje ukuja kikoti, alinkubakagamo bōsa nnyụ̄mba ja kwịpụ̄tilamo, na sị ng'osi syabo na sị ng'ōmbe syabo, alinkōna īndalama sya būsanịa ndalama, alinkukụpụsya nimēsa syabo.
43002016	Abēne abūlịsyangūnde alinkubabūla alinkuti: Amụsịsōsyepo isị, mụngajipelaga īnyụ̄mba ja Tāta ukuja nyụ̄mba ja sokonị.
43002017	Abafụ̄ndịgwa bāke balinkukūmbuka ukuti lisị̄mbị̄gwe ili lịkuti: Ulugano lwangu kunyụ̄mba jako lukundya.
43002018	Po papo lelo Abajụ̄ta balinkummwamụla balinkuti: Kyo kimanyịlo kiliku ikya kutunāngisya ukuti ugwe gwe gwa kubōmba sịsịsị?
43002019	Umwene Jesụ alinkubāmụla alinkuti: Amụpāngule īnyụ̄mba ja Kwịpụ̄tilamo iji, kumasịku matatu ịtolo nịsakujijēngaga kangi.
43002020	Po papo Abajụ̄ta balinkuti: Īnyụ̄mba ja Kwịpụ̄tilamo iji jajēngịgwe ifyinja amalōngo mana na ntandatu, lolị ugwe kuti nịsakujisụmụsya kumasịku matatu ịtolo?
43002021	Umwene lolị ājijobaga īnyụ̄mba ja kwịpụ̄tilamo ija mmbili gwake.
43002022	Lelo bo asyukịle mbafwe, abafụ̄ndịgwa bāke balinkukūmbuka ukuti asịjobịle sịsịsị, balinkubwịtika ubusị̄mbe bula, niṣyu lila alijobịle Jesụ.
43002023	Lelo bo ali mụ Jelụsalemụ pakyaka kya Pasa, bā bị̄ngị balinkwenda nukujị̄tika īngamụ jake bo bafịbwene ifị̄ka ifị apelịle.
43002024	Umwene Jesụ lolị jo alinkusịta nukubị̄tika abēne, papo umwene abamēnye bōsa,
43002025	namanga akālōndaga ukuti jumo ansịsịmịkisyege isya mụ̄ndu, papo āsịmēnye jūjo isị sịli mmụ̄ndu.
43003001	Lelo ālipo jumo umụ̄ndu Umfalịsaị, uju īngamụ jake āli jo Nịkotemụ, unkulūmba Mbajụ̄ta.
43003002	Jo alinkwịsa kwa Jesụ pakilo, alinkummbūla alinkuti: Mmanyịsị, tumēnye ukuti uli mmanyịsị, ufụmịle kwa Kyala, namanga najumo akamanya ukupela ifị̄ka ifị kupela ugwe, pēne papo linga Kyala ali nagwe.
43003003	Umwene Jesụ alinkummwamụla alinkuti: Nalolị nikukubūla une nịkuti, umụ̄ndu akabagila ukububona ubutwa bwa Kyala, lolị pēne apa linga ịkupāpịgwa kangi.
43003004	Po papo Nịkotemụ alinkujoba nagwe alinkuti: Abagị̄le bulebule umụ̄ndu ukupāpịgwa bo nkāngale? Kali abagị̄le ukwịngila mụnna mụ̄nda ulwa bubili ukuti apāpịgwege?
43003005	Umwene Jesụ alinkwamụla alinkuti: Nalolị nikukubūla une nikuti: Umụ̄ndu akabagila ukwịngila mbutwa bwa Kyala, lolị pēne apa linga apāpị̄gwe kumīsi na kwa Mbepo.
43003006	Uju apāpị̄gwe kummbili, mmbili ịtolo, uju apāpị̄gwe kwa Mbepo, īmbepo ịtolo.
43003007	Syo ungaswịgaga apa ngubulile ukuti, fịkuti mụpāpị̄gwege kangi.
43003008	Ummbelo gụkukụla kuno gwịganịle, akōgo kāke ko kukapilika, lolị utikugumanya kuno gụkufụma, nakuno gụkubūka; bo ali bunobuno gwesa uju linga apāpị̄gwe kwa Mbepo.
43003009	Po papo Nịkotemụ alinkunndālūsya alinkuti: Syo sịpelege bulebule sịsịsị?
43003010	Umwene Jesụ alinkwamụla alinkuti: Ugwe uli mmanyịsị gwa Ịsịlaelị, kangi ugwe syope na sịsịsị ukasịmanya?
43003011	Nalolị nịkukubūla une nịkuti: Uswe tụkujoba sịsyo tusịmēnye, tụkusịsịmikisya sịsyo tusịbwene; lolị ulusịsịmịkisyo lwitu mụtịkulwambilila.
43003012	Apēne lelo napapo umwe mbabūlịle isya nkị̄su mụno pope umwe mụtịkwịtika, po mwịsakwịtikaga bulebule linga nikubabūla isya kumwanya?
43003013	Najumo akafyukako kumwanya. Lolị mwene uju āsụlwịke ukufụma kumwanya ju Nnyamụ̄ndu, uju nalilino ali kumwanya.
43003014	Bo papo Mose ị̄nulaga īnjoka ndungalāngala, bo fịkuti jope na Nnyamụ̄ndu ịnulịgwege,
43003015	ukuti gwesa uju ịkummwịtika, ajege nubūmị bwa bwịla na bwịla.
43003016	Namanga bo ātēndị̄ke bunobuno Kyala ukukigana ikị̄su, ko kwenda nukukinị̄nga Umwanāke jumojwene ntiga, bōsa aba bịkummwịtika ukuti bangapyụtịgwaga, lolị babwagege ubūmị bwa bwịla na bwịla.
43003017	Namanga Kyala akālintumịle Umwanāke nkị̄su ukuti akilōnge ikị̄su, himma, lolị ukuti akipoke ikị̄su.
43003018	Uju linga ịkummwịtika Umwana jo atịkulōngịgwaga; lolị uju linga atịkwịtika jo alōngelị̄gwe ngānị, papo akajị̄tika īngamụ ja Mwana gwa Kyala jumojwene ntiga.
43003019	Ubu bo bulōngị ubwa kuti ulumụlị lwịsịle nkị̄su, lolị abāndu bajiganile īngị̄sị ukukīnda ulumụlị, papo īmbōmbo syabo syali mbị̄bị.
43003020	Namanga gwesa uju linga ịkubōmba īmbị̄bị, jo ịkulubēnga ulumụlị, kangi atịkwịsako kulumụlị, ukuti īmbōmbo syake sịngịsakujaga pabwelụ.
43003021	Lolị, uju ịkubōmba isya nalolị, jo ịkwịsa kulumụlị, ukuti isị ịkubōmba sịboneke ịtolo pabwelụ ukuti sịbombelị̄gwe mwa Kyala.
43003022	Pānyụma pali sịsịsị, po Jesụ nabafụ̄ndịgwa bāke balinkubūka nkị̄su kya Jụtaị; alinkuja mụmo pamopēne nabo, alinkōsya.
43003023	Loli jope Johanị ōsyaga mụ Enonị kifụkị na mụ Salịmụ, namanga mo amīsi gālimo mịngị; po papo abāndu balinkubūka kumyake balinkōsịgwa.
43003024	Namanga Johanị ākāli ukwịgalilịgwa nnyụ̄mba ja bannyololo.
43003025	Po papo lulinkutụpụka ulukānị kubafụ̄ndịgwa ba Johanị nu Njụ̄ta jumo panōngwa ja kwelusịgwa.
43003026	Abēne balinkwịsa kwa Johanị balinkummbūla balinkuti: Gwe mmanyịsị, umụ̄ndu jula gwali nagwe ịsīlya lila lya Jolịtanị, jula unnjobēge fị̄jo unsịsịmikisyege, kēta jope ịkōsya, abāndu bōsa bịkunkulukila.
43003027	Umwene Johanị alinkwamụla alinkuti: Umụ̄ndu akabagila ukwambilila fịmo, pēne papo linga apēgị̄gwe ukufụma kumwanya.
43003028	Umwe jujumwe mụkūsịsịmikisya une ukuti nātịle: Une ngaja ne Kilisịtị, lolị ndumị̄gwe ịtolo nkyenị mmyake.
43003029	Uju ali nunkị̄kulu uju ịkwegịgwa jo mwegankị̄kulu, lolị ummanyānị, gwa mwegankị̄kulu, uju Ịkwima nukumpilikisya, jo ịkulisekelela fị̄jo ilịsyu lya mwegankị̄kulu. Po papo lelo ulusekelo lwangu lufịkịlepo.
43003030	Umwene jo fịkuti abālege, une lolị ne ndogotelege.
43003031	Uju afụmịle kumwanya, jo ali pamwanya pali bōsa; uju afụmịle nkị̄su jo gwa nkị̄su, kangi ịkujoba isya nkị̄su. Lolị umwene uju afụmịle kumwanya, jo ali pamwanya pali bōsa.
43003032	Isị asịbwene na isị asịpilị̄ke syo isi ịkusịsịmikisya, lolị atịkulwambilila ulusịsịmịkisyo lwake.
43003033	Lolị umwene uju alwambilịle ulusịsịmịkisyo lwake, jo ịkusịsịmikisya ukuti Kyala jo gwa nalolị.
43003034	Namanga uju Kyala antumịle, jo ịkugajoba; amasyu ga Kyala: buno Kyala apa ịkupa Mbepo atịkupēla nkigelelo.
43003035	Ugwịse annganịle Umwana, kangi ampēle fyosa fịli mmaka gāke.
43003036	Uju linga ịkummwịtika Umwana, jo alinabo ubūmị bwa bwịla; lolị uju linga ịkumfụ̄ja Umwana, jo atịsakububonamo ubūmi, ingalalisị sya Kyala sịkujaga pamyake bwịla.
43004001	Lelo Untwa bo āsyagēnịe ukuti Abafalịsaị bapilike isya kuti: Jesụ ịkubapela bafụ̄ndịgwa nukubōsya abāndu ba bị̄ngị ukunkịnda Johanị,
43004002	napapo Jesụ akābōsyaga jūjo, lolị abafụ̄ndịgwa bāke,
43004003	po papo alinkwenda nukusōkamo mụ Jụtaị, alinkubūka kangi mụ Galịlaị.
43004004	Umwene lolị injila jake jalyendịle mụ Samalịja.
43004005	Po papo alinkwenda alinkwakufịka nkāja mụ samalịja aka bạ̄tigi Sịkāli īngamụ, aka kapalamēne nunngūnda ugu Jakobụ ālimpēle umwanāke Josefụ.
43004006	Mo kyalịmo ikị̄na kya Jakobụ ikya nyị̄buko ja mīsi. Lelo Jesụ bo akatēle injila, alinkutūgala ịtolo pānyị̄buko; pāli po pakabalilo ka ntandatu bo ilị̄suba lili pantu.
43004007	Po papo alinkwịsa unkị̄kulu Unsamalịja kukunega amīsi. Umwene Jesụ alinkujoba nagwe alinkuti: Mbapo gamo nịne nnwepo.
43004008	Namanga abafụ̄ndịgwa bāke bābūkịle nkāja nkūla ifị̄ndu.
43004009	Po papo unkị̄kulu Unsamalịja alinkwamụla alinkuti: Kali kubagị̄le gwe Njụ̄ta ukusūma amīsi kuli ne nkị̄kulu ne Nsamalịja? (Namanga Abajụ̄ta batịkwangala na Basamalịja).
43004010	Umwene Jesụ alinkummwamụla alinkuti: Linga gwafịmēnye ifyabupe fya Kyala, nukuti jwanị uju ịkukubūla ukuti: Mbapo gamo nịne nnwepo, angali kunsūma jūjo, po umwene angali ịkukupa amīsi amūmị.
43004011	Po papo unkị̄kulu alinkummwamụla alinkuti: Malafyale ikinegelo ukaja nakyo kangi ikị̄na kisolofụ, lelo po kugāgaga kūgu amīsi amūmị aga kugajoba?
43004012	Kīngamo ugwe unkīndịle ubukulūmba Tāta gwitu Jakobụ, uju ātupēle ikị̄na kikīki, uju jope anwaga mụli kikīki nabānāke, nimịtị̄mo gyake?
43004013	Umwene Jesụ alinkummwamụla alinkuti: Gwesa uju linga ịkunwa amīsi gagaga, jo ịkūmilwaga kangi.
43004014	Lolị uju linga ịkunwaga amīsi aga nịsakumpaga une, jo atịsakūmilwangamo sịku, lolị amīsi aga nịsakumpaga, go gịkwịpelaga mmyake nyị̄buko ja mīsi, iji jịkwịbukila kubūmị bwa bwịla na bwịla.
43004015	Po papo unkị̄kulu alinkujoba nagwe alinkuti: Malafyale, go ulīmbaga amīsi gagaga, ukuti nangūmilwaga, kangi ukuti nāngị̄saga kuno kukunega.
43004016	Umwene Jesụ alinkummbūla alinkuti: Būkaga kammbilikile unndumego ukị̄sege nagwe kuno.
43004017	Po papo unkị̄kulu alinkummwamụla alinkuti: Ngaja nunnyāmbala najumo. Umwene Jesụ alinkummbūla alinkuti: Utalwịsye apa utịle ngaja nunnyāmbala najumo.
43004018	Namanga gwali nabalumego bahāno, kangi jope uju ulinagwe lilino akaja ndumego. Isị ujobịle sya nalolị.
43004019	Po papo unkị̄kulu alinkubụsya alinkuti: Malafyale ngubwene ukuti uli nkụ̄ngụlụka.
43004020	Batāta uswe bịpụ̄tilaga pakyamba kikīki, umwe lolị mwe Bajụ̄ta mụkuti mụ Jelụsalemụ bo bujo ubu abāndu fịkuti bịpụ̄tilengemo.
43004021	Umwene Jesụ alinkummbūla alinkuti: Gwe nkị̄kulu ugwe unyịtikege une, kịkwịsaga akabalilo apa mụtịsakwịpụ̄taga kwa Tāta pakyamba iki, nalinga mo mụ Jelụsalemụ.
43004022	Mwe Basamalịja mụkammanya nakamo uju mụkwịpụ̄tako. Lolị uswe twe Bajụ̄ta tummēnye uju tụkwịpụ̄tako.
43004023	Lolị kịkwịsaga akabalilo, nalilino kalịpo, po aba bịkwịpụ̄ta nalolị bịsakwịpụ̄taga kwa Tāta mụmbepo na mbwanalolị; namanga Tāta bo aba ịkubalōnda aba bịkwịpụ̄ta kumyake, fikuti bịpụ̄tilege mụmbepo na mbwanalolị.
43004024	Kyala īmbepo, lolị fịkuti aba bịkwịpụ̄ta kumyake, bịpụ̄tilege mụīmbepo. Bo bịkwịpụ̄ta bịpụ̄tege inyịpụ̄to sya nalolị.
43004025	Umwene unkị̄kulu alinkummwamụla alinkuti: Mmēnye ukuti Mesịja ịkwịsaga (uju jo Kilisịtị); linga ịsịle jūjo, po ịsakutubūlaga syosa.
43004026	Po papo Jesụ alinkummbūla alinkuti: Jo une ne nịkujoba nanụngwe.
43004027	Pakabalilo kalakala abafụ̄ndịgwa bāke balinkwịsa, balinkuswịga papo ājobaga nunkị̄kulu. Loli najumo akālinndālusị̄sye ukuti: Kulōnda fịkị? Pamo kujoba nagwe sya fịkị?
43004028	Po papo unkị̄kulu jula alinkujileka īndeko jake, alinkubūka nkāja, alinkwakubabūla abāndu alinkuti:
43004029	Tubūke, mụkankēte umụ̄ndu uju āmbūlịle syosa isị nābōmbaga. Kali ajege jo Kilisịtị jujuju?
43004030	Po papo balinkusōka nkāja balinkubūka apa ālipo.
43004031	Lelo pakabalilo kalakala, abafụ̄ndịgwa balinkuntēngulila Jesụ balinkuti: Mmanyịsị, lyamo.
43004032	Loli, umwene alinkubabūla alinkuti: Une ndinafyo ifị̄ndu fyakulya ifị mụkafịmanya umwe.
43004033	Abēne abafụ̄ndịgwa balinkulālūsanịa balinkuti: Kali umụ̄ndu jumo antwalị̄le fịmo ifyakulya?
43004034	Umwene Jesụ alinkubabūla alinkuti: Ifyakulya fyangu ko kubōmba ubwịgane bwa uju āndumịle une, nukujimalisya īmbōmbo jake.
43004035	Bule umwe mụtịkujoba ukuti: Gisyele imyesị mịna ukwịsa untōndolo? Kēta lelo nikubabūla une nịkuti: Amwịnule amāso gīnụ mụkēte imịgūnda, buno gyelukị̄le gifịkịlepo pantōndolo.
43004036	Untōndoli ali pakwambilila ifịhōmbịgwa fyake, ali pakubūngānịa īseke sya būmị bwa bwịlabwịla; ukuti unsopị nuntondolị basekelege pamopēne.
43004037	Buno mo mụno lịkubonekela ukuja lya nalolị ilịsyu ili lịkuti: Jumo ịkusopa, ujūngi ịkutōndola.
43004038	Une nābatumịle umwe nkutōndola ifị mụkālijūlịlepo. Abāngi bo aba bālijūlịle, umwe mwịngị̄lepo ịtolo pakabōmbo kābo.
43004039	Abasamalịja ba bị̄ngị aba nkāja kala balinkummwịtika, panōngwa ja ịsyu ili unkị̄kulu ālisịsịmikị̄sye ātịle: Āmbūlịle syosa isi nābōmbaga.
43004040	Lelo bo Abasamalịja bị̄sịle apa ālipo, balinkumpyelesya ukuti agonepo pamyabo. Po papo umwene alinkugona papo amasịku mabili.
43004041	Po papo balinkummwịtika ba bị̄ngị ukukīndapo, panōngwa ja ịsyu lyake.
43004042	Balinkummbūla unkị̄kulu balinkuti: Lilino tutịkwịtikila kumasyu gāko gēne aga gwatubūlịle, himma, buno na jujuswe twịbēne tupilị̄ke, kangi tumēnye ukuti uju nalolị jo Mpokị gwa kị̄su.
43004043	Lelo bo Jesụ ịkummbūmbulusya umwana gwa ịfụmụ, umwene alinkusōkamo, alinkubūka mụ Galịlaị.
43004044	Namanga Jesụ jūjo āsịsịmikị̄sye ukuti: Unkụ̄ngụlụka atịkwimikịgwa nkị̄su kyake jūjo.
43004045	Lelo bo afịkịle mụ Galịlaị, Abagalịlajị balinkummwambilila, namanga abēne bāsịbwene isị ābōmbịle mụ Jelụsalemụ pakyaka, namanga bope bābūkịle kukyaka.
43004046	Po papo Jesụ alinkwandisya kangi alinkubūka mụ Kana nkị̄su kya Galịlaị, mụmo agapelịle amīsi ukuja bwalwa bwa māfị̄lu. Lelo alịmo mụ Kapelịnaumụ ulịfụmụ jumo uju umwanake unndumyana ābịnịle.
43004047	Jo alinkupilika ukuti Jesụ afụmịle mụ Jụtaị, ịsịle mụ Galịlaị, po papo alinkubūka kumyake alinkumpyelesya ukuti asụlụkege akammbummbulukisyege umwanake, namanga āli pị̄pị nukufwa.
43004048	Umwene Jesụ alinkummbūla alinkuti: Linga umwe mụtịkufịbona ifya kumanyịlamo nifị̄swigu, po mụtịsakwịtikamo sịku.
43004049	Umwene ulịfụmụ alinkummbūla alinkuti: Malafyale, ịsaga twịkililege bo umwanāngu akāli ukufwa.
43004050	Umwene Jesụ alinkummbūla alinkuti: Būkaga, umwanāko mūmị. Po papo umụ̄ndu jula alinkulịtika ilịsyu ili Jesụ ālimmbūlịle, alinkwenda nukubūka.
43004051	Lelo bo akāli ịkwịkilila, alinkwaganịla na babōmbị bāke, balinkummbūla isya kuti umwanāke mūmị.
43004052	Po papo alinkubalālūsya akabalilo kāko umwanāke āsịsịpukị̄le; abēne balinkummwamụla balinkuti: Mmajolo pakabalilo ka buhāno na bubili (nndyimo) po apa īsekema jalinndekịle.
43004053	Po papo ugwịse alinkwenda nukumanya ukuti pali po pakabalilo kāko Jesụ ālimmbūlịle ukuti: Umwanāko mūmị. Po papo alinkwenda nukwịtika jūjo ninyụ̄mba jake jōsa.
43004054	Iki lelo kyo kị̄ka kya bubili, iki Jesụ, ābōmbịle bo ịsịle mụ Galịlaị, ukufụma mụ Jụtaị.
43005001	Pānyụma pali sịsịsị, kilinkujako ikyaka kya Bajụ̄ta, jope Jesụ, alinkufyuka ukubūka mụ Jelụsalemụ.
43005002	Lelo mụmo mụ Jelụsalemụ, pakifịgo kya ng'ōsi, kilịpo ikisịba iki īngamụ jake Nkihịbuli bịkuti Betịsaịta, iki kili namatēmbe mahāno.
43005003	Mo bāgonangamo ababịne ba bị̄ngị, nabafwamāso, naba bịkukwema, naba balalịle ummbili, [aba bāgụ̄lilaga ukusụkānịka kwa mīsi.
43005004	Namanga ugwandumị āsụlụkaga nkisịba ntubalilo ntubalilo, āgajugānịaga amīsi; lelo uju linga atalịlepo ukwịngila mmīsi bo gafụmịle pakujugānịka, ābūmbulukaga īndamwa jōsa iji linga ali najo.]
43005005	Lelo ālipo papo umụ̄ndu jumo, uju āgonịle nindamwa ifyinja amalōngo matatu na lwele (38).
43005006	Umwene Jesụ alinkummbona bo ālāmbalēle pāpo, kangi alinkumanya ukuti agonịle papo akabalilo akatalị fị̄jo, alinkunndālūsya alinkuti: Bule gwịganịle ukubūmbulusịgwa?
43005007	Po papo ummbịne alinkummwamụla alinkuti: Malafyale, une ngaja numụ̄ndu ugwa kumbīka nkisịba bo amīsi gịkusụkānịka. Apa linga une nịkuti mbūke, ujūngi ịkūndalilapo ukusụlụka.
43005008	Po papo Jesụ alinkummbūla alinkuti: Sụmụka, pīmbaga ubulili bwako, gwendege.
43005009	Nakalīnga umụ̄ndu jula alinkubūmbuluka, alinkupīmba ubulili bwake, alinkubūka. Ilị̄sịku lilyo pali po pāsabāti.
43005010	Po papo lelo Abajụ̄ta balinkumbūla uju ābūmbulusịgwe balinkuti: Po pāsabāti, sịtịkwịtikisịgwa ukuti upīmbēge ubulili bwako.
43005011	Umwene alinkubāmụla alinkuti: Uju āmbumbulwịsye, jo uju āmbūlịle atịle: Pīmbaga ubulili bwako, gwendege.
43005012	Abēne balinkunndālūsya balinkuti: Jwanị umụ̄ndu uju akubūlịle ugwe atịle, pīmbaga gwendege?
43005013	Lolị umụ̄ndu uju ābūmbulusịgwe, akālimmēnye ukuti jwanị, namanga Jesụ āleganị̄ke, papo ikilūndilo kya bāndu kyalịpo palapala.
43005014	Pānyụma pali sịsịsị, Jesụ alinkummwaga nnyụ̄mba ja Kwịpụ̄tilamo, alinkummbūla alinkuti: Kēta, ubumbulwịke lilino, ungāndisyaga ukutula īnōngwa, ukuti sịngakwịsilaga īmbị̄bịpo ukukīnda.
43005015	Po papo umụ̄ndu jula alinkwenda nukubụka, alinkwakubabūla Abajụ̄ta alinkuti: Jo Jesụ uju ālimbumbulwịsye.
43005016	Panōngwa iji, Abajụ̄ta balinkumfwima Jesụ, papo ābōmbịle sịsịsị sabāti.
43005017	Lolị umwene Jesụ, alinkubāmụla alinkuti: Tāta ịkubōmba ukufịka kulilino kuno, nanịne bo ndēndị̄ke nịkubōmba.
43005018	Lyo lilyo Abajụ̄ta balinkōngelapo ukulōnda ukuti banngoge, papo bạ̄tigi akatula jēne ji ja kōmola sabāti, lolị papo kangi ạ̄tigi Kyala jo gwịse; ị̄pelaga mwene ukuja bo ju Kyala.
43005019	Po papo Jesụ alinkubāmụla alinkuti: Nalolị, nikubabūla une nịkuti: Umwana akamanya ukubōmba nakamo akāke jūjo, lolị kēne kāko linga ammbwene ịkubōmba Ugwịse, ko ịkubōmba kāko jope. Buno kōsa aka ịkubōmba jūjo, ko jope Umwana ịkubōmba kāko.
43005020	Namanga Ugwịse annganịle Umwana, ịkunnāngisya syosa isị ịkubōmba jūjo; kangi ịsakunnāngisyaga īmbōmbo īngulūmba ukukīndapo na pali sịsịsị, ukuti umwe āmụswīgege.
43005021	Buno bo apa Ugwịse ịkubasyusya abafwe ịkubapa ubūmị, bo atēndị̄ke jope na ju Mwana ịkubapa ubūmị bōsa aba linga ịganịle ukubapa.
43005022	Ugwịse atịkunndōnga najumo, lolị ubulōngị bōsa ampēle Umwana.
43005023	Ukuti bōsa bammwimịkege Umwana, bo mụmo bikummwimikila Ugwịse. Uju linga atịkummwimika Umwana, jo atịkummwimika na ju Gwịse uju ālintumịle.
43005024	Nalolị nikubabūla une nịkuti: Uju linga ịkupilika ilịsyu lyangu, atịle nukummwịtika uju āndumịle une, jo alinabo ubūmị bwa bwịla na bwịla; jo atịkwịsapo pabulōngelo, jo alobwịke ukufụma mbufwe ị̄ngị̄le mbūmị.
43005025	Nalolị nikubabūla une nịkuti kịkwịsaga akabalilo, nalilino kị̄sịle, apa abafwe bịsakupilikaga ilịsyu lya Mwana gwa Kyala, abēne aba bịkupilika bịsakujaga būmị.
43005026	Namanga bo apa Ugwịse alinabo ubūmị mmyake jūjo, bo ampēle bunobuno jope numwana ukuja nubūmị mmyake.
43005027	Kangi ampēle amaka aga kulōngela, papo jo Nnyamụ̄ndu jūjo.
43005028	Syo mụnganyomokaga sịsịsị, buno kịkwịsaga akabalilo, apa bōsa aba bali mmapūmba bịsakupilikaga ilịsyu lyake.
43005029	Po bēnde nukusōka; aba bābōmbaga īnụnụ bịsakusyukilaga kubūmị; abēne lolị aba bābōmbaga sị mbị̄bị, bo bịsakusyukilaga kukulōngịgwa.
43005030	Une ngamanya ukubōmba nakamo akāngu nịmwene, mụno ngupilikila mo mụmo ngulōngela. Ubulōngị bwangu bugolofụ ịtolo, papo ndịkubulōnda ubwịgane bwangu nịmwene, himma lolị ngulōnda ubwịgane bwa uju āndumịle.
43005031	Linga ngwịsịsịmikisya nịmwene, bo ulusịsịmịkisyo lwangu lukaja lwa nalolị;
43005032	alịko ujūngi uju ịkūsịsịmikisya une, kangi Mmēnye ukuti ulusịsịmịkisyo lwake, ulu ịkūsịsịmikisya une lwa nalolị.
43005033	Umwe mwatumịle īndumị kwa Johanị, umwene alinkusịsịmikisya nalolị.
43005034	Ulusịsịmịkisyo lwangu lutịkufụma kumụ̄ndu, lolị nikubabūla umwe sịsịsị ukuti mụpokịgwege.
43005035	Umwene āli nyāle iji jịkwaka nukumụlika lolị umwe mwalị̄ganịle ukusekela panāndi ịtolo ndumụlị lwake.
43005036	Lolị ulusịsịmịkisyo ulu ndinalo une, lukulūmba ukulukīndapo ulwa Johanị. Namanga īmbōmbo isị āmbēle Tāta āndumịle.
43005037	Kangi jope na ju Tāta uju ālindumịle, ịkūsịsịmikisya une. Umwe mụkapilikamo sịku ilịsyu lyake, nukummbona kōpe mụkammbonamo sịku;
43005038	lyope ilịsyu lyake mụkaja nalyo mụ̄nda mmyinụ, papo mụtịkummwitika uju atumị̄gwe na jūjo.
43005039	Mụkulōnda mwa bakalata, papo mụkuti mo tụkubwagaga ubūmị bwa bwịla; kābuno bo bābo bịkusịsịmikisya une.
43005040	Pope umwe mḳusị̄ta ukwịsa kumyangu ukuti mụjege nubūmị.
43005041	Une ndịkwambilila ulwimiko ukufụma kubāndu.
43005042	Lolị une mmbamēnye umwe ukuti mụkaja nalo ulugano lwa Kyala mụ̄nda mmyinụ.
43005043	Une nịsị̄le mụngamụ ja Tāta, lolị umwe mụtịkunyāmbilila; linga ujūngi ịkwịsila mụngamụ jake jūjo, jo mwịsakummwambililaga.
43005044	Po mụbagị̄le bulebule ukwịtika, mwe mụkupāna ulwimiko mwe bābo batupu, ngīmba ulwimiko ulu lụkufụma kwa Kyala, uju ali jumojwene ntiga, lo mụtịkululōnda?
43005045	Mụngịnogonaga ukuti une nịsakubapaga īnōngwa kwa Tāta, himma; uju ịsakubapaga īnōngwa umwe jo Mose, uju mụkunsūbila umwe.
43005046	Linga mwammwịtikaga Mose, po angali mụkunyị̄tika nanịne, buno umwene āsị̄mbịle isị sịkūnjoba une.
43005047	Lolị linga mụtịkusị̄tika isị āsị̄mbịle, po mwịsakugịtikaga bulebule amasyu gangu?
43006001	Pānyụma pali sịsịsị, po alinkubūka kwịsīlya ilīngi ilya nyanja ja Galịlaị, iji bịkuti Tịbelịja.
43006002	Po papo ikilūndilo ikikulūmba kilinkunkōnga, papo bāfịbwene ifị̄ka ifị āpelịle pababịne.
43006003	Umwene Jesụ alinkufyuka pakyamba, po alinkwakwịtūgasya nabafụ̄ndịgwa bāke.
43006004	Lolị ikyaka kya Pasa ikya Bajụ̄ta kyasegelị̄le.
43006005	Umwene Jesụ bo ịkukibona ikilūndilo ikikulūmba kịkwịsa kumyake, po papo alinkunndālūsya Fịlịpụ alinkuti: Tụkūlaga kūgu ifịsyesye ukuti abāndu bababa balyege?
43006006	Lolị syo ālālūsyaga sya kunngela ịtolo, namanga umwene āsịmēnye sịsyo ājaga pakusịbōmba.
43006007	Umwene Fịlịpụ alinkummwamụla alinkuti: Ifịsyesye fya pandalama bāmịa babili (200) fịkabagila ukubafwana, ukuti kukuti mụ̄ndu āmbililege fịnāndi.
43006008	Po papo jumo mmbafụ̄ndịgwa bāke, Andeleja unnụgụna gwa Sịmonị Petelị, alinkummbūla alinkuti:
43006009	Kalịpo papapa akalumyana, aka kali nifịsyesye fịhāno ifya nganụ ija luko ulūngi nutuswi tubili; lelo fyo fịbōmbe fịkị kubāndu abị̄ngị bababa?
43006010	Umwene Jesụ alinkubabūla alinkuti: Amụbatūgasye abāndu pāsi; lyalịpo ilị̄su lị̄ngị papo; po papo balinkutūgasya pāsi, abanyāmbala bālīti bali pa baelufụ bahāno (5,000).
43006011	Po papo Jesụ alinkwega ifịsyesye, alinkugwa ulupị kwa Kyala, alinkubajabila aba bātūgēsye. Tope nutuswi bububo alinkubapela mụmo bālōndelaga.
43006012	Lelo bo balị̄le bị̄kwị̄te, po papo Jesụ alinkubabūla abafụ̄ndịgwa bāke alinkuti: Amụbūngānịege utumēnya utu tusyele, ukuti nakamo kangatāgịgwaga.
43006013	Po papo balinkubūngānịa utumēnya twa fịsyesye fya nganụ ija luko ulūngi tula, utu bāsyesye aba bạ̄lyaga, balinkwịsusya ifị̄bo kalōngo na fịbili.
43006014	Lelo abāndu bo bakibwene ikị̄ka iki āpelịle, balinkuti: Uju jo nkụ̄ngụlụka nalolị uju ịkwịsaga nkị̄su mụno.
43006015	Umwene Jesụ bo asyagēnịe ukuti bịkulōnda ukwịsa, kukunkola, ukuti bammwimịkege ukuja Malafyale, po papo alinkwịkwaba kangi, alinkwakwịjēkela kukyamba mwene ịtolo.
43006016	Lelo bo bwịlịle namajolo, abafụ̄ndịgwa bāke balinkusụlụka ukubūka kunyanja.
43006017	Balinkwịpaka mwịbōtị, balinkwambuka ukubūka mụ Kapelịnaumụ. Lelo īngị̄sị jagwịle, umwene Jesụ ākāli ukufịka apa bālipo.
43006018	Po papo inyanja jilinkwenda nukusāmbuka, papo ummbelo unkulūmba gwakụlaga.
43006019	Bo bafịkịle pantāmbo gwa mailị ịtatu pamo ịna, balinkummbona Jesụ ịkwenda pamwanya panyanja, ịkusegelela kwịbōtị. Po papo abēhe balinkwenda nukutetema.
43006020	Umwene Jesụ alinkubabūla alinkuti: Jo une, mụngatetemaga.
43006021	Po papo abēne balinkulōnda ukuti bammwegele mwịbōtị, lolị nakalīnga ịtolo ilịbōtị lilinkufịka kwịsīlya kuno bālabilaga.
43006022	Nulubūnju ikilūndilo kya bāndu aba bāsyele aba bālyimịle ịsīlya lila ilya nyanja, balinkwaga ukuti likālipo ilịbōtị ilīngi pāpo, lolị lyene lilalila; nukuti Jesụ akālị̄pakịle mwịbōtị pamopēne nabafụ̄ndịgwa bāke, lolị abafụ̄ndịgwa bāke bābūkịle bēne ịtolo.
43006023	Lolị gālisịle amabōtị agāngi aga gāfụmịle ku Tịbelịja, pabupị̄pị napa bālīlaga ifịsyesye, bo UNTWA agwịle ulupị.
43006024	Lelo bo ikilūndilo kya bāndu kyagịle ukuti Jesụ akajapo pāpo, bope nabafụ̄ndịgwa bāke bakajapo, po papo abēne balinkwịpaka mwịbōtị, balinkubūka mụ Kapelịnaumụ kukunndōnda Jesụ.
43006025	Lelo bo bajịlekummwaga ịsīlya lila lya nyanja, balinkunndalūsya balinkuti: Mmanyịsị, gwịsịle ndilị kuno?
43006026	Umwene Jesụ alinkubāmụla alinkuti: Nalolị nịkubabūla une nịkuti, umwe mụtịkūndōnda pāpo mwafịbwene ifị̄swigu, himma, lolị papo mwalị̄le ifịsyesye, mwalị̄kwịte.
43006027	Mwe, komma ukwịjūla kufị̄ndu ifị fịkujōnga, lolị mwịjūlege kufị̄ndu ifị fịkujako bwịla ifị fịkupa ubūmị bwa bwịla na bwịla, ifị Nnyamụ̄ndu ịkubapaga; namanga jo uju Kyala Ugwịse ansịsịmikị̄sye.
43006028	Abēne balinkunndālūsya balinkuti: Tutubulege lelo ukusịbōmba īmbōmbo sya Kyala?
43006029	Umwene Jesụ alinkubāmụla alinkuti: Ijēne īmbōmbo ja Kyala iji ịkuti mụbōmbēge, jo ja kummwịtika uju antumịle umwene.
43006030	Po papo balinkunndālūsya balinkuti: Kupelaga kị̄ka kikị lelo ukuti tukibonege tukwịtikege? Kubōmba mbōmba jiliku?
43006031	Batāta bạ̄lyaga mana ndungalāngala, bo lilyo lisị̄mbị̄gwe ili lịkuti: Ābapēle ikisyesye ikifụma kumwanya, ukuti balyege.
43006032	Po papo Jesụ alinkubabūla alinkuti: Nalolị nịkubabūla une nịkuti: Akaja jo Mose uju ābapēle ikisyesye ikifụma kumwanya, lolị jo ju Tāta uju ịkubapa ikisyesye kya nalolị ikifụma kumwanya.
43006033	Namanga ikisyesye kya Kyala, kyo iki Kịkusụlụka ukufụma kumwanya, kyo iki kịkukipa ubūmị ikị̄su.
43006034	Abēne balinkummbūla balinkuti: Gwe Malafyale, kyo utupege bwịla ikisyesye kikīki.
43006035	Po papo Jesụ alinkubabūla alinkuti: Jo une ne kisyesye ikipelabūmị jujune; uju linga ịkwịsa kumyangu, jo jitịsakunndumamo sịku īnjala; kangi uju ịkunyịtika une, jo atịsakūmilwamo sịku.
43006036	Lolị nābabūlịle umwe ukuti, ukūmbona ko mụmbwene, lolị mụtịkūnyị̄tika.
43006037	Bōsa aba linga ịkūmbaga Tāta, bịkwịsaga kumyangu; kangi gwesa uju linga ịkwịsa kumyangu, jo ndịsakunkagilaga sịku pānja.
43006038	Buno nsụlwịke mfụmịle kumwanya, lolị ngị̄samo nkubōmba isya bwịgane bwangu, himma, nịsịle nkubōmba ubwịgane bwa jūjo ālindumịle.
43006039	Ubu bo bwịgane bwa uju ālindumịle une, ukuti ndingansobesyaga najumo mụli aba āmbēle, lolị ukuti nịsembasyusyege bōsa pị̄sịku lya kūsụlo.
43006040	Namanga ubu bo bwịgane bwa Tāta, ukuti gwesa uju ịkunkēta Umwana nukummwịtika, ajege nubūmị bwa bwịla na bwịla. Lelo po nanịne nịsakunsyusyaga pabusịku bwa kūsụlo.
43006041	Po papo Abajụ̄ta balikwịbụnēsya kumyake, papo ājobịle ātịle: Une ne kisyesye iki kisụlwịke ukufụma kumwanya.
43006042	Balinkuti: Akaja jo Jesụ umwana gwa Josefụ jujuju? Uju ugwịse nunna tubamēnye? Po ịkujoba ukuti nsụlwịke ukufụma kumwanya?
43006043	Umwene Jesụ alinkubāmụla alinkuti: Mụngị̄bụnēsyaga mwịbēne.
43006044	Najumo akabagila ukwịsa kumyangu, pēne papo linga Tāta, uju ālindumịle une ịkunkwabila kumyangu; lelo jo nanịne nịsakunsyusyaga pị̄sịku lya kūsụlo.
43006045	Lisịmbị̄gwe mbakụ̄ngụlụka ukuti: Bōsa bịsakumanyịsịgwaga na Kyala. Gwesa uju linga apilị̄ke kangi amanyị̄le kwa Kyala, jo ịkwịsa kumyangu.
43006046	Mụngāti jumo ammbwenemo Tāta, himma, lolị mwene uju āfụmịle kwa Kyala, jo uju ammbwenemo Tāta.
43006047	Nalolị nikubabūla une nịkuti, uju linga ịkwịtika, jo ali nubūmị bwa bwịla na bwịla.
43006048	Jo une ne kisyesye ikipelabūmị.
43006049	Abị̄sēmwe balinkulya mana ndungalāngala, lolị balinkufwa.
43006050	Iki kyo kisyesye iki kisụlwịke ukufụma kumwanya, ukuti umụ̄ndu bo alị̄le, angafwaga.
43006051	Jo une ne kisyesye ikyumị, iki kisụlwịke ukufụma kumwanya; gwesa uju linga ịkulya ikisyesye kikīki, jo ịkujaga mūmị bwịla ịtolo. Kangi ikisyesye iki nịkubapaga ukuja būmị bwa kịsu, go gu mmbili gwangu.
43006052	Po papo Abajụ̄ta balinkwenda nukukānịkana fị̄jo bābo batupu balinkuti: Kali umụ̄ndu uju ịkutupaga bulebule ummbili gwake ukuti go tulyege?
43006053	Umwene Jesụ alinkubabūla alinkuti: Nalolị nikubabūlạ une nịkuti, linga mụtịkulya ummbili gwa Nnyamụ̄ndu, kangi mụtịkunwa niịlopa lyake, po bo mụkaja nubūmị mụ̄nda mmyinụ.
43006054	Uju linga ịkulya ummbili gwangu, ịkunwa niịlopa lyangu, jo alinabo ubūmị bwa bwịla; jo nanịne nịsakunsyusyaga pị̄sịku lya kūsụlo.
43006055	Namanga ummbili gwangu fyo fị̄ndu fyakulya fya nalolị, lyope niịlopa lyangu fyo fyakunwa fya nalolị.
43006056	Uju linga ịkulya ummbili gwangu, ịkunwa niịlopa lyangu, jo ịkujaga mụ mmyangu, nanịne nịkujaga mụ mmyake jūjo.
43006057	Bo apa Tāta umūmị āndumịle une, nanịne ndi mūmị mwa Tāta, po apa uju linga ịkūndyaga une, jope ịkujaga mūmị mụ mmyangu.
43006058	Iki kyo kisyesye iki kisụlwịke ukufụma kumwanya, kikaja bo iki bạ̄lyaga abị̄sēmwe kangi balinkufwa. Uju linga ịkulya ikisyesye iki, jo ịkujaga mūmị bwịlabwịla.
43006059	Sịsịsị syo isị ājobịle nnyụ̄mba ja kwịpụ̄tilamo, bo ịkumanyịsya mụ Kapelịnaumụ.
43006060	Po papo abafụ̄ndịgwa bāke, bo bapilị̄ke sịsịsị, balinkuti: Ilịsyu ili ịpalapala, jwanị abagị̄le ukulipilika?
43006061	Umwene Jesụ bo asyagēnịe mụ̄nda mmyake, ukuti abafụ̄ndịgwa bāke bịkwịbụnēsya pị̄syu lilīli, po papo alinkubabūla alinkuti: Kali ilịsyu ili lịkubapelela ukwịkịnyamo?
43006062	Po sịsakujaga bulebule bo Nnyamụ̄ndu ịkufyuka ukubūka kūko āliko ịjolo?
43006063	Jo ju Mbepo uju ịkupa ubūmị, ummbili go gukaja nimbōmbo najimo. Amasyu aga mbabūlịle, jo ju Mbepo, bo bu būmị.
43006064	Lolị balịmo bamo mmyinụ aba batịkwịtika; namanga Jesụ amēnye ukufụma mụmmbwandilo ukuti bo bānị aba batịkwịtika, nukuti jwanị uju ịsakummbīkaga mmaboko ga balugu.
43006065	Kangi alinkuti: Syo sịsyo mbabūlịle ukuti, najumo akabagila ukwịsa kumyangu, pēne papo linga apēgị̄gwe na Tāta.
43006066	Syo isị sịlinkubapela bị̄ngị mbafụ̄ndịgwa bāke ukugomokela kūnyụma, balinkusịta nukwenda nagwe.
43006067	Po papo Jesụ alinkubalālūsya kalōngo na babili bala alinkuti: Nanụmwe mụkulōnda ukujōnga?
43006068	Alinkwamụla Sịmonị Petelị alinkuti: Malafyale tujōngelege kwanị? Ugwe ulinago amasya ga būmị bwa bwịla na bwịla;
43006069	uswe sịtukolịle kangi tumēnye ukuti gwe Mwịkemo gwa Kyala jujugwe.
43006070	Po papo Jesụ alinkubāmụla alinkuti: Bule ngaja jo une nābasalịle umwe kalōngo na babili? Lolị jumo mmyinụ jo setano.
43006071	Ammbalaga ju Jụ̄ta unnya Sịmonị gwa mụ Kalyotị; namanga jo uju ājaga pakummbīka mmaboko ga balugu, āli jo jumo mụli bala kalōngo na babili.
43007001	Pānyụma pali sịsịsị, po Jesụ alinkusyungūtila nkị̄su kya Galịlaị; namanga akāliganịle ukusyungutila mụ Jụtaị, papo Abajụ̄ta bālōndaga ukunngoga.
43007002	Lelo ikyaka kya Bajụ̄ta ikya matēmbe (fịtēmbe) kyasegelị̄le.
43007003	Po papo abanụgụna bāke balinkummbūla balinkuti: Sōkapo pabujo ubu ubūkege mụ Jụtaị, ukuti bope abafụ̄ndịgwa bāko bakasịbonege īmbōmbo isị kubōmba.
43007004	Buno najumo atịkubōmbela nafịmo kubutị̄tu, bo umwene ịkulōnda ukuti ajege pabwelụ; linga syo kubōmba sịsịsị, po gwịnāngisyege kukị̄su.
43007005	Namanga bope na ba bāmyabo bakammwịtikaga.
43007006	Umwene Jesụ alinkubabūla alinkuti: Akabalilo kāngu une kakāki, lolị umwe akabalilo kīnụ kalịpo bwịla.
43007007	Umwe ikị̄su kikabagila ukubabēnga, lolị une kịkūmbēnga, papo nịkukisịsịmikisya ukuti īmbōmbo syake mbị̄bị.
43007008	Umwe amụfyukege kukyaka, une ndịkufyukako kukyaka kikīki, papo akabalilo kāngu kakāki ukufịka.
43007009	Bo ababūlịle sịsịsị, po papo alinkusyala mụ mụ Galịlaị.
43007010	Lelo bo abanụgụna bafyukịle ukubūka kukyaka, po papo jope Jesụ alinkufyuka, lolị akēndaga pabwelụ, alinkwendela mbutị̄tu.
43007011	Abalōngosị ba Bajụ̄ta balinkunndōnda pakyaka, balinkulālūsya balinkuti: Ali pōkị?
43007012	Kulinkujapo ukuhēhanịla ku kwịngị mfịlūndilo, bamo balinkuti: Mụ̄ndu nnụnụ, abāngi balinkuti: Himma, buno ịkusofya abāndu.
43007013	Lolị akālipo umụ̄ndu najumo ugwa kunnjoba pabwelụ, papo bābatị̄laga Abajụ̄ta.
43007014	Lelo bo ikyaka kifịkịle pakāti, umwene Jesụ alinkufyuka alinkwakwịngila nnyụ̄mba ja Kwịpụ̄tilamo, alinkwanda ukumanyịsya.
43007015	Po papo Abajụ̄ta balinkuswịga, balinkulālūsanịa balinkuti: Umụ̄ndu uju agāgịle kūgu amahala bo akamanyịlamo?
43007016	Umwene Jesụ alinkubāmụla alinkuti: Ulumanyịsyo ulu ngumanyịsya lukaja lwangu, lolị lwa jūjo āndumịle.
43007017	Umụ̄ndu uju linga ịkulōnda ukubōmba isya bwịgane bwa Kyala, jo ịsakulumanyaga ulumanyịsyo lwangu linga lufụmịle kwa Kyala, pamo lwangu nịmwene.
43007018	Uju linga ịkujoba isyake mwene, jo ịkwịlōndela ulwimiko lwake mwene; lolị uju ịkululōnda ulwimiko lwa uju antumịle, jo gwa nalolị, jo nubunịongafụ nabumo bukajamo nkāti mmyake.
43007019	Bule Mose akabapēle īndagilo? Pope akajamo najumo mmyinụ uju ịkusịkōnga īndagilo. Po fịkị mụkulōnda ukūngōga?
43007020	Abāndu bala balinkummwamụla balinkuti: Uli nikigili; jwanị ịkulōnda ukukugoga?
43007021	Umwene Jesụ alinkubāmụla alinkuti: Kalịpo akabōmbo kamo aka bābōmbịle, mwesa mulinkuswịga.
43007022	Umwene Mose abapēle ulwịho lula ulwa bubụ̄tịgwa. Kukaja ko kuti ulwịho lula lwafụmịle kwa Mose, lolị lwafụmịle kubị̄sukulu bītu. Lelo umwe mụkummbụ̄tako umụ̄ndu na pị̄sịku lya Sabāti.
43007023	Lelo linga umụ̄ndu ịkubụ̄tịgwa na pị̄sịku lya Sabāti ukuti ululagilo lwa Mose lingōmolịgwaga, po fị̄kị mụkūngalalila une apa nummbūmbulwịsye umụ̄ndu ummbili gōsa pị̄sịku lya Sabāti.
43007024	Mụngalōngelaga mụno mụkusibonela umwe mụ̄nyụma, lolị mụlōngege nubulōngị ubugolofụ.
43007025	Po papo abāndu bamo aba mụ Jelụsalemụ balinkujoba balinkuti: Kali umụ̄ndu jula bịkunndōnda ukuti banngoge akaja jo uju?
43007026	Kēta lelo ịkujoba pabwelụ ịtolo, lolị abēne bātikujoba nalolị: E, kīngamo abalōngosị bammēnye nalolị ukuti jo ju Kilisịtị?
43007027	Namanga Mesịja bo ịsịle umụ̄ndu najumo atịsakumanyaga kuno afụmịle. Lolị uswe tumēnye kuno afụmịle umụ̄ndu uju.
43007028	Lelo bo Jesụ ịkumanyịsya nnyụ̄mba ja Kwịpụ̄tilamo, alinkulāta ilịsyu lyake bo ịkujoba alinkuti: Bạ̄ti mụ̄mēnye une; kōpe nakuno mfụmịle mụkumēnye? Lolị pope une, ngị̄sa namaka gangu nịmwene; lolị, uju āndumịle jo gwa nalolị, uju umwe mụkammanya.
43007029	Lolị une nummēnye papo une mfụmịle kumyake, kangi jo jūjo ālindumịle.
43007030	Po papo balinkulōnda ukunkola. Lolị akālipo umụ̄ndu najumo ugwa kumpalamāsya, papo akabalilo kāke kākāli ukufịka.
43007031	Abāndu ba bị̄ngị nkilūndilo kila balinkummwịtika, balinkujoba balinkuti: Bo ịsịle Kilisịtị, kali ịsakupelaga ifị̄ka ukukīnda ifị ịkupela uju?
43007032	Abafalịsaị balinkubapilika abāndu bo bịkuhēha isya Jesụ. Po papo abapụ̄tị abakulūmba na Bafalịsaị balinkubatuma abalindililị bābo ukuti bakankole.
43007033	Umwene Jesụ alinkujoba alinkuti: Nịkujaga nanụmwe kukabalilo akapị̄mba ịtolo, na po nisakubūkaga kuli jūjo ālindumịle.
43007034	Mwịsakūndōndaga, lolị mụtịsakūnyāgaga, papo kuno nịsakujaga une umwe mụkabagila ukufịkako.
43007035	Po papo abalōngosị ba Bajụ̄ta balinkulālūsanịa balinkuti: Kali umụ̄ndu jujuju ịkulōnda ukubūka kūgu, kuno uswe tukabagila nukummwaga? Kali ịkuti mbūke ku Bajụ̄ta aba babalanị̄le Mbagịlịkị, nukwakubamanyịsya Abagịlịkị?
43007036	Ịkujoba ịsyu iki lilīli apa ịkuti: Mwịsakūndōndaga, lolị mụtịsakūnyāgaga, kangi kuno nịsakujaga, ko umwe mụkabagila ukufịkako?
43007037	Pị̄sịku lya bumalīkisyo ilya kyaka kila lyo ịsịku ilịkulūmba fījo. Pị̄sịku lila Jesụ alinkwima alinkulāta ilịsyu lyake bo ịkujoba alinkuti: Uju linga umị̄lwe, jo ị̄sege kumyangu anwege.
43007038	Uju linga ịkunyị̄tika une, jo īnyīsi sya mīsi ga būmị sịsakwịbukaga ukufụma mụndụmbụla jake, bo mụmo kalata ịkujobela.
43007039	Lyo annjobaga ju Mbepo, uju aba bammwịtị̄ke bājaga pakummwambilila, namanga pakabalilo kala Mbepo ākāli ukwịsa, papo Jesụ ākāli ukwimikịgwa.
43007040	Lelo abāndu bamo aba nkilūndilo kila bo bagapilị̄ke amasyu gagaga, balinkujoba balinkuti: Nalolị umụ̄ndu uju jo nkụ̄ngụlụka utigi:
43007041	Abāngi balinkujoba balinkuti: Uju jo Kilisịtị; lolị abāngi balinkuti: Kali Kilisịtị abagị̄le ukufụma mụ Galịlaị?
43007042	Umwene kalata ịkuti fịkị? Ịkuti: Kilisịtị ịsakufụmaga nkikolo kya Ndabitị, nukuti ịsakupāpịgwaga mụ Betelehemụ nkāja aka ātūgalangamo Ndabitị.
43007043	Po papo lulinkujapo ulutapukano nkilūndilo kya bāndu bala panōngwa jake.
43007044	Abāndu bamo balinkulōnda ukunkola, lolị akālipo najumo uju āgelịle ukunkola.
43007045	Po papo abalindililị bala balinkugomoka kubapụ̄tị abakulūmba na ku Bafalịsaị; abēne balinkubalālūsya balinkuti: Fịkị mụkantwala?
43007046	Abēne abalindililị balinkwamụla balinkuti: Akajako umụ̄ndu najumo uju ajobịlemo sịku bo mụmo ịkujobela umụ̄ndu jujuju.
43007047	Po papo Abafalịsaị balinkubāmụla balinkuti: O, nanụmwe abasobị̄sye?
43007048	Bule, mụmmbwenepo jumo unndōngosị gwa bāndu, pamo Umfalịsaị jumo uju ammwịtị̄ke? Himma:
43007049	Lolị ikilūndilo iki kikasịmanya īndagilo sya Mose; kigụnị̄gwe.
43007050	Umwịnābo jumo uju āli jo Nịkotemụ, uju lumo ālimmbụkị̄le Jesụ, alinkubalālūsya alinkuti:
43007051	Kali ululagilo lwitu lụkunndōnga umụ̄ndu kisịtakumpilikisya tāsị nukusyaganịa isị ịkubōmba?
43007052	Abēne balinkummwamụla balinkuti: E, kīngamo nanụngwe ufụmịle mụ Galịlaị? Ukēnēsye fị̄jo mwa kalata, kwịsakwaga ukuti unkụ̄ngụlụka atịkufụmamo sịku mụ Galịlaị.
43008001	Po papo balinkubalanila bōsa, kukuti mụ̄ndu alinkubūka kukāja kāke; lolị umwene Jesụ alinkubūka kukyamba kya mịsyunguti.
43008002	Kilābo kyake nulubūnju fị̄jo alinkubūka kangi nnyụ̄mba ja NTWA. Abāndu bōsa balinkummbūkila; umwene alinkwịtūgasya alinkubamanyịsya.
43008003	Po papo abamanyịsị ba ndagilo na Bafalịsaị balinkuntwala unkị̄kulu uju bālinkolịle mbulogwe, balinkummbīka pakāti pamyabo.
43008004	Po papo balinkunndālūsya Jesụ balinkuti: Mmanyịsị, unkị̄kulu uju akolị̄gwe pabulogwe.
43008005	Ndulagilo lwitu Mose ātulagị̄le ukuti unkị̄kulu bo jujuju atị̄kị̄gwege namabwe. Ugwe lelo kuti fị̄kị̄?
43008006	Sịsịsị syo bājobaga isya kunngela, ukuti mo basyagilege isya kunsịtaka. Lolị Jesụ alinkwịnama, alinkusị̄mba nulōbe lwake pamfụ.
43008007	Abēne bo būmīlị̄sye ukunndālūsya, po papo alinkwịnuka alinkubabūla alinkuti: Umụ̄ndu uju akaja nubutulanōngwa nabumo mmyinụ, jo atalege ukuntịka niịbwe.
43008008	Umwene alinkwịnama kangi, alinkusị̄mba pāsi.
43008009	Abēne lelo bo basịpilị̄ke sịsịsị, balinkwanda ukusōka pānja jumo jumo, balinkutala abakulūmba. Alinkusyala Jesụ mwene, nu nkị̄kulu uju ālyimịle pala pala.
43008010	Umwene Jesụ bo ị̄nwịke, alinkunndālūsya unkị̄kulu jula alinkuti: Gwe nkị̄kulu, bali kūgu abāndu bala? Akajapo najumo uju asyele ugwa kukutobesya?
43008011	Unkị̄kulu alinkwamụla alinkuti: Najumo Malafyale. Po papo Jesụ alinkummbūla alinkuti: Po nanịne ndịkukulōnga. Būkaga, lolị ukwanda lilino ungāndisyaga ukutula īnōngwa kangi.]
43008012	Umwene Jesụ bo āndị̄sye ukujoba nabo alinkubabūla alinkuti: Une ne lumụlị lwa kị̄su; uju linga ịkūngōnga une, jo atị̄sakwendangamo sịku mụngị̄sị, lolị ịsakujaga nalo ulumụlị lwa būmị.
43008013	Po papo Abafalịsaị balinkummbūla balinkuti: Ugwe kwịsịsịmikisya gwịmwene, ulusịsịmịkisyo lwako lukaja lwa nalolị.
43008014	Umwene Jesụ alinkubāmụla alinkuti: Pope napa linga ngwịsịsịmikisya nịmwene, ulusịsịmịkisyo lwangu lwa nalolị papo une mmenye kuno mfụmịle na kuno ngubūka, lolị umwe mụkamanya kuno mfụmịle na kuno ngubūka.
43008015	Umwe ukulōnga mụkulōnga ukukōnga ulwa bāndu, une ndịkunndōnga najumo.
43008016	Lolị une linga ngulōnga, ubulōngị bwangu bwa nalolị; papo une ngaja nịmwene, lolị ndi na jūjo ālindumịle.
43008017	Kangi ndulagilo lwinụ lisị̄mbị̄gwe ili lịkuti: Ubukētị bwa bāndu babili, bo bwa nalolị.
43008018	Une ngwịsịsịmikisya nịmwene, jope Tāta uju āndumịle ịkūsịsịmikisya une.
43008019	Po papo balinkunndālūsya balinkuti: Ugūso ali kūgu? Umwene Jesụ alinkwamụla alinkuti: Umwe mụkāmanya une, jope na Tāta mụkammanya; namanga linga mwalīmēnye une, po angali jope na Tāta mụmmēnye.
43008020	Jesụ ājobịle amasyu gagaga nkyụmba kya ndalama, bo ịkumanyịsya nnyụ̄mba ja NTWA. Lolị najumo alinkusịta nukunkola, namanga akabalilo kāke kākāli ukufịka.
43008021	Jesụ alinkwandisya kangi ukubabūla alinkuti: Une nsụmwịke umwe mwịsakundōndaga, lolị mụkufwilaga mụmbị̄bị syinụ. Kuno ngubūka umwe mụkabagila ukufịkako.
43008022	Po papo abalōngosị ba Bajụ̄ta balinkuti: Kali ịkwịgogaga mwene, apa ịkuti, kuno ngubūka mụkabagila ukufịkako?
43008023	Jesụ alinkubāmụla alinkuti: Umwe mụfụmịle pāsi papapa, une mfụmịle kumwanya; umwe mụli ba nkị̄su iki, une ngaja gwa nkị̄su iki.
43008024	Fyobene mbabūlịle ukuti mụkufwilaga mụmbị̄bị syinụ. Linga umwe mụtịkwịtika ukuti une jo jujune, mụkufwilaga mụmbị̄bị syinụ.
43008025	Abēne balinkunndālūsya balinkuti: Ugwe gwanị? Umwene Jesụ alinkubāmụla alinkuti: Mbabūlịle ukufụma mụmmbwandilo.
43008026	Ndinasyo nyịngị isya kubabūla nukubalōnga umwe; lolị uju āndumịle une jo gwa nalolị, na isị nsịpilị̄ke kumyake syo nịkukibūla ikị̄su.
43008027	Abēne bakāsyagēnịe ukuti ājobaga nabo isya Gwịse.
43008028	Po papo Jesụ alinkubabūla alinkuti: Bo mụmmwịnwịle Nnyamụ̄ndu, po apa mwịsakusyaganị̄aga ukuti une jo jujune; kangi nukuti ndịkubōmba nafịmo nịmwene, lolị ngujoba syene sịsyo ālimanyị̄sye Tāta.
43008029	Uju ālindumịle une, ali nanịne; akāndeka nịmwene, papo ngubōmba bwịla sịsyo sịnkyelị̄le.
43008030	Bo ajobịle sịsịsị abāndu bị̄ngị balinkummwịtika.
43008031	Po papo Jesụ alinkubabūla Abajụ̄ta aba bālimmwịtị̄ke alinkuti: Linga mụkusyumīlila īmanyịsyo syangu, bo mụli bafụ̄ndịgwa bāngu nalolị.
43008032	Na po kangi mwịsakubumanyaga ubwanalolị, ubwene ubwanalolị bwịsakubapaga ubwabuke.
43008033	Abēne balinkummwamụla balinkuti: Uswe tuli lujụ̄ngụ lwa Abụlahamụ, tukajamo sịku batumwa ba jumo; lyo kujoba bulebule ilya kuti: Mwịsakujaga bābuke?
43008034	Umwene Jesụ alinkubāmụla alinkuti: Nịkubabūla isya nalolị nịkuti: Kukuti; mụ̄ndu uju ịkubōmba isya butulanōngwa, jo ntumwa gwa butulanōngwa.
43008035	Untumwa atịkujamo nnyụ̄mba bwịla, lolị umwana jo ịkujamo bwịla.
43008036	Apēne lelo linga Umwana ịkubābula, po mụkujaga bābuke nalolị.
43008037	Mmēnye ukuti umwe mụli lujụ̄ngụ lwa Abụlahamụ, lolị pope umwe mụkulōnda ukūngoga papo mụtịkusị̄tika īmanyịsyo syangu.
43008038	Une ngujoba isị ālīnāngị̄sye Tāta, nanụmwe bububo mụkubōmba isị mwabūlị̄gwe nugwịsēmwe.
43008039	Abēne balinkummwamụla balinkuti: Uswe Tāta gwitu jo Abụlahamụ. Umwene Jesụ alinkubabūla alinkuti: Linga umwe mwali bāna ba Abụlahamụ, po angali mụkubōmba bo sịsyo ābōmbaga Abụlahamụ.
43008040	Une mbabūlịle ubwanalolị ubu nābupilị̄ke kwa Kyala; lolị pope umwe mụkulōnda ukūngoga. Abụlahamụ akābōmbịle bo isị.
43008041	Umwe mụkubōmba sịsyo abammbukūlu bīnụ bābōmbaga. Po papo abēne balinkubabūla balinkuti: Uswe tukaja sịgwana; tuli nagwe Tāta jumojwene, ju Kyala.
43008042	Umwene Jesụ alinkubabūla alinkuti: Linga Kyala ali Gwịsēmwe, po angali mụnganịle une, papo une nālisịle ukufụma kwa Tāta lilino ndi apa. Namanga ngị̄sa kumaka gangu nịmwene, lolị jūjo ālindumịle une.
43008043	Mụtịkusyaganịa fịkị isị ngujoba? Papo mụkabagila ukupilika īndumị jangu.
43008044	Umwe mụli bāna ba ju gwịsēmwe Setano, kangi mwịganịle ukubōmba ifịnyonyo fya gwịsēmwe. Umwene ālinngogabāndu ukufụma mụ mbwandilo; atịkwimamo mmbwanalolị, namanga ubwanalolị bukajamo mmyake. Apa linga ịkujoba isya butūngulu, po ịkujoba ukukōngana nutujīlo twake mụno ajīlị̄le papo umwene jo ntūngulu kangi jo gwịse gwa butūngulu.
43008045	Une lolị papo ngujoba isya nalolị; po apa mụtịkūnyị̄tika.
43008046	Kali jwanị mmyinụ uju abagị̄le ukusịsịmịkisya ukuti une ndi ntulanōngwa? Linga ngujoba isya nalolị, po mụtịkūnyị̄tika fịkị?
43008047	Uju linga gwa Kyala, jo ịkugapilika amasyu ga Kyala. Lolị umwe mụtịkupilika papo mụkaja bāndu ba Kyala.
43008048	Po papo Abajụ̄ta balinkummwamụla balinkuti: Kali tutịkutalusya apa tụkuti uli Nsamalịja, napa tụkuti uli niīmbepo īnyalị?
43008049	Umwene Jesụ alinkubāmụla alinkuti: Une ngaja niīmbepo īnyalị; lolị une ngummwịmika Tāta, umwe mụtịkūnyīmika une.
43008050	Une ndịkwịlōndela ulwimiko lwangu nịmwene; lolị alịko uju ịkululōnda, kangi umwene jo nndōngị.
43008051	Ngubabūla isya nalolị nịkuti, uju linga ịkulibīka ilịsyu lyangu, jo atịsakububonamo sịku ubufwe.
43008052	Po papo Abajụ̄ta balinkuti: Lilino po tumēnye ukuti ukīmbị̄le ikigili! Abụlahamụ āfwịle, bope nabakụ̄ngụlụka bāfwịle, lolị ugwe kuti: Uju linga ịkulibīka ilịsyu lyangu, jo atịsakubunogelesyangamo sịku ubufwe.
43008053	Kali ugwe ulinkulūmbapo kwa Tāta gwitu Abụlahamụ uju āfwịle? Bope nabakụ̄ngụlụka bāfwịle, gwe kwịpela mfịkị ugwe?
43008054	Umwene Jesụ alinkwamụla alinkuti: Linga nịjīmịkaga nịmwene, po angali ulwimiko lwangu lwa ịtolo. Jo ju Tāta uju ịkūnyīmika une, uju umwe mụkuti jo Kyala gwinụ;
43008055	umwe mụkāmmanyamo sịku, lolị une nummēnye. Linga nạ̄tigi ngammanya angali ndi ntūngulu bo jujūmwe. Lolị une nummēnye lyope niịsyu lyake ndikolịle.
43008056	Ugwịsēmwe Abụlahamụ ālikyelị̄le ukuti alibonege ilị̄sịku lyangu; bo alibwene alinkusekela.
43008057	Po papo Abajụ̄ta balinkummbūla balinkuti: Gwe ukamala nifyinja amalōngo mahāno kuti ummbwene Abụlahamụ?
43008058	Umwene Jesụ alinkubabūla alinkuti: Ngubabūla isya nalolị nguti: Bo akāli nukupāpịgwa Abụlahamụ une bo ndịko.
43008059	Po papo balinkusala amabwe ukuti bantịke; lolị umwene Jesụ alinkwịbīlila, alinkusōkamo nnyụ̄mba ja kwịpụ̄tilamo.
43009001	Po papo Jesụ bo ịkukīnda, alinkummbona umụ̄ndu uju āpāpị̄gwe bo mfwamāso.
43009002	Abēne abafụ̄ndịgwa bāke balinkunndālūsya balinkuti: Mmanyịsị! Jwanị uju atulịle īnōngwa, umụ̄ndu uju, pamo abapāpị bāke; apa āpāpị̄gwe bo mfwamāso?
43009003	Umwene Jesụ alinkubāmụla alinkuti: Jope na jujuju akatula īnōngwa, na babapāpị bāke bakatula najimo. Loli āpāpị̄gwe umfwamāso, ukuti amaka ga Kyala mo gabonekelege ukubōmba īmbōmbo nkāti mmyake.
43009004	Uswe fịkuti tubōmbēge īmbōmbo ja uju ālindumịle une, bo mụ̄sị ịtolo; namanga ikilo kịkwịsaga, apa najumo akabagila ukubōmba īmbōmbo.
43009005	Apa ndịmo nkị̄su, po ne lumụlị lwa kị̄su.
43009006	Lelo bo ajobịle sịsịsị, po papo alinkuswa amata pāsi, alinkufụga amatope namata, alinkumpaka namatope mmāso, umfwamāso jula,
43009007	alinkummbūla alinkuti: Būkaga ukasụgụsụle pakisịba Sịloha (ko kuti untumịgwa). Po papo alinkubūka, alinkwakusụgụsụla; umfwamāso jula alinkugomoka bo ịkukēta.
43009008	Po papo abapalamanị bāke naba bammbonaga bwịla bo ịkusūma balinkuti: Kali uju akaja jo nndōndo jula ātūgalaga nukusūma?
43009009	Bamo balinkuti: Jo jūjo; abāngi balinkuti: Himma, afwene nagwe ịtolo. Lolị jula āli mfwamāso alinkuti: Jo jujune.
43009010	Abēne balinkunndālūsya balinkuti: Amāso gāko gịgwịke bulebule?
43009011	Umwene alinkwamụla alinkuti: Umụ̄ndu uju bịkuti jo Jesụ, afụgịle amatope nukūmbaka mmāso; alinkummbūla alinkuti: Būkaga pakisịba Siloha ukasụgụsụlege. Ndinkubūka, ndinkwakusụgụsụla, po papo ndinkwaga ngukēta.
43009012	Abēne balinkunndālūsya balinkuti: Umwene ali ko kūgu? Alinkuti: Une ngamanya.
43009013	Po papo balinkuntwala ku Bafalịsaị uju āfwịle amāso ịjolo.
43009014	Apēne pali po pị̄sịku lya Sabāti, apa Jesụ āfụgaga amatope nukummwịgula amāso.
43009015	Po papo Abafalịsaị balinkunndālūsya kangi mụno gị̄gukị̄le amāso gāke. Umwene alinkubabūla alinkuti: Ālimbakịle amatope mmāso, ndinkusụgụsụla, po apa nikukēta.
43009016	Abafalịsaị bamo balinkuti: Umụ̄ndu uju akafụma kwa Kyala, papo atịkummwimika Sabāti; abāngi balinkuti: Abagị̄le bulebule umụ̄ndu untulanōngwa ukupela ifị̄ka bo fịfịfị? Po papo balinkwenda nukutapukana.
43009017	Balinkunndālūsya kangi umfwamāso balinkuti: Apa ugwe akwịgwịle amāso, kujoba sya fịkị kumụ̄ndu uju? Umwene alinkubabūla alinkuti: Nkụ̄ngụlụka.
43009018	Abēne Abajụ̄ta balinkusịta nukwịtika ukuti āli mfwamāso ịjolo lilino ịkukēta, ukufịka papo bababilikilege abapāpị ba uju ālị̄gwịke amāso.
43009019	Bo balinkubalālūsya balinkuti: Kali uju jo mwanīnụ, uju mụkuti āpāpị̄gwe bo mfwamāso? Lelo lilino ịkukēta bulebule?
43009020	Po papo abapāpị bāke balinkwamụla balinkuti: Tumēnye ukuti uju jo mwanītu, nukuti āpāpị̄gwe bo mfwamāso,
43009021	lolị mụno gị̄gukị̄le amāso gāke, syo tukamanya; na uju ammwịgwịle amāso tukammanya. Mụlinndālūsya jūjo, buno nkusị, abagị̄le ukwịjobela mwene.
43009022	Abapāpị bāke bājobaga isị pāpo bābatị̄laga abalōngosị ba Bajụ̄ta, namanga abalōngosị ba Bajụ̄ta bālitikēne ukuti, umụ̄ndu gwesa uju linga ịkummwịtika Jesụ ịkuti jo Kilisịtị, jo tụkunsosyaga nkipānga.
43009023	Jo nōngwa iji abapāpị bāke balinkuti: Nkusị, amụnndālūsyege jūjo.
43009024	Po papo balinkummbilikila ulwa bubili, umụ̄ndu uju āfwịle amāso, balinkuti: Ujobe ubwanalolị nkyenị mwa Kyala; uswe tummēnye umụ̄ndu jula ukuja ntulanōngwa.
43009025	Umwene alinkwamụla alinkuti: Linga ntulanōngwa une syo ngamanya; lolị une nkamēnye kamokēne ukuti une nāli mfwamāso, lilino ngukēta.
43009026	Abēne balinkunndālūsya balinkuti: Akubōmbị̄le sya fịkị? Akwịgwịle amāso bulebule?
43009027	Umwene umụ̄ndu jula alinkubāmụla alinkuti: Une mmbabūlịle liịtāsị, lolị mụlinkusịta nukupilika; po lelo fịkị mụkulōnda ukupilika kangi? Kīngamo nanụmwe mụkulōnda ukuja bafụ̄ndịgwa bāke?
43009028	Abēne balinkuntuka balinkuti: Uli mfụ̄ndịgwa gwake jujugwe, lolị uswe tuli bafụ̄ndịgwa ba Mose.
43009029	Uswe tumēnye ukuti Kyala ājobịle na Mose, lolị umụ̄ndu uju tukammanya na kuno afụmịle.
43009030	Umwene alinkwamụla alinkuti: Isị syo sya kuswịga, ukuti umwe mụkammanya kuno afụmịle umụ̄ndu uju, bo umwene ānyịgwịle amāso.
43009031	Tumēnye ukuti Kyala atịkubapilika abatulanōngwa, lolị ịkumpilika uju linga ịkuntị̄la Kyala, ịkubōmba isya bwịgane bwake.
43009032	Ukufụma mụ mmbwandilo bwa kị̄su tukapilikamo sịku ukuti umụ̄ndu jumo ammwịgwịle amāso umụ̄ndu, uju āpāpị̄gwe bo mfwamāso.
43009033	Linga umụ̄ndu uju akāfụmịle kwa Kyala, akābagị̄le ukuti abōmbe fịmo.
43009034	Abēne balinkummwamụla balinkuti: Gwe gwapāpị̄gwe mbutulanōngwa ịtolo, gwe gwāti utumanyịsyege? Po papo balinkunnkagila pānja.
43009035	Umwene Jesụ alinkupilika ukuti bankagị̄le pānja, lelo bo ammwagịle alinkunndālūsya alinkuti: Bule kummwịtika Nnyamụ̄ndu?
43009036	Umụ̄ndu jula alinkwamụla alinkuti: Mbūla, jo alịku Malafyale ukuti jo nummwịtikege.
43009037	Jesụ alinkummbūla alinkuti: Ummbwene, jo uju ịkujoba nanụngwe lilino.
43009038	Po papo umụ̄ndu jula alinkuti: Nịkwịtika Malafyale. Alinkummbụngụlụkila.
43009039	Umwene Jesụ alinkujoba alinkuti: Nịsịle nkị̄su mụno nkulonga, ukuti aba batịkukēta bakētege, na bala bịkukēta ukuti bajege bafwamāso.
43009040	Abafalịsaị bamo aba bāli nagwe, bo bapilị̄ke sịsịsị, balinkunndālūsya balinkuti: Kali nanụswe tuli bafwamāso?
43009041	Umwene Jesụ alinkubāmụla alinkuti: Linga mwali bafwamāso angali mụkaja nimbị̄bị; lolị lilino apa mụkuti: Uswe tụkukēta, po īmbị̄bị syinụ sịkubūmīlilaga.
43010001	Jesụ alinkujoba alinkuti: Ngubabūla isya nalolị nguti: Uju linga atị̄kwenda pakifịgo pakwịngila nkibaga kya ng'ōsị, linga ịkwenda pabūngi ịtolo, jo nhījị kangi jo ịnyāmbụta.
43010002	Lolị uju linga ịkwịngila ịkwenda pakifịgo, jo ntị̄mị gwa ng'ōsị jūjo.
43010003	Jo nunndindililakifịgo ịkummwịgulila, ning'ōsị sịkulipilika ilịsyu lyake; umwene ịkusịkōlela īngamụ īng'ōsị syake, nukusịsōsya pānja.
43010004	Umwene bo āsịsōsị̄sye syosa, po ịkusịlōngolela nkyenị; isyene īng'ōsị sịkunkōnga mụ̄nyụma, papo sịlimēnye ilịsyu lyake.
43010005	Ujūngi ịtolo jo sịtikunkōnga nasịku, lolị sịkummbopa; papo sịkalimanya ilịsyu lya jūngi.
43010006	Jesụ alinkubabūla ikifwanịkisyo iki, lolị abēne balinkusịta nukusyaganịa isị ābabūlaga.
43010007	Po papo Jesụ alinkubabūla kangi alinkuti: Ngubabūla isya nalolị nguti, une ne kifịgo kya ng'ōsị.
43010008	Bōsa aba bātalịle ukwịsa kumyangu, bo bahījị kangi gyo mịnyāmbụta; lolị isyene īng'ōsị sịkābapilikaga.
43010009	Une ne kifịgo, linga uju ịkwendela mmyangu pakwịngila, jo ịsakupokịgwaga; jo ịsakutigi nukwịngila nukusōka, kangi ịsakujagaga īndeka.
43010010	Unhījị jo ịkwịsa kukuhīja kwene, kukugoga na kukōnānga. Une nịsịle ukuti mụjege nubūmị, mụjege nabo ubu bukēlịlwe ịtolo.
43010011	Une ne ntị̄mị ne nnụnụ. Umwene untị̄mị unnụnụ ịkwịtika ukubutāga ubūmị bwake panōngwa ja ng'ōsị syake.
43010012	Umwene ummbōmbị uju akaja ntị̄mị, uju īng'ōsị sịkaja syake, bo ịkukibona ikinyamāna kịkwịsa, ịkusịleka īng'ōsi ịkwenda nukubopa. Po ikinyamāna kịkusịkola īng'ōsị nukusịbalanịa.
43010013	Umwene atịkusịpākisya napanāndi īng'ōsị pāpo umwene mụ̄ndu gwa mfwalo.
43010014	Une ne ntị̄mị ne nnụnụ. Nsịmēnye ing'ōsi isyangu, kangi syope isyangu sịmēnye une,
43010015	bo apa Tāta amēnye une, nanịne nummēnye Tāta; kangi ubūmị bwangu nịkusịfwila ing'ōsị.
43010016	Syope ning'ōsị isị̄ngị ndinasyo, isị sịkajamo nkibaga iki, Ngulōndịgwa ukuti syope nsịtwale, po sịsakupilikaga ilịsyu lyangu; po gwịsakujaga ntị̄mo gumogwene, nuntị̄mị jumojwene.
43010017	Syo sịsyo Tāta ānganịle, papo ngutāga ubūmị bwangu, ukuti nịsemmbwambililege kangi.
43010018	Akajapo umụ̄ndu najumo uju ịkupoka ubūmi bwangu; lolị une ngubutāga kubwịgane bwangu nịmwene. Ndi namaka ukubutāga, ndi namaka ukubwega kangi. Syo isị āndagị̄le Tāta ukuti syo mbōmbēge.
43010019	Po papo Abajụ̄ta balinkutapukana kangi, panōngwa ja masyu gagaga.
43010020	Bamo ba bị̄ngị mụmo bājīlị̄le balinkuti: Ali niīmbepo īnyalị, kangi akị̄mbị̄le ikigili; mụkumpilikisya fịkị?
43010021	Abāngi balinkuti: Aga gakaja go masyu ga mụ̄ndu uju ali niīmbepo īnyalị; kali īmbepo īnyalị jibagị̄le ukummwịgula amāso umfwamāso?
43010022	Mụ Jelụsalemụ mụla kyalịmo ikyaka ikya kukumbukila ukwịgula īnyụ̄mba ja kwịpụ̄tilamo mwali mo mmapepo.
43010023	Umwene Jesụ āsyungūtilaga nnyụ̄mba ja kwịpụ̄tilamo mwịbalasa lya Solomonị.
43010024	Po papo Abajụ̄ta balinkunsyungūtila Jesụ balinkuti: Kutulabāsyaga īndụmbụla syitu ukufịka ndilị? Linga ugwe gwe Kilisịtị, ulitubūlaga pabwelụ ịtolo.
43010025	Umwene Jesụ alinkubāmụla alinkuti: Mbabūlịle lolị mụtịkwịtika. Īmbōmbo isị ngubōmbela une mụngamụ ja Tāta, syo sịkūsịsịmikisya une.
43010026	Lolị umwe mụtịkwịtika papo mụkaja ng'ōsị syangu.
43010027	Īng'ōsị syangu sịkulipilika ilịsyu lyangu; une nsịmēnye, syope sịkūngōnga.
43010028	Une ngusịpa ubūmị bwa bwịla, isyene sịtịsakusobamo sịku, kangi najumo atịsakusịpokamo sịku mmaboko gangu.
43010029	Umwene Tāta uju ālimbēle une, jo nkulūmba ukubakīnda bōsa; najumo akabagila ukusịsōsyamo mmaboko gāke Tāta.
43010030	Une na Tāta tuli jumojwene.
43010031	Po papo Abajụ̄ta balinkusala kangi amabwe ukuti bantịke.
43010032	Umwene Jesụ alinkubabūla alinkuti: Mbanāngị̄sye īmbōmbo sịnyịngị īnụnụ isya Tāta. Jo mbōmbo jiliku ndi isyo iji mụkūndịkila namabwe?
43010033	Abēne Abajụ̄ta balinkummwamụla balinkuti: Tutịkukutịka namabwe panōngwa ja mbōmbo īnụnụ, lolị panōngwa ja mahēlụ, kangi papo ugwe uli mụ̄ndu ịtolo, kwịpela ukuja gwe Kyala.
43010034	Umwene Jesụ alinkubāmụla alinkuti: Kali sịkasị̄mbịgwa ndulagilo lwinụ isị sịkuti: Une nājobịle ukuti, umwe mwe gyabakyala?
43010035	Umwene Kyala alinkubajoba ukuja gyo gyabakyala bala bāpēgị̄gwe ilịsyu lyake, kangi tumēnye ukuti isị sịsị̄mbị̄gwe mwa kalata sya nalolị sịtịkōmokamo sịku.
43010036	Po fịkị mụkunnjoba uju Ugwịse ampēle ubwịkemo nukuntuma nkị̄su, mụkuti: Kuhēlụla, bạ̄ti pāpo njobịle ndịle: Une ndi Mwana gwa Kyala?
43010037	Linga une ndịkubōmba īmbōmbo sya Tāta, po mụngānyịtikaga.
43010038	Loli linga ngusịbōmba, napa linga mụtịkūnyị̄tika une, po mụsị̄tikege īmbōmbo, ukuti mụsyaganịege nukumanya ukuti, Tāta ali nkāti mmyangu, nanịne ndi nkāti mmyake.
43010039	Abēne balinkulōnda ukunkola kangi, lolị umwene alinkupụlụmụnyụka mmaboko gābo.
43010040	Po papo Jesụ alinkubūka kangi kwịsīlya ilīngi ilya Jolịtanị, pabujo ubu Johanị ōsyaga ulutasị, ko alinkutūgala kūko.
43010041	Abāndu bị̄ngị balinkummbūkila balinkuti: Johanị akāpelịlemo ikīswigu nakimo. Lolị syosa isị Johanị annjobaga umụ̄ndu jujuju syali sya nalolị.
43010042	Abāndu ba bị̄ngị balinkummwịtika palapala.
43011001	Ālịko umụ̄ndu jumo uju āli mmbịne, īngamụ jake āli jo Lasalo ugwa mụ Betanịja, nkāja akanāndi aka bātūgalangamo ba Malịja nunkulu gwake Malịta.
43011002	Umwene Malịja jo uju ālimpakịle UNTWA īnyēmba īnụ̄nga, uju ampyasilaga mmalūndi ninywịlị syake. Jo uju ulịlūmbu gwake Lasalo āli mmbịne.
43011003	Po papo abalūmbu bāke balinkutuma īndumị kwa Jesụ balinkuti: Gwe NTWA, ummanyānị gwako mmbịne.
43011004	Umwene Jesụ bo apilị̄ke, alinkujoba alinkuti: Ububịne ubu bukaja bwa kunngoga, lolị bwa kwịbonekesyamo ubukulūmba Kyala, ukuti umwana gwa Kyala mo abonekelege ubukulūmba.
43011005	Umwene Jesụ ābaganịle ba Malịta na Malịja ugwamyabo, na ju Lasalo.
43011006	Bo apilị̄ke ukuti Lasalo ābịnịle, alinkōngelapo ukugona amasịku mabili apa ālipo.
43011007	Pānyụma Jesụ alinkubabūla abafụ̄ndịgwa bāke alinkuti: Tubūke kangi mụ Jụtaị.
43011008	Po papo abafụ̄ndịgwa bāke balinkummbūla balinkuti: Mmanyịsị, lulūlu ịtolo Abajụ̄ta balōndaga ukukutịka na mabwe, kangi ko ubūkege kūko?
43011009	Umwene Jesụ alinkwamụla alinkuti: Kali utubalilo twa pamụ̄si tukaja kalōngo na tubili? Linga umụ̄ndu ịkwenda pamụ̄si, atịkwịkoma ikilūndi; papo ịkulubona ulumụlị lwa kị̄su iki.
43011010	Lolị linga umụ̄ndu ịkwenda pakilo, ịkwịkoma, papo ulumụlị lukajamo nkāti mmyake.
43011011	Bo alinkujoba bunobuno Jesụ. Pānyụma pali sịsịsị alinkubabūla alinkuti: Ummanyānị gwitu Lasalo agonịle utulo, lolị ngubūka ukuti nganndēmbusye.
43011012	Po papo abafụ̄ndịgwa bāke balinkummbūla balinkuti: Gwe NTWA, linga agonịle utulo po ịkuponaga.
43011013	Umwene Jesụ ājobaga ubufwe bwake, lolị abēne bịnogonaga ukuti ājobaga ukugona tu tulo twene.
43011014	Po papo Jesụ alinkubabūla pabwelụ ịtolo alinkuti: Lasalo afwịle.
43011015	Une nịkusekela panōngwa jīnụ, papo une ngāliko kūko, ko kuti umwe mwịtikege. Lelo ịsaga tubūke kumyake.
43011016	Po papo Tomasị (uju āli jo Mbasa), alinkubabūla abafụ̄ndịgwa abanịne alinkuti: Tubūke nanụswe, ukuti tukafwilege lumo nagwe.
43011017	Umwene Jesụ bo afịkịle kula alinkwaga Lasalo agonịle amasịku mana mwịpūmba.
43011018	Akāja ka Betanịja kāli pị̄pị fị̄jo na mụ Jelụsalemụ, kāli pāmaịlị ịbili.
43011019	Abajụ̄ta ba bị̄ngị bālisịle kukubasūbisya ba Malịta na Malịja panōngwa ja bufwe bwa ịlūmbu gwabo.
43011020	Umwene Malịta bo apilị̄ke ukuti Jesụ ịkwịsa, po papo alinkubūka kukummwambilila; lolị Malịja jo alinkusyala nnyụ̄mba.
43011021	Po papo Malịta alinkummbūla Jesụ alinkuti: Gwe NTWA, linga gwalịpo papapa, angali ulịlūmbu gwangu akafwa.
43011022	Lolị na lilino Mmēnye ukuti, kōsa aka kusūmaga kwa Kyala, Kyala ịsakukupaga.
43011023	Umwene Jesụ alinkummbūla alinkuti: Ulịlūmbugo ịkusyukaga.
43011024	Umwene Malịta alinkummwamụla alinkuti: Mmēnye ukuti ịsakusyukaga pakabalilo ka kusyuka, pị̄sịku lya kūsụlo.
43011025	Po papo Jesụ alinkummbūla alinkuti: Ne kusyuka, ne būmị jujune. Uju linga ịkunyị̄tika, napa linga ịkufwa ịkujaga mūmị ịtolo;
43011026	kangi gwesa uju linga mūmị, linga ịkunyị̄tika une, jo atịsakufwamo sịku nasịku. Bule kwịtika sịsịsị?
43011027	Umwene Malịta alinkummwamụla alinkuti: Ena, gwe NTWA, une ngwịtika ukuti ugwe gwe Kilisịtị, Umwana gwa Kyala uju ịkwịsaga nkị̄su.
43011028	Lelo bo ajobịle sịsịsị, Malịta alinkubūka kukummbilikila Malịja ugwamyabo, alinkummbūla kubutị̄tu alinkuti: Ummanyịsị alịpo apa ịkukubilikila.
43011029	Umwene bo apilị̄ke, po papo alinkusụmụka mbibimbibi, alinkubūka kwa Jesụ.
43011030	Umwene Jesụ ākāli ukufịka nkāja, āli papo Malịta ạ̄lyaganị̄le nagwe.
43011031	Abēne Abajụ̄ta aba bāli nagwe nnyụ̄mba, aba bansūbisyaga, bo bammbwene Malịja ịkusụmụka mbibimbibi ịkusōka pānja, balinkunnkōnga. Balinkwịnogona ukuti kīngamo ịkubūka kwịpūmba kukulila.
43011032	Po papo lelo Malịta bo afịkịle apa ālipo Jesụ, bo ammbwene, alinkungwila mmalūndi, alinkujoba alinkuti: Gwe NTWA, linga gwalịpo papapa, angali ulịlūmbu gwangu akafwa.
43011033	Umwene Jesụ bo ammbwene ịkulila, na Bajụ̄ta aba bālisịle nagwe bope bịkulila, alinkulalamụka īndụmbụla, alinkusụlụmanịa;
43011034	alinkubalālūsya alinkuti: Mummbīkịle kūgu? Abēne balinkwamụla balinkuti: Malafyale, ịsaga ukēte.
43011035	Umwene Jesụ alinkulila amāsosị.
43011036	Po papo Abajụ̄ta balinkujoba balinkuti: Kēta mụno ālinganị̄le.
43011037	Lolị bamo balinkuti: Umụ̄ndu uju ālimmwịgwịle amāso umfwamāso, akabagile ukubōmba fịmo ukuti Lasalo angafwaga?
43011038	Po papo kangi Jesụ alinkusụlụmanịa mụndụmbụla, alinkufịka pị̄pūmba. Ilyene ilịpūmba jali mbako, lyabikị̄gwepo ilị̄bwe.
43011039	Po papo alinkujoba alinkuti: Amụsegulepo ilị̄bwe. Umwene Malịta ulịlūmbu gwa uju afwịle alinkumbịla alinkuti: Malafyale, lilino po āndịle ukunụ̄nga, namanga agonịle amasịku mana mwịpūmba.
43011040	Umwene Jesụ alinkummbūla alinkuti: Kali ngākubūlịle ukuti linga kwịtika kwịsakububonaga ubukulūmba bwa Kyala?
43011041	Po papo balinkusōsyapo ilị̄bwe. Umwene Jesụ alinkukēta kumwanya alinkuti: Gwe Tāta, nịkugwa ulupị kumyako papo kūmbilika.
43011042	Une Mmēnye ukuti kūmbilika bwịla lolị njobịle sịsịsị panōngwa ja kilūndilo kya bāndu aba bāsyungūtị̄le; ko kuti bị̄tikege ukuti jo ugwe ūndumịle.
43011043	Lelo bo ajobịle sịsịsị, po papo alinkukōlela ilịsyu ilịkulūmba alinkuti: Lasalo sōka pānja.
43011044	Po papo uju āfwịle alinkusōka pānja, ānịembetelelị̄gwe nimyenda mmalūndi na mmaboko, kangi āpịnyị̄gwe nikitambāla kumāso. Umwene Jesụ alinkubabūla alinkuti: Amụmmwabulege, mụ̄nndeke abūkege.
43011045	Po papo lelo Abajụ̄ta ba bị̄ngị aba bālisịle kwa Malịja, bo basịbwene isị ābōmbịle Jesụ, balinkummwịtika.
43011046	Lolị bamo balinkubūka ku Bafalịsaị, balinkwakubabūla isị Jesụ ābōmbịle.
43011047	Po papo abapụ̄tị abakulūmba na Bafalịsaị balinkubilikila ulukomāno, balinkujobana balinkuti: Kali tubōmbe fịkị? Namanga umụ̄ndu uju ịkubōmba ifị̄swigu fị fị̄ngị.
43011048	Linga tụkunndeka bunobuno, po abāndu bōsa bịsakummwịtikaga; lelo po Abalōma bịsakutwịsilaga, bịsakujōnāngaga īnyụ̄mba jītu īnyị̄kemo nukukipyụta ikikolo kyitu.
43011049	Po papo umwịnābo jumo uju ali jo Kajafa, uju āli jo mpụ̄tị unkulūmba ikyinja kikyo, alinkujoba alinkuti: Umwe mụkasịmanya nasịmo;
43011050	mụtịkusyaganịa ukuti kunụnụ umụ̄ndu jumo abafwilege abāndu, ukukīnda ukuti ikikolo kyosa kipyụtịgwege?
43011051	Lolị sịsịsị akāsịjobaga kubwịgane bwake jūjo, lolị papo āli mpụ̄tị unkulūmba ikyinja kikyo, alinkukụ̄ngụlụka ukuti Jesụ ịkuja pakukifwila ikikolo kyabo;
43011052	kukaja ko kuti kikyo kyene, lolị kangi nukuti ababūngānị̄ege abāna ba Kyala aba bānyāmbanị̄ke, ukuti bị̄pelege ukuja jumo jwene.
43011053	Po papo ukufụma pị̄sịku lilyo, abalōngosị ba Bajụ̄ta balinkwịtikana ukuti banngoge Jesụ.
43011054	Po umwene Jesụ akāsyungūtilaga pabwelụ nkị̄su kya Bajụ̄ta, lolị alinkusōkapo pāpo, alinkubūka kukị̄su iki kipalamēne nulungalāngala; nkāja aka bịkuti Efulaịmụ, mo alinkwakutūgala na bafụ̄ndịgwa bāke.
43011055	Ikyaka kya Bajụ̄ta ikya Pasa kyasegelị̄le; abāndu bị̄ngị ukufụma nkị̄su kila, balinkufyuka ukubūka ku Jelụsalemụ ukuti bakị̄jēlusyege bo ikyaka kya Pasa kikāli.
43011056	Po papo balinkunndōnda Jesụ; balinkulālūsanịa bo bīmịle nnyụ̄mba ja kwịpụ̄tilamo balinkuti: Mụkwịnogona fịkị? Sịkunāngisya ukuti atịkwịsako lōsa kukyaka kikīki, pamo bule ịkwịsa?
43011057	Abēne abapụ̄tị abakulūmba na Bafalịsaị bālagị̄le ukuti, linga jumo amēnye kuno alịko, jo abagị̄le ukubabūla, ukuti bakankole.
43012001	Lelo bo gasyele amasịku ntandatu ukufịka ikyaka kya Pasa, Jesụ alinkwịsa mụ Betanịja, mụno ātūgalaga Lasalo uju Jesụ ālisyusị̄sye mbafwe.
43012002	Mo balinkumpījila ifị̄ndu fya namajolo mụmo; umwene Malịta alinkubabōmbela, jope Lasalo āli jo jumo mụli bala bali pāmēsa na Jesụ.
43012003	Po papo Malịja alinkwega īsụpa ja nyēmba īmbala fị̄jo īnụ̄nga, isịtakōngānịa nakamo, alinkumpaka Jesụ mmalūndi, alinkumpyasīla mmalūndi ninywịlị syake; ulūma lwa nyēmba lulinkutụbanịa mōsa nnyụ̄mba.
43012004	Lolị jumo mmbafụ̄ndịgwa bāke, Jụ̄ta Ịsịkalyotị, uju ājaga pakummbīka Jesụ, mmaboko ga balugu alinkujoba alinkuti:
43012005	Fịkị īnyēmba isị sịkūlisịgwaga pandalama bāmịa batatu (300) ukuti bapēgịgwege abalōndo?
43012006	Umwene akāsịjobaga sịsịsị ukubapākisya abalōndo, himma, lolị papo ali nhījị, kangi ājaga ninyāmbi ja ndalama, kabili kabili āhījaga ifị bāsopāngamo.
43012007	Umwene Jesụ alinkummbūla alinkuti: Nndeke, komma ukuntamya unkị̄kulu uju, namanga ābīkịle ukuti sịjege sya pị̄sịku lya kūsyilila une.
43012008	Buno abalōndo mụkujaga nabo bwịla, lolị une mụtikujaga nanịne bwịla.
43012009	Abajụ̄ta ikilūndilo ikikulūmba, balinkupilika ukuti Jesụ alịmo mụ Betanịja, po papo balinkwịsa. Bakālisịle kukunkēta Jesụ mwene, himma, lolị nukuti bakambone na Lasalo, uju ālisyusị̄sye mbafwe.
43012010	Po papo abapụ̄tị abakulūmba balinkwịtikana ukuti bakanngoge na ju Lasalo,
43012011	namanga panōngwa jake, Abajụ̄ta bābị̄ngị bābasāmbukị̄le abalōngosị bābo, balinkummwịtika Jesụ.
43012012	Ulwa kilābo, abāndu ikilūndilo ikikulūmba aba bālisịle kukyaka, balinkupilika ukuti Jesụ ịkwịsa ku Jelụsalemụ.
43012013	Po papo balinkwega īsāmba sya tugị̄ndwa, balinkusōka ukubuka kukummwambilila; balinkukōlela balinkuti: Hosyana, nsajịgwa uju ịkwịsila mụngamụ ja NTWA, asajịgwege umalafyale gwa Ịsịlaelị.
43012014	Po papo Jesụ alinkukāga kamo akamwana ka mbụ̄nda, alinkwịtogapo pamwanya bo papo lisị̄mbị̄gwe mwa kalata ili likuti:
43012015	Ungatetemaga, gwe nndīndwana Syonị (ko kuti gwe kāja ka Syonị), Kēta, Umalafyale gwako ịkukwịsila, Ị̄togịle pāmwana ja mbụ̄nda.
43012016	Abēne abafụ̄ndịgwa bāke tāsị balinkusịta nukusyaganịa sịsịsị; lolị bo Jesụ ị̄ngị̄le mbukulūmba, po papo balinkukumbuka ukuti sịsịsị syasị̄mbị̄gwe ukunjoba umwene, nukuti bālimmbōmbị̄le sịsịsị.
43012017	Ikyene ikilūndilo kya bāndu bala bāli nagwe pakabalilo kala ammbilikilege Lasalo ukufụma mwịpūmba, nukunsyusya mbafwe; balinkusịsịmikisya sịsyo.
43012018	Po apa ikilūndilo kya bāndu bābūkaga kukummwambilila, papo bāpilị̄ke ukuti āpelịle ikị̄ka kikịki.
43012019	Po papo Abafalịsaị balinkubūlana balinkuti: Mụkukēta? Tukabagila ukubōmba nakamo; kēta ikị̄su kyosa kinkulukị̄le jūjo.
43012020	Mbandu bala bāfyukị̄le ku Jelụsalemụ kukwịpụ̄ta pakabalilo ka kyaka, bālimo bamo na Bagịlịkị.
43012021	Bo balinkummbūkila Fịlịpụ ugwa mụ Betịsaịta, nkị̄su kya Galịlaị, balinkusūma balinkuti: Malafyale, tukulōnda ukummbona Jesụ.
43012022	Umwene Fịlịpụ alinkubūka alinkwakummbūla Andeleja, po papo Fịlịpụ na Andeleja balinkwakummbūla Jesụ.
43012023	Umwene Jesụ alinkubāmụla alinkuti: Akabalilo ka kupēlịgwa ubukulūmba Nnyamụ̄ndu kafịkịle.
43012024	Nịkubabūla isya nalolị nịkuti, linga uluseke lwa nganụ lutịkusopịgwa mụnngūnda nukufwa, po lụkuja luseke ịtolo; lolị linga lufwịle, po lụkupa īseke sị nyịngị ịtolo.
43012025	Uju linga abuganịle ubūmi bwake, jo ịkubutāgaga; uju linga abubēngịle ubūmị bwake nkị̄su iki, jo ịkububīkaga ābụkujaga bwa mmbūmị ubwa bwịla na bwịla.
43012026	Uju linga ịkulōnda ukūmbōmbela une, jo āngōngege; kangi kūko linga ndịko une, ko kūko jope ummbōmbị gwangu ịsakujaga. Umụ̄ndu gwesa uju ịkumbōmbela une, jo Tāta ịsakummwimikaga.
43012027	Lilino umōjo gwangu gulalamwịke; kali ndigi fịkị? Kali ndigi: Gwe Tāta, ulimbokaga kukabalilo aka? Himma, buno syo sịsyo nịsị̄le nkabalilo kakakā.
43012028	Gwe Tāta, ujipege ubukulūmba īngamụ jako. Po papo ilịsyu lilinkufụma kumwanya lilinkuti: Njipēle ubukulūmba, kangi ngwandisyaga ukujipa ubukulūmba.
43012029	Po papo ikilūndilo kya bāndu aba balyimịle pāpo, balinkupilika, balinkuti: Kulụndụma kwa njasị; abāngi balinkuti: Gwandumị ājobaga nagwe.
43012030	Umwene Jesụ alinkubabūla alinkuti: Ilịsyu ili likị̄sa panōngwa jangu une, lolị lịsịle panōngwa jīnụ.
43012031	Lilino ko kabalilo ka kulōngịgwa kwa kị̄su kikiki; lilino unndagilị gwa kị̄su kikiki isakutāgịgwaga pānja.
43012032	Nanịne bo nịnulị̄gwe ukufụma nkị̄su, po nịsakubakwabilaga kumyangu bōsa.
43012033	Ājobaga sịsịsị ukunāngisya ubufwe ubu ājaga pakufwa.
43012034	Po papo ikilūndilo kilinkummwamụla kilinkuti: Uswe tụkubūlịgwa nululagilo lwitu ukuti, Kilisịtị ịsakujangako bwịla ịtolo; lelo po kujoba bulebule ukuti, Nnyamụ̄ndu fịkuti ịnulịgwege? Nnyamụ̄ndu jujuju jo aliku?
43012035	Umwene Jesụ alinkubabūla alinkuti: Ulumụlị luli nanụmwe kukabalilo akapị̄mba ịtolo. Amwendege bo tāsị mụli nalo ulumụlị, ukuti īngị̄sị jingịsakubambulanịaga; namanga uju linga ịkwenda mụngị̄sị, jo atịkumanya nakuno ịkubūka.
43012036	Po papo lelo bo mụli nulumụlị, amụlwịtikege ulumụlị, ukuti mụjege bāna ba lumụlị.
43012037	Napapo āpelịle ifị̄ka fị fị̄ngị ifị nkyenị mmyabo, pope abēne balinkusịta nukummwịtika,
43012038	ukuti mo gị̄silege amasyu aga ājobịle unkụngụlụka Jesaja apa ātịle: Gwe NTWA, jwanị asị̄tike isị tufụmwịsye? Kangi amaka ga NTWA, jwanị akị̄ngulilịgwe?
43012039	Fyobene bakābagị̄le ukwịtika, papo Jesaja ājobịle kangi ātịle:
43012040	Kyala abapūpēsye amāso gābo, asịpelịle ngafụ īndụmbụla syabo, ukuti bangịsakukētaga namāso gābo, bangịsakusyaganịaga mụndụmbụla syabo, ukuti bāngisakupīndukaga, nangịsakubabūmmbulusyaga.
43012041	Jesaja ājobaga amasyu gagaga papo ābubwene ubukulūmba bwa Jesụ, alinkujoba īnōngwa syake.
43012042	Lolị napapo bo syali abalōngosị ba bị̄ngị abā Bajụ̄ta balinkummwịtika Jesụ. Lolị panōngwa ja Bafalịsaị, balinkusịta nukwināngisya pabwelụ, ukuti bāngisakusōsịgwaga nkipānga.
43012043	Namanga abēne bāluganịle ulwimiko ulwa kwịmikịgwa nabāndu, bakāluganịle ulwimiko ulwa kwịmikịgwa na Kyala.
43012044	Po papo Jesụ alinkukolela alinkuti: Uju linga ịkunyị̄tika une, jo atịkunyịtika jujune nịmwene, himma, lolị ịkummwịtika jope na jūjo ālindumịle une.
43012045	Uju ịkūmbona une, ịkummbona jope na jūjo ālindumịle une.
43012046	Une ndi lumụlị, nịsịle nkịsu ukuti gwesa uju ịkunyị̄tika une, angajaga mụngị̄sị.
43012047	Uju linga ịkugapilika amasyu gangu lelo atịkugakola, jo ndịsakunndongaga; papo une ngālị̄sịle nkukilonga ikị̄su lolị nkukipoka.
43012048	Uju linga ịkūsyokela une, jo atịkugambilila amasyu gangu, jo alinagwe ugwa kunndōnga. Ilịsyu ili ndijobịle, lyo lịsakunndongaga pịsịku lya kūsụlo.
43012049	Namanga une ngajobamo isyangu nịmwene, lolị Tāta uju ālindumịle une, jo jūjo mwene āndagị̄le isị nịsakusịjobaga, namuno nịsakusịjobelaga.
43012050	Mmenye ukuti ululagilo lwake, bo bu būmị bwa bwịla; po apa isi ngusịjoba, ngusịjoba bo mụmo Tāta ālimbūlịle.
43013001	Lelo bo ikyaka kya Pasa kikāli ukufịka, po papo Jesụ alinkumanya ukuti akabalilo kāke aka kusōkelamo nkị̄su ukubūka ku Gwịse kafịkịle. Bo papo ābaganịle abāndu bāke nkị̄su; ena, alinkubagana ukufịka kubumalīkisyo.
43013002	Po papo Jesụ na bafụ̄ndịgwa bāke balinkuja pamēsa pakulya ifị̄ndu fya majolo; bo Setano asịbīkị̄lemo ngānịla mụndụmbụla ja Jụ̄ta unnya Sịmonị ugwa mụ Kalyotị, isya kummbīka mmaboko gabalugu Jesụ.
43013003	Umwene Jesụ amēnye ukuti Ugwịse ampēle fyosa mmaboko gāke, nukuti āfụmịle kwa Kyala, kangi ịkubūka kwa Kyala.
43013004	Po papo alinkusụmụka pāmēsa apa bạ̄lyaga ifị̄ndu, alinkubīka pāmbali imyenda gyake, alinkwịnịemba ilịtābulo mụnsana.
43013005	Po papo alinkukūsya amīsi mwịbēsenị, alinkwanda ukubasụgụsụsya amalūndi abafụ̄ndịgwa bāke, alinkubapyasīla niịtabulo ili ālinịembịle mụnsana.
43013006	Po papo alinkufịka pa Sịmonị Petelị; umwene Petelị alinkujoba alinkuti: Malafyale, gwe gwāti ūsụgụsụsyege amalūndi gangu ugwe?
43013007	Po papo Jesụ alinkummwamụla alinkuti: Isị ngubōmba syo ukasịmanya ugwe lilino, lolị kwịsakusyaganiaga pānyụma.
43013008	Umwene Petelị alinkummbūla alinkuti: Utịsakūsụgụsụsyamo sịku amalūndi gangu. Umwene Jesụ alinkummwamụla alinkuti: Linga Ndịkukusụgụsụsya ugwe, bo tukaja pamopēne.
43013009	Po papo Sịmonị Petelị alinkwamụla alinkuti: Malafyale, gomma ga malūndi gēne, lolị ūsụgụsụsyege gōpe na ga maboko na guntu.
43013010	Umwene Jesụ alinkummbūla alinkuti: Uju ōgịle jo atịkulōnda ukōga kangi, lolị mụ mmalūndi mwene, namanga bo mwelụ gwesa ịtolo; nanụmwe mụli bēlụ, lolị mụkaja bēlụ mwesa.
43013011	Papo ālimmēnye uju ājaga pakumbīka mmaboko ga balugu po apa ạ̄tigi: Mụkaja bēlụ mwesa.
43013012	Lelo bo abasụgụswịsye amalūndi gābo, bo ēgịle imyenda gyake atūgēle kangi, po papo alinkubalālūsya alinkuti: Kali mụsyagēnịe isị mbabōmbị̄le?
43013013	Umwe mụkūnjoba une ukuti, Mmanyịsị kangi Malafyale, lelo syo mụkutalusya, namanga bo ndi nalolị.
43013014	Lelo linga une ne ndi Malafyale kangi ne ndi Mmanyịsị mbasụgụswịsye amalūndi umwe, po mụbagị̄le nanụmwe ukusụgụsụsanịa amalūndi.
43013015	Papo mbapēle akakuketelamo, ukuti isị mbabōmbị̄le syo mụbōmbēge nanụmwe.
43013016	Ngubabūla isya nalolị nguti: Untumwa akankīnda ubukulūmba umalafyale gwake, jope na ju ntumịgwa aka kīnda ubukulūmba uju antumịle.
43013017	Linga mụsịmēnye sịsịsị, po mwịsakujaga basangalufụ linga mụkusịbōmba.
43013018	Ndịkubajoba mwesa. Une mbamēnye aba mbasalịle; lolị ukuti isị sịsị̄mbị̄gwe mwa kalata mo sị̄silege isya kuti: Uju alị̄le ifị̄ndu fyangu āsanụkị̄le ịkulwa nanịne.
43013019	Ukwanda lilino mbabūlị̄le ngānị bo sịkāli ukuboneka, ukuti bo sịkuboneka, mwịsemwị̄tikege ukuti une jo jujune.
43013020	Ngubabūla isya nalolị nguti: Uju linga ịkummwambilila uju nguntuma une, jo ịkunyāmbilila une; na uju linga ịkunyāmbilila une, jo ịkummwambilila uju ālindumịle une.
43013021	Lelo bo ajobịle sịsịsị, po papo Jesụ alinkulalamụka fị̄jo mụīmbepo syake, alinkusịsịmikisya alinkuti: Ngubabūla isya nalolị nguti: Jumo mmyinụ ịkūmbīkaga mmaboko ga balugu.
43013022	Po papo abafụ̄ndịgwa bāke balinkukētana, balinkwalāngana balinkuti: Kali ịkummbala jwanị.
43013023	Lelo ālipo jumo mbafụ̄ndịgwa bāke uju Jesụ ālinnganịle, jo ātūgēle apalamēne na Jesụ.
43013024	Po papo Sịmonị Petelị alinkunitịnila alinkuti: Ulālūsye, jwanị uju ịkummbala.
43013025	Umwene umfụ̄ndịgwa jula alinkusegelela fị̄jo kwa Jesụ, alinkunndālūsya alinkuti: Malafyale jo aliku?
43013026	Po papo Jesụ alinkwamụla alinkuti: Jo uju nịkuja pakumpa akamēnya ka kisyesye bo njụbị̄ke mụmposị. Lelo bo ajụbị̄ke akamēnya, alinkukēga, alinkumpa Jụ̄ta, umwana gwa Sịmonị Ịsịkalyotị.
43013027	Lelo Jụ̄ta bo āmbilị̄le akamēnya kala, po papo Setano alinkwịngịla mmyake. Umwene Jesụ alinkummbūla alinkuti: Isị kulōnda ukubōmba, bōmbaga mbibimbibi.
43013028	Mụli bala bātugēle pamēsa akālipo najumo uju āsyagēnịe, ukuti nōngwa ja fị̄kị ammbūlaga bo bububo.
43013029	Papo Jụ̄ta jo uju akōlelaga īnyāmbi ja ndalama, bamo balinkwịnogona ukuti Jesụ ịkummbūla ukuti, ūlege ifị fịkulōndịgwa pakyaka, pamo ukuti abapege fịmo abalōndo.
43013030	Lelo bo āmbilị̄le akamēnye, po papo mbibimbibi ịtolo alinkusōka pānja. Kangi pāli po pakilo.
43013031	Lelo bo Jụ̄ta asōkịle pānja, po papo Jesụ alinkujoba alinkuti: Lilino po Nnyamūndu akabịle ubukulūmba, jope Kyala akabịle ubukulūmba mụ mmyake,
43013032	jope Kyala ịsakumpelaga nkulūmba nkāti mmyake; nakalīnga ịtolo ịsakumpelaga nkulūmba.
43013033	Mwe bānịke umwe, kasyele akabalilo kapị̄mba ịtolo ukuja nanụmwe; mwịsakūndōndaga, lolị bo mụmo nābabūlịle abalōngosị ba Bajụ̄ta nātịle; Kuno nịkubūka mụkabagila ukūngōnga.
43013034	Lilino ngubapa ululagilo ulupya; amụgananege. Bō mụmo une mbaganị̄le umwe, mo mụmo fịkuti nanụmwe bō mụgananege.
43013035	Linga mụkuganana, po umụ̄ndu gwesa ịsakumanyaga ukuti mụli bafụ̄ndịgwa bāngu.
43013036	Sịmonị Petelị alalūsịsye ātị̄le: Kutwāku, Malafyale? Jesụ ātị̄le: Kuno ngubūka ukabagila ukūngōnga, lolị kwịsakungongaga linga sịku.
43013037	Po papo Petelị alinkunndālūsya alinkuti: Malafyale fịkị ngabagila ukūkōnga lilino? Ubūmị bwangu ngukufwilaga ugwe.
43013038	Umwene Jesụ alinkummwamụla alinkuti: Nalolị ugwe ubagị̄le ukūfwila une? Ngukubūla isya nalolị ukuti, bo īngongobe jikāli ukubilikila akwịkanaga kumyangu katatu.
43014001	Po papo Jesụ alinkubabūla alinkuti: Mụngalalamụkạga mụndụmbụla syinụ; amụmmwịtikege ịtolo Kyala, nanịne mụnyị̄tikege.
43014002	Nnyụ̄mba ja Tāta bwịngị ubujo; linga bukālị̄mo angali mbabūlịle. Lilino nsụmwịke kukubatendekekesya ubujo umwe.
43014003	Lelo napa nikubūka kukubatendekekesya ubujo, ngwakwịsa kangi kukubēga umwe, nisakubūkaga nanụmwe kumyangu, ukuti kuno ndịko une ko nanụmwe mụkajege.
43014004	Kangi mụjimēnye injila iji jịkulabila kuno ngubūka.
43014005	Po papo Tomasị alinkunndālūsya alinkuti: Malafyale, tukakumanya nakuno kubūka, lelo po twāti tujimanyege bulebule injila?
43014006	Umwene Jesụ alinkummwamụla alinkuti: Jo une ne njila, ne bwanalōlị kangi ne būmị. Najumo akabagila ukubūka kwa Tāta, pēne papo linga ịkwendela mmyangu.
43014007	Linga mwalīmēnye une, po angali mụmmēnye jope na ju Tāta. Ukwanda lilino mụmmēnye kangi mụmmbwene.
43014008	Po papo Fịlịpụ alinkummbūla alinkuti: Malafyale, utunāngisyege Ugūso, bo sịtufwene.
43014009	Umwene Jesụ alinkummbūla alinkuti: Fịlịpụ, ngonịle nanụmwe akabalilo akatalị naulu ukāli ukāmanya une? Uju linga ambwene une, bo ammbwene na Tāta. Kujoba bulebule ilya kuti: Utunāngisyege Ugūso?
43014010	Syo utịkwị̄tika ugwe ukuti une ndịmo nkāti mwa Tāta, jope Tāta alịmo nkati mmyangu? Amasyu aga ngubabūla umwe, ndịkwagula nịmwene; lolị Tāta uju ali nkati mmyangu, jo ịkubōmba īmbōmbo syake.
43014011	Amụ̄nyịtikege apa ngubabūla une nguti ndi mwa Tāta, kangi jope na Tāta ali nkati mmyangu; linga mụtịkūnyị̄tika pali sịsịsị, po mụnyị̄tikilege panōngwa ja mbōmbo syene isị ngubōmba.
43014012	Ngubabūla isya nalolị nguti, uju linga ịkunyị̄tika une, īmbōmbo isị ngubōmba une, ịsakubōmbaga sịsyo jope; ena, ịsakubōmbaga ningulūmba ukusịkīnda isị, papo ngubūka kwa Tāta.
43014013	Fyosa ifị linga mụkusūmila mụngamụ jangu, fyo ānikubōmbaga, ukuti Tāta akabilege ubukulūmba mụ Mmwana.
43014014	Fyosa ifị linga mụkusūmila mụngamụ jangu, fyo nisakubabōmbelaga.
43014015	Linga mụnganị̄le, po mwịsakusịkolaga īndagilo syangu.
43014016	Une nisakunsūmaga Tāta, jo ịsakubapaga Unjīlị ujūngi uju ịsakujaga nanụmwe bwịla.
43014017	Nịkummbala ju Mbepo gwa nalolị, uju ikị̄su kikabagila ukummwambilila, papo kitịkummbona, kangi kitịkummanya. Lolị umwe mụmmēnye, namanga ịkwịtūgasya nanụmwe, kangi ịsakujaga nkati mmyinụ.
43014018	Ndị̄sakubaleka umwe bapīna, nịsakwịsa kumyinụ kangi.
43014019	Pasyele panāndi po ikị̄su kitịkūmbonaga kangi, lolị mụkūmbonaga, papo une ndi mūmị, nanụmwe po mụkujaga būmị.
43014020	Pị̄sịku lilyo, mwịsakumanyaga ukuti une ndi nkāti mwa Tāta, nanụmwe mụli nkati mmyangu, nanịne ndi nkāti mmyinụ.
43014021	Uju linga alinasyo īndagilo syangu, kangi ịkusịkōnga, jo uju ānganịle une; lelo uju ānganịle une, jo ịsakuganịgwaga na Tāta, nanịne nịsakunnganaga, kangi nịsakwịbonesyaga kumyake.
43014022	Po papo Jụ̄ta (jomma Ịsịkalyotị) alinkunndālūsya alinkuti: Malafyale, sịli bo bulebule apa kuti kwibonesyaga ku kumyitu, lolị kukị̄su komma?
43014023	Po papo Jesụ alinkwamụla alinkuti: Uju linga ānganịle une, jo ịkulikolaga ilịsyu lyangu, jope na Tāta ịkunnganaga, jo tụkwịsaga kumyake nukutūgala nagwe, ubujo bwake tụkubupelaga ukuja po pabujo bwitu.
43014024	Uju linga akāngana une, jo atịkugakola amasyu gangu; ilịsyu ili mụkulipilika likaja lyangu, lolị lya Tāta uju ālindumịle.
43014025	Sịsịsị syo mbabūlịle umwe bo ngali ndi nanụmwe.
43014026	Lolị umwene Untūlị, Mbepo Mwịkemo, uju Tāta ịsakuntumaga mụngamụ jangu, jo ịsakubamanyịsyaga syosa, nukubakūmbusya syosa isị mmbabūlịle.
43014027	Ngubalekela ulutēngāno, ngubapa ulutēngāno lwangu; ndịkubapa bo mụmo ikị̄su kịkubapēla. Mụngalalamụkaga mụndụmbụla syinụ, kangi mụnganyololokaga.
43014028	Mwapilị̄ke apa nābabūlaga ukuti, ngubūkaga kangi ngwakwịsaga kumyinụ. Linga mwalịnganịle, po angali mụsekị̄le apa nịkubuka kwatata, namanga Tāta āngīndịle ubukulūmba une.
43014029	Lilino mbabūlị̄le ngānịla bo sịkāli, ukuti bo sịkuboneka mwịsemwị̄tikege.
43014030	Ndịsakōngelapo ukujoba nyịngị nanụmwe, namanga unndagilị gwa kị̄su ịkwịsa. Umwene lolị akaja namaka kumyangu;
43014031	lolị ikị̄su kimanyege ukuti une nunnganịle Tāta, fyobene ngubōmba syosa bo mụmo ālindagị̄le Tāta. Amụsụmụke, tusōkēngepo apa.
43015001	Une ne mpịkị gwa māfị̄lu nalolị, umwene Tāta ndimị.
43015002	Kōsa akasāmba aka kali mmyangu, aka katịkupa īseke, ko ịkukasōsyamo; kangi akasāmba kōsa aka kịkupa īseke, ko ikukapātilila ukuti kōngelēngepo ukupa īseke.
43015003	Umwe mụpạ̄tilitị̄gwe ngānịla niịsyu ili mbabūlịle.
43015004	Amụjege mụ nkāti mmyangu, bo papo nanịne ndi nkāti mmyinụ. Bo apa akasāmba kakabagila ukupa īseke kēne ịtolo linga katịkuja mụmpịkị gwa māfị̄lu, bo mụkujaga nanụmwe linga mụtịkuja nkāti mmyangu.
43015005	Une ne mpịkị gwa māfị̄lu, umwe mụli tusāmba. Uju linga ịkuja nkati mmyangu, nanịne nikujaga nkati mmyake, jo ịkupaga īseke sị nyịngị; namanga kisịtakuja nanịne mụkabagila ukubōmba sịmo.
43015006	Umụ̄ndu gwesa uju linga atịkuja nkāti mmyangu, jo ịkutāgịgwaga pānja kifwene bo akasāmba, ịkūmaga ịtolo. Utusāmba utūmụ bịkutubūngānịa nukututāga mmōto, tụkupya ịtolo.
43015007	Linga umwe mụkuja mụ mmyangu, gōpe na masyu gangu gịkuja nkati mmyinụ, fyosa ifị linga mụkulōnda mụsūmege mụkupēlịgwaga.
43015008	Tāta ịkukaba ubukulūmba apa linga umwe mụkupa īseke sị nyịngị, nukwịpela ukuja bafụ̄ndịgwa bāngu.
43015009	Bo apa Tāta ālinganile une, mo mụmo nanịne mbaganị̄le umwe; amụjege mụ nndugano lwangu.
43015010	Linga mụkusịkola īndagilo syangu, po mwịsakujaga mụ ndugano lwangu; bo apa nanịne nsịkolịle īndagilo sya Tāta, kangi ndi ndugano lwake.
43015011	Sịsịsị syo mbabūlịle ukuti ulusekelo lwangu lujege nkati mmyinụ, nukuti ulusekelo lwinụ lujege lupelelesye ịtolo.
43015012	Ululagilo lwangu lo ulu: Amụgananege bo papo nanịne mmbaganịle umwe.
43015013	Akajako najumo ugwa lugano ulu lulukīndịle ulwa mụ̄ndu, uju ịkubutāga ubūmị, bwake panōngwa ja bamanyānị bāke.
43015014	Umwe mụli bamanyānị bāngu, linga mụkubōmba sịsyo ngubalagila.
43015015	Lilino ndịkubajobaga kangi ija babōmbị, papo ummbōmbị akasịmanya isị umalafyale gwake ịkubōmba; lolị umwe ngubajoba ukuja bakamụ bāngu, namanga syosa isị mbilị̄ke kwa Tāta syo mbabūlịle umwe.
43015016	Mụngātigi jo umwe mụ̄salịle une, himma, lolị jo une ne mbasalịle umwe, kangi mbasalịle ukuti mụbūkege mụkapege īseke, īseke isị sịkujako bwịla; ko kuti fyosa ifị linga mụkusūmila mụngamụ jangu kwa Tāta, abapege.
43015017	Sịsịsị syo ngubalagila umwe nguti: Amụgananege.
43015018	Linga ikị̄su kibabēngịle, po mụmanyege ukuti kyalimbēngịle une, bo kikāli nukubabēnga umwe.
43015019	Linga umwe mwali ba nkị̄su mụno ikị̄su angali kibaganịle umwe, mwe bāke. Lolị papo umwe mụkaja ba nkị̄su mụno, fyobēne ikị̄su kibabēngịle.
43015020	Amụlikumbukege ilịsyu ili nābabūlịle ukuti, untumwa akankīnda ubukulūmba umalafyale gwake. Linga bāfụ̄ndịle une, bịsakubafụ̄ndaga nanụmwe.
43015021	Lolị syosa sịsịsị bịsakubabōmbelaga umwe panōngwa ja ngamụ jangu, papo bakammanya uju ālindumịle une.
43015022	Linga ngāliị̄sịle kukubabūla, angali bakaja nubutulanōngwa, lolị lilino bakaja nasyo nasịmo isya kwịnokesya pabutulanōngwa bwabo.
43015023	Uju linga āmbēngịle une, jo ammbēngịle na ju Tāta.
43015024	Linga ngāsịbōmbịlemo mmyabo īmbōmbo isị najumo ujūngi akāsịbōmbịlemo, po angali bakaja nubutulanōngwa; lolị lilino basịbwene, isị nsịbōmbịle kangi batubēngịle une na Tāta.
43015025	Ukuti mo lị̄silege ilịsyu ili lisimbigwe ndulagilo lwabo, ili lịkuti: Bāmbēngịle ịtolo ne nsịtanōngwa.
43015026	Lolị linga ịsịle untūlị, uju nịsakubatumilaga ịkufụma kwa Tāta, ju Mbepo gwa nalolị umfụma kwa Tāta, jo ịsakūsịsịmikisyaga une.
43015027	Kangi nanụmwe mụkūsịsịmikisya, namanga mwali nanịne ukufụ̄ma mụ mmbwandilo.
43016001	Syo mbabūlịle sịsịsị ukuti mụngịsakululekaga ulwịtiko lwinụ.
43016002	Bịsakubasōsyaga nkipānga kyabo. Kangi kịkwịsaga akabalilo apa gwesa uju ịkubagoga umwe, ịsakwịnogonaga ukuti ịkummbōmbela akabōmbo Kyala.
43016003	Syo bịsakubabōmbelaga sịsịsị, papo bakammanya Tāta, nanịne bakamanya.
43016004	Mbabūlịle sịsịsị ukuti bo kị̄sịle akabalilo kala, mwịsemụkūmbukege ukuti nābabūlịle une.
43016005	Lilino ngubūka kuli uju ālindumịle; kangi najumo mmyinụ uju ịkūndālūsya ukuti: Kubūka kūgu?
43016006	Lolị papo mbabūlịle sịsịsị, po papo īndụmbụla syinụ sị̄swile ubusụlụmanịe.
43016007	Lolị nikubabūla isya nalolị une nịkuti: Sịkujaga nụnụ kumyinụ linga une ngubūka; namanga linga ndịkubūka, Untūlị atịsakwịsa kumyinụ, lolị linga ngubūka, nịsakuntumaga kumyinụ.
43016008	Lelo umwene bo ịsịle, ịsakubatobesyaga abāndu ba nkị̄su ukuti basobịle panōngwa ja mbị̄bị, ubugolofụ nubulōngị bwa Kyala.
43016009	Basobịle panōngwa ja mbị̄bị papo bakānyịtika une;
43016010	ịsakubatobesyaga panōngwa ja bugolofụ papo nsụmwịke kwa Tāta, kangi mụtịsakūmbonamo;
43016011	panōngwa ja bulōngị, ịsakubatobesyaga papo unndagilị gwa kị̄su kikīki alōngị̄gwe.
43016012	Ngali ndi nasyo nyịngị isya kubabūla umwe, lolị mụkabagila ukusịkola lilino.
43016013	Lolị bo ịsịle jūjo, ju Mbepo gwa nalolị, jo ịsakubalōngosyaga mbwanalōlị bōsa; buno atịsakujobaga isyake mwene, lolị syosa isị ịkusịpilika, syo ịsakusịjobaga; kangi ịsakubafụmụkisyaga isị sịkwịsaga.
43016014	Umwene ịsakūmbaga ubukulūmba une, namanga ịsakubafụmụkisyaga isị ịsakwegaga ukufụma kumyangu.
43016015	Fyosa ifị ali nafyo Tāta, fyangu une; po apa njobịle ndị̄le Mbepo Mwịkemo ujo, ịsakubabūlaga isị ịsakwegaga ukufụma kumyangu.
43016016	Pasyele panāndi po mụtịkūmbonaga, kangi pasyele panāndi po mụkūmbonaga.
43016017	Po papo abafụ̄ndịgwa bāke bamo balinkulālūsanịa balinkuti: Ko kuti fịkị apa ịkutubūla ịkuti pasyele panāndi mụtịkūmbonaga, kangi pasyele panāndi po mụkūmbonaga? Kangi napa ịkuti nsụmwịke kwa Tāta.
43016018	Abēne balinkulālūsanịa balinkuti: Ko kuti fịkị apa ịkujoba ịkuti, pasyele panāndi? Tukasyaganịa uswe isị ịkujoba.
43016019	Umwene Jesụ alinkusịmanya isị bālōndaga ukunndālūsya, po papo alinkubabūla alinkuti: Syo mụkulālūsanịa apa njobịle ukuti pasyele panāndi mụtịkūmbonaga, kangi pasyele panāndi po mụkūmbonaga?
43016020	Ngubabūla isya nalolị une nguti, umwe mwịsakulilaga, kangi mwịsakukụ̄taga, ikyene lolị ikị̄su kyo kịsakusekelaga; umwe mwịsakusụlụmanịaga, lolị ubusụlụmanịe bwinụ bwịsakwịpelaga ukuja lusekelo.
43016021	Apa linga unkị̄kulu ali pakupapa umwana, po ịkuja nubusụlụmanị̄e, papo akabalilo kāke kafịkịle; lolị linga umwana apāpị̄gwe, po ātikukumbuka ubutolwe ubu ātamịgwaga panōngwa ja lusekelo lwa kuti, umụ̄ndu apāpị̄gwe nkị̄su.
43016022	Nanụmwe mụli nubusụlụmanị̄e, lolị nịsakubabonaga kangi po īndụmbụla syinụ sịsakusekelaga, kangi ulusekelo lwinụ najumo atịsakulusōsyangako kumyinụ.
43016023	Pị̄sịku lilyo po mụtịsakusūmaga kumyangu nafịmo. Ngubabūla isya nalolị une nguti, fyosa ifị linga mụkusūma kwa Tāta, ịsakubapēlaga mụngamụ jangu.
43016024	Ukwịsakufịka kulilino kuno, mụkasūmilamo nafịmo mụngamụ jangu; amụsūmege po mụkwambililaga, ukuti ulusekelo lwinụ lwịpelege lupelelesye.
43016025	Sịsịsị syo mbabūlị̄le mbupīngamụ, kịkwịsaga akabalilo apa ndịsakujobelaga nanụmwe kangi mbupīngamụ, lolị nịsakusịjobelaga pabwelụ ịtolo īnōngwa sya Tāta.
43016026	Pịsịku lilyo mwịsakusūmilaga mụngamụ jangu, lolị ndịkubabūla une ukuti nịsakubasūmilaga kwa Tāta.
43016027	Namanga umwene Tāta abaganịle umwe, papo umwe mụnganịle une, kangi mwịtị̄ke ukuti une mfụmịle kwa Kyala.
43016028	Une nāfụmịle kwa Tāta, nịsịle nkị̄su mụno, kangi ngukileka ikị̄su, ngubūka kwa Tāta.
43016029	Po papo abafụ̄ndịgwa bāke balinkuti: Keta, lilino po kujoba ịtolo pabwelụ, utịkujobela mbupīngamụ.
43016030	Lilino po tusyagēnịe ukuti, ugwe usịmēnye syosa, kangi utịkulōnda ukuti jumo akulālūsyege sịmo; mụli sịsịsị tụkwịtika ukuti ufụmịle kwa Kyala.
43016031	Po papo Jesụ alinkubāmụla alinkuti: Mụkwịtika lilino?
43016032	Kēta kịkwịsaga akabalilo, ena nalilino kị̄sịle, apa umwe mwesa mwịsakubalanịlaga uju kumyake uju kumyake, nukundeka nịmwene. Ngīmba lolị ngaja nịmwene, namanga ndi na Tāta, ali nanịne.
43016033	Sịsịsị syo mbabūlịle ukuti mụjege nulutēngāno nkāti mmyangu., Nkị̄su mụno mụkukubilwaga; lolị amụkịbēge ịtolo, une nkitolịle ikị̄su.
43017001	Jesụ bo ajobịle sịsịsị, po papo alinkwiụnula amāso gāke, alinkukēta kumwanya alinkuti: Gwe Tāta akabalilo kafịkịle; mpepo ubukulūmba Umwanāko, ukuti jope Umwanāko akupege ubukulūmba.
43017002	Namanga gwalimpēle Umwanāko amaka pamwanya pabāndu bōsa, ukuti abapege ubūmị bwa bwịla bōsa aba umpēle.
43017003	Ubūmị bwa bwịla bo ubu, apa linga bakumēnye ugwe ukuja gwe Kyala gwa nalolị gwịmwene, batịle nukummanya Jesụ Kilisịtị uju untumịle.
43017004	Une ngupēle ubukulūmba nkị̄su mụno, īmbōmbo iji gwalimbēle ukuti njibōmbe, jo mbōmbịle njimalịle.
43017005	Lilino gwe Tāta, ūmbēge ubukulūmba kumyako kukuko, ubukulūmba ubu nāli nabo kumyako bo ikị̄su kikāli ukupelịgwa.
43017006	Mbakị̄ngulị̄le īngamụ jako abāndu bōsa, aba gwalimbēle ukufụma nkị̄su mụno; bāli bāko lelo gwalimbēle une ukuti bajege bāngu; abēne balịkolịle ilịsyu lyako.
43017007	Lilino bāmēnye ukuti fyosa ifị gūmbēle fịfumịle kumyako.
43017008	Namanga amasyu aga gwalimbēle une, go mbapēle abēne, bagāmbilịle, bāmēnye nalolị ukuti une mfụmịle kumyako; kangi bị̄tị̄ke nalolị ukuti gwalindumịle jujugwe.
43017009	Une bo aba ngubị̄pụ̄tila, ndịkukị̄pụ̄tila ikị̄su, lolị bābo ūmbēle ugwe, buno bako jujugwe.
43017010	Buno fyosa ifị ndi nafyo fyako jujugwe, kangi fyope ifyako fyangu jujune; lelo une ngabịle ubukulūmba mụ mmyabo aba gwalimbēle.
43017011	Une lilino ngwịsa kumyako; ngajamo nkị̄su mụno kangi, lolị abēne balịmo nkị̄su mụno. Gwe Tāta gwe Mwịkemo, ubalindilege mụngamụ jako iji ūmbēle, ukuti bị̄pelege ukuja jumojwene, bo apa nanụswe tuli jumojwene.
43017012	Apa nāli nabo, ndinkubalindilila mụngamụ jako iji gwalimbēle, ndịkubūbātila, alinkusịta nukusobapo najumo, lolị mwene ju nnya lonāngiko, ukuti mo sị̄silege isị sịsị̄mbị̄gwe mwa kalata.
43017013	Lilino ngwịsa kumyako, ngusịjoba sịsịsị bo ngāli ndi nkị̄su, ukuti ulusekelo lwangu, lujege lupelelesye nkāti mmyabo.
43017014	Une mbapēle ilịsyu lyako, lolị ikị̄su kibabēngịle, papo bakaja ba nkị̄su, bo apa nanịne ngaja gwa nkị̄su.
43017015	Ndịkubasūmila ukuti ubasōsyemo nkị̄su, himma, lolị ngubasūmila ukuti ubūbātilege kumbị̄bị.
43017016	Abēne bakaja ba nkị̄su mụno, bo apa nanịne ngaja gwa nkị̄su mụno.
43017017	Ubapelege bị̄kemo mbwanalolị; ilịsyu lyako bo bu bwanalōlị.
43017018	Bo papo ūndumịle une nkị̄su, mo mụmo nanịne mbatumịle nkị̄su.
43017019	Une ngwịkemēsya panōngwa jabo, ukuti bope bị̄pelege bị̄kemo mbwanalolị.
43017020	Lelo ndịkubị̄pụ̄tila bēne bababa, lolị ngubị̄pụ̄tila bope naba bịsakunyịtikilaga mwịsyu lyabo,
43017021	ukuti bōsa bị̄pelege jumojwene, bo papo ugwe gwe Tāta uli nkāti mmyangu, nanịne nndi nkāti mmyako. Ngusūma ukuti bope bajege nkāti mmyitu, ko kuti ikị̄su kị̄tịkege ukuti jo ugwe ūndumịle.
43017022	Ubukulūmba ubu gwalimbēle une, bo mbapēle bābo, ukuti bope bị̄pelege ukuja jumojwene, bo apa nanụswe tuli jumojwene.
43017023	Une njege nkāti mmyabo, nanụngwe ujege nkāti mmyangu, ngusūma ukuti bajege bapelelesye ịtolo bị̄pelege ukuja jumojwene, ko kuti ikị̄su kimanyege ukuti ugwe ūndumịle une, nukuti ubaganịle bo papo ūnganịle une.
43017024	Gwe Tāta, bōsa aba ūmbēle une, nịganịle ukuti kuno ndịko ko bajege bope, ukuti babukētege ubukulūmba bwangu ubu ūmbēle une, namanga gwalinganịle bo kikāli nukupelịgwa ikị̄su.
43017025	Gwe Tāta gwe nngolofụ, ikị̄su kikākumēnye, lolị une nākumēnye, bope na bababa bāmēnye ukuti ugwe ūndumịle une.
43017026	Une mbafụmụkị̄sye īngamụ jako, kangi nịsakujifụmụsyaga, ukuti ulugano ulu ūnganịle une lujege nkāti mmyabo, nanịne njege nkāti mmyabo.
43018001	Lelo Jesụ bo ajobịle sịsịsị, po papo alinkusōka nabafụ̄ndịgwa bāke alinkubūka ịsīlya lila lya kīsi ka Ketịlonị, ko gwalịko unngūnda; mo alinkwakwịngila jūjo na bafụ̄ndịgwa bāke.
43018002	Lolị Jụ̄ta uju ammbīkaga mmaboko ga balugu ābumēnye ubujo ubu, namanga kabili kabili mo mụmo Jesụ ābūngānaga na bafụ̄ndịgwa bāke.
43018003	Umwene Jụ̄ta ākyegịle ikilūndilo kya basịkali na balindililị ba bapụ̄tị abakulūmba na Bafalịsaị balinkubūka kūko, bo bali ninyāle, ningōka, nifịlwilo.
43018004	Umwene Jesụ bo asịmēnye isị syajaga pakummwịsila, po papo alinkubūka alinkubalālūsya alinkuti: Mụkūnndōnda jwanị?
43018005	Abēne balinkummwamụla balinkuti: Jesụ gwa mụ Nasaletị. Umwene Jesụ alinkubabūla alinkuti: Jo une. Jope Jụ̄ta uju ammbīkaga mmaboko ga balugu ālyimịle pamopēne nabo.
43018006	Lelo Jesụ bo ababūlịle ukuti: Jo une, po papo balinkubụjila kyanyụmanyụma, balinkugwa pāsi.
43018007	Umwene Jesụ alinkubalālūsya kangi alinkuti: Mụkūnndōnda jwanị? Balinkummwamụla balinkuti: Jesụ ugwa mụ Nasaletị.
43018008	Po papo Jesụ alinkwamụla alinkuti: Mbabūlịle ukuti jo une. Lelo linga mụkūndōnda une, amụbalekege aba babūkege.
43018009	Ājobaga bo bububo ukuti mo lị̄silege ilịsyu ilị ajobịle ukuti: Mụli aba gwalimbēle, akasobapo najumo.
43018010	Umwene Sịmonị Petelị āli nulūbo jo alinkulukwaba, alinkunsēnga ummbōmbị gwa mpụ̄tị unkulūmba, alinkummwangula īmbulukutu jake ija kukị̄līlo. Ummbōmbị jujuju āli jo Malịko īngamụ.
43018011	Po papo Jesụ alinkummbūla Petelị alinkuti: Fyika ulūbo ulo mụnyāmabi jake; ikikōmbe iki āmbēle Tāta, kyo nạ̄ti ndeke ukukinwa?
43018012	Po papo ikilūndilo kya basịkali, nunndōngosị, na balindililị ba Bajụ̄ta balinkunkola Jesụ balinkumpịnya;
43018013	abēne balinkutala ukuntwala kwa Hanasị, namanga āli jo nko gwa Kajafa uju āli jo mpụ̄tị unkulūmba ikyinja kikyo.
43018014	Āli jo Kajafa julajula uju ābabūlaga Abajụ̄ta ukuti: Kwali kunụnụ ukuti umụ̄ndu jumo abafwilege abāndu.
43018015	Umwene Sịmonị Petelị numfụ̄ndịgwa ujūngi balinkunkōnga Jesụ. Lolị umfụ̄ndịgwa jula, uju umpụ̄tị unkulūmba ālimmēnye, jo alinkwịngila na Jesụ ndupaso lwa mpụ̄tị unkulūmba.
43018016	Lolị Petelị alinkwima pānja pakifịgo. Po papo umfụ̄ndịgwa ujūngi uju umpụ̄tị unkulūmba ālimmēnye, alinkusōka, alinkwakujoba nunndindililakifịgo alinkunndālūsya Petelị.
43018017	Po papo unndīndwana unndindililakifịgo alinkunndālūsya Petelị alinkuti: Kali nanụngwe ukaja gwe jumo mbafụ̄ndịgwa ba mụ̄ndu uju? Umwene Petelị alinkuti: Ngaja jo une.
43018018	Ababōmbị na balindililị balyimịle pāpo, bākosịsye umōto gwa mababu, namanga jalịko īmbepo, bōtaga umōto; jope Petelị ālyimịle nabo, ōtaga umōto.
43018019	Po papo umpụ̄tị unkulūmba alinkunndālūsya Jesụ isya bafụ̄ndịgwa bāke, nisya lumanyịsyo lwake.
43018020	Umwene Jesụ alinkummwamụla alinkuti: Une njobịle kukị̄su pabwelụ ịtolo; bwịla nāmanyịsyaga nnyụ̄mba sya kwịpụ̄tilamo na nnyụ̄mba īnyị̄kemo ja NTWA, mụno Abajụ̄ta bōsa bịkubūngāna ngajobamo nasịmo kubutị̄tu.
43018021	Po kūndālūsya fịkị une? Ubalālūsyege aba bāsịpilikaga sịsyo nābabūlaga, namanga basịmēnye isị nāsịjobịle.
43018022	Lelo bo ajobịle gagago, po papo unndindililị jumo uju ālyimịle papo, alinkunkoma niịpi Jesụ, alinkummbūla alinkuti: Bo kummwamụla umpụ̄tị unkulūmba bunobuno?
43018023	Umwene Jesụ alinkummwamụla alinkuti: Linga njobịle kabị̄bị, po ulibusịsịmikisyaga ububị̄bị bwangu; lolị linga njobịle kanụnụ, po kungoma fịkị?
43018024	Po papo Hanasị alinkumpịnya Jesụ, alinkuntuma kumpụ̄tị unkulūmba Kajafa.
43018025	Petelị akāli ālyịmịle palapala bo ịkōta umōto. Po papo balinkunndālūsya bālinkutị: Bule nụngwe ukaja gwe jumo mbafụ̄ndịgwa ba mụ̄ndu jula? Petelị ākānịle atịle: Ha, mma!
43018026	Ummbōmbị jumo gwa mpụ̄tị unkulūmba, unkamụ gwa mụ̄ndu uju Petelị alinsēngile īmbulukutu alalūsịsye atịle: Ngākubwēne ugwe bo uli nagwe mụnngūnda?
43018027	Kangị Petelị ākānịle; po papo nakalīnga ịtolo īngongobe jilinkukōlela.
43018028	Po papo balinkusōka nagwe Jesụ ukufụma kwa Kajafa, balinkubūka nagwe nnyụ̄mba ja ndindilila kị̄su; kwali ko kubukye. Lolị abēne balinkusịta nukwịngila nnyụ̄mba ja ndindililakị̄su, ukuti bāngịnyasyaga, lolị ukuti balyege Pasa.
43018029	Po papo Pịlāti alinkubasōkela pānja, alinkubalālūsya alinkuti: Mụkunndōnga sya fịkị umụ̄ndu jujuju?
43018030	Abēne balinkummwamụla balinkuti: Linga umụ̄ndu jujuju akāli mbōmbambị̄bị, po angali tukantwala kumyako.
43018031	Umwene Pịlāti alinkubāmụla alinkuti: Amụmmwegege jujumwe, mụkanndōngege ukukōngana nululagilo lwinụ. Abēne Abajụ̄ta balinkummbūla balinkuti: Uswe tutịkwịtikisịgwa ukunngoga jumo umụ̄ndu.
43018032	Isị syali syo sya kuti mo lị̄silege ilịsyu ili ālijobịle Jesụ, ukunāngisya ubufwe ubu ājaga pakufwa.
43018033	Po papo Pịlāti alinkwịngila kangi nnyụ̄mba ja ndindililakị̄su, alinkummbilikila Jesụ, alinkunndālūsya alinkuti: Bạ̄ti ugwe uli Malafyale gwa Bajụ̄ta?
43018034	Umwene Jesụ alinkummwamụla alinkuti: Isị kujoba masyu gāko jujugwe, pamo bāngi ịtolo bakubūlịle isyangu?
43018035	Po papo Pịlāti alinkummwamụla alinkuti: Ndi Njụ̄ta une? Abā kikolo kyako, na bapụ̄tị abakulūmba, bo aba bakutwele kumyangu, utulịle fịkị?
43018036	Umwene Jesụ alinkummwamụla alinkuti Ubutwa bwangu bukaja bwa nkị̄su iki. Linga ubutwa bwangu bwali bwa nkị̄su iki, angali ababōmbị bāngu bịkūndwila, ukuti nangabīkịgwaga mmaboko ga Bajụ̄ta. Lolị lilino ubutwa bwangu bukaja bwa mụnomụno.
43018037	Po papo Pịlāti alinkunndālūsya alinkuti: Ngīmba uli Malafyale? Umwene Jesụ alinkummwamụla alinkuti: Bo lilyo kujoba; une ndi Malafyale. Namanga syo sịsyo mbāpilị̄gwe, kangi syo sịsyo nịsị̄le nkị̄su, ukuti mbusịsịmikisyege ubwanalolị kubāndu. Umụ̄ndu gwesa uju ali pabwanalolị, jo ịkupilika ilịsyu lyangu.
43018038	Umwene Pịlāti alinkulālūsya alinkuti: Ubwanalolị fyo fịkị?
43018039	Lolị umwe, mụli nulwịho ulwa kuti mbābulilege umụ̄ndu jumo pa Pasa. Bule lelo mụkulōnda ukuti mbābulilege Umalafyale gwa Bajụ̄ta?
43018040	Abēne lolị balinkujwega kangi balinkuti: Jomma jujuju, lolị Balaba. Umwene Balaba lyali ịnyāmbụta.
43019001	Po papo Pịlāti alinkummwega Jesụ, alinkunkoma nifịkotị.
43019002	Abēne abasịkali balinkuluka īngiga ja mị̄fwa, balinkummbīka pantu, balinkumfwika unselekesye umfụbīfụ ubutị̄tu (umwịlāngalị).
43019003	Balinkwịsa nkyenị mmyake balinkuti: Tukukuponịa gwe Malafyale gwa Bajụ̄ta! Kangi balinkunkoma namapị.
43019004	Pịlāti alinkusōka pānja kangi, alinkubabūla alinkuti: Kēta, nguntwala kumyinụ, ko kuti mụmanyege ukuti ndịkujagamo īnōngwa najimo mmyake.
43019005	Po papo Jesụ alinkusōka pānja, bo afwele īngiga ja mị̄fwa nunselekesye umfụbīfụ ubutị̄tu (umwịlāngalị). Umwene Pịlāti alinkubabūla alinkuti: Amụnkēte umụ̄ndu uju.
43019006	Lelo bo abapụ̄tị abakulūmba na balindililị bammbwene, po papo balinkujwega balinkuti: Nkomele pakikohekano, nkomele pakikohekano. Umwene Pịlāti alinkubāmụla alinkuti: Mụmmwege jujumwe mụkankomele pakikohekano; buno une ndịkujagamo īnōngwa najimo mmyake.
43019007	Abēne Abajụ̄ta balinkwamụla balinkuti: Uswe tuli nululagilo, ndulagilo lulūlu kummbagị̄le ukufwa, papo ịpelịle mwene ukuja mwana gwa Kyala.
43019008	Lelo bo Pịlāti apilị̄ke ilịsyu lilīli, alinkukindilila ukutetema.
43019009	Alinkwịngila kangi nnyụ̄mba ja ndindililakị̄su, alinkunndālūsya Jesụ alinkuti: Ufụmịle kūgu? Lolị Jesụ alinkusịta nukummwamụla nalịmo.
43019010	Po papo Pịlāti alinkummbūla alinkuti: Utịkujoba nanịne? Ukamanya ukuti ndi namaka aga kukwabula ugwe, kangi ndi namaka aga kukukomela pakikohekano?
43019011	Umwene Jesụ alinkummwamụla alinkuti: Angali ukaja namaka pamyangu, linga ukāpēgị̄gwe ukufụma kumwanya; panōngwa iji, uju ambīkịle mmaboko gāko jo ali ninōngwa īngulūmba ukukīndapo.
43019012	Ukufụma papo Pịlāti alinkulōnda ukummwabula, lolị Abajụ̄ta balinkujwega balinkuti: Linga kummwabula umụ̄ndu jujuju, bo ukaja mmanyānị gwa Kesalị; umụ̄ndu gwesa uju ịkwịpela mwene ukuja Malafyale, bo akīndēne na Kesalị.
43019013	Lelo Pịlati bo agapilị̄ke amasyu gagaga, po papo alinkusōka nagwe Jesụ panja, alinkutūgasya pakikota kya bulōngelo, pabujo ubu bạ̄tigi lwalo lwa mabwe, apa Nkihịbuli bịkuti Gabata.
43019014	Apēne pali po pị̄sịku lya kutendekesya Pasa, pakabalilo ka Ntandatu (ko kuti bo lili pantu), alinkubabūla Abajụ̄ta alinkuti: Kēta Umalafyale gwinụ!
43019015	Abēne lolị balinkujwega balinkuti: Nsōsyepo, nsōsyepo, nkomele pakikohekano. Umwene Pịlati alinkubalālūsya alinkuti. Nunkomele pakikohekano Umalafyale gwinụ? Abēne abapụ̄tị abakulūmba balinkwamụla balinkuti: Tukaja nagwe Umalafyale ujūngi, lolị mwene ju Kesalị.
43019016	Po papo alinkummbīka mmaboko gābo, ukuti akomelịgwege pakikohekano.
43019017	Alinkusōka bo apīmbịle ikikohekano kyake, alinkubūka pabujo ubu bịkuti po palupaja, uju Nkihịbuli bịkuti Golịgota.
43019018	Po balinkwakunkomela pakikohekano; kangi balinkukomelịgwa lumo nagwe abāngi babili, jumo kuno jumo kuno, umwene Jesụ alinkuja pakāti.
43019019	Umwene Pịlati alinkusị̄mba ubusị̄mbe, alinkubīka pamwanya pakikohekano; ubu bwasị̄mbị̄gwe bwatịle: Jesụ gwa mụ Nasaletị, Umalafyale gwa Bajụ̄ta.
43019020	Ubusị̄mbe bububu Abajụ̄ta bị̄ngị balinkububala, namanga ubujo ubu Jesụ ākomelị̄gwepo pakikohekano, bwali pabupị̄pị nakāja. Kangi bwasị̄mbị̄gwe Nkihịbuli, Nkiloma, na Nkigịlịkị.
43019021	Abēne abapụ̄tị abakulūmba ba Bajụ̄ta, balinkummbūla Pịlati balinkuti: Ungasị̄mbaga ilya kuti: Umalafyale gwa Bajụ̄ta, lolị utigi: Ātigi une ndi Malafyale gwa Bajụ̄ta.
43019022	Umwene Pịlati alinkwamụla alinkuti: Isị nsị̄mbịle syo nsị̄mbịle po papo.
43019023	Abēne abasịkali bo bankomị̄le Jesụ pakikohekano, po balinkwega imyenda gyake balinkugijabanịa pana, kukuti nsịkali alinkuja nikijabo kyake, gōpe nunselekesye gwake balinkwega. Ugwene unselekesye ugu gukāli nubusone nabumo, gwali nnduke gōsa ịtolo ukufụma ku kuntu.
43019024	Po papo balinkujobana balinkuti: Go tunganyafụlanịaga, lolị tubīkege ubulagusị, ukuti gụkujaga gwanị; ko kuti sị̄silege isị sịsị̄mbị̄gwe mwa kalata ukuti; Bajabēne imyenda gyangu, unselekesye gwangu babīkịle ubulagusị. Bo balinkubōmba bunobuno abasịkali.
43019025	Pabupị̄pị nikikohekano kya Jesụ, po bālyimịle unna, nugwamyabo gwa nna, na Malịja nka Kilyopa, na Malịja gwa mụ Magatala.
43019026	Umwene Jesụ bo ambwene unna, numfụ̄ndịgwa uju ālinnganịle īmịle pabupị̄pị, po papo alinkummbūla unna alinkuti: Gwe nkị̄kulu kēta umwanāko!
43019027	Kangi alinkujoba nagwe umfụ̄ndịgwa gwake, alinkuti: Kēta unyoko. Ukufụma pakabalilo kāko, umfụ̄ndịgwa alinkummwega, alinkubūka nagwe kumyake.
43019028	Pānyụma pali sịsịsị, bo Jesụ amēnye ukuti sịmalị̄ke syosa, ukuti mo sị̄silege isị sịsị̄mbị̄gwe mwa kalata, alinkuti: Nūmị̄lwe.
43019029	Lelo lwalịpo ulwangabya papo ulu lwalị̄swile āsịkị. Abēne balinkufyika kulutete akēnda aka bājụbị̄ke mwa āsịkị, balinkummbīka kukanwa.
43019030	Lelo bo Jesụ anwịle āsịkị, alinkujoba alinkuti: Sịmalị̄ke. Po papo alinkugoboka untu, alinkusịlīlika.
43019031	Papo lyali ịsịku lya kwịtēndekesya (lya pakihāno), Abajụ̄ta bakālōndaga ukuti imịfị̄mba gijege pafịkohekano pị̄sịku lya Sabāti, namanga ilị̄sịku lila lya Sabāti, lyali ịsịku ịkulūmba, po papo balinkusūma Pịlāti ukuti amalūndi gābo gakonyolịgwege, nukuti basōsịgwengepo pafịkohekano.
43019032	Po papo abasịkali balinkwịsa, balinkunkonyola amalūndi ga ntasị, nunnịne ujūngi uju ākomelị̄gwe nagwe.
43019033	Lelo bo bị̄sịle pa Jesụ, balinkwaga afwịle liịtāsị. Po lelo bakālinkonywịle amalūndi.
43019034	Lolị unsịkali jumo alinkunndasa ningwego palubafụ, nakalīnga ịtolo ilịlopa namīsi fịlinkusōka.
43019035	Umwene uju āsịbwene jo āsịsịmikị̄sye, ulwene ulusịsịmịkisyo lwake lo lwanalōlị; umwene amēnye ukuti ịkujoba isyanalōlị ko kuti nanụmwe mwịtikege.
43019036	Namanga sịsịsị syabonị̄ke ukuti mo sị̄silege isị sịsị̄mbị̄gwe mwa kalata ukuti: Nakimo ikifụpa kyake kitịsakukonyolịgwaga.
43019037	Kangi ubusị̄mbe ubūngị bụkuti: Bịsakunkētaga jūjo bālinndasịle.
43019038	Pānyụma pali sịsịsị, po Josefụ ugwa mụ Alimateja uju ali mfụ̄ndịgwa gwa Jesụ kubutị̄tu papo ābatị̄laga Abajụ̄ta, alinkunsūma Pịlati ukuti agusōsyepo ummbili gwa Jesụ. Umwene Pịlāti alinkummwịtikisya. Po papo alinkubūka, alinkwakugusōsyapo ummbili gwake.
43019039	Alinkwịsa jope Nịkotemụ, uju ulutasị ābūkịle kwa Jesụ pakilo, jo alinkutwala unkota ugu bịkuti jo mịla, ugu gwalyongēne nunkota ugu bịkuti jo aloị, gwali ikilo amalōngo matatu.
43019040	Po papo balinkugwega ummbili gwa Jesụ, balinkugunị̄embetēlela mmyenda, pamopēne nimị̄kota imịnụ̄nga, ukukōngana nulwịho lwa Bajụ̄ta ulwa kusyila.
43019041	Lelo pabujo ubu balinkomīlepo pakikohekano, gwalịpo unngūnda, mo lyalịmo ilịpūmba ilị̄pya ili najumo akābikị̄gwemo sịku.
43019042	Lolị papo lyali lyo ịsịku lya kwịtendekesya Abajụ̄ta panōngwa ja Sabāti, kangi papo ilịpūmba lyali pabupị̄pị, mo balinkummbīka Jesụ.
43020001	Lelo pị̄sịku lya kwanda lya nndūngu, Malịja ugwa mụ Magatala alinkulābila ukubūka kwịpūmba bo bukāli nukukya, alinkwakwaga ilị̄bwe lisegulị̄gwepo pị̄pūmba.
43020002	Po papo alinkubopa ukubūka kwa Sịmonị Petelị, na kumfụ̄ndịgwa ujūngi uju Jesụ ālinnganịle, alinkwakubabūla alinkuti: Bansōsịsyemo UNTWA mwịpūmba, lelo tukamanya nakuno bammbīkịle.
43020003	Po papo Petelị alinkusōka pamopēne numfụ̄ndịgwa ujūngi jula, balinkubūka kwịpūmba.
43020004	Balinkubopa bo babīli, lolị umfụ̄ndịgwa ujūngi jula alinkubopa alinkunndekēlela Petelị, alinkutala ukufịka kwịpūmba.
43020005	Bo ị̄nēme nukwịnāngila, alinkugibona imyenda, lolị akalị̄ngị̄le nkāti.
43020006	Po papo jope Sịmonị Petelị uju ankōngaga alinkufịka, alinkwịngila mwịpūmba; alinkugibona imyenda mụmo,
43020007	nikitambāla iki anịembị̄gwe kuntu Jesụ. Ikitambāla kila kikāli pamopēne nimyenda, lolị kyapị̄ndị̄gwe nukubīkịgwa pasịma ịtolo.
43020008	Po papo jope umfụ̄ndịgwa ujūngi, uju ātalịle ukufịka kwịpūmba alinkwịngila, alinkukēta, alinkwịtika.
43020009	Namanga bakāli bakāsyagēnịe isị sịsị̄mbị̄gwe mwa kalata ukuti: Fịkuti asyukege mbafwe.
43020010	Po papo abafụ̄ndịgwa bala balinkugomoka nukubūka kumyabo.
43020011	Umwene Malịja ālyimịle pānja pị̄pūmba ālilaga, Lelo bo akāli ịkulila, alinkwịnama alinkukēta mwịpūmba;
43020012	alinkubabona abāndumị babili aba bāfwele imyenda imyelụ, batūgēsye jumo kuntu jumo kumalūndi, apa gwalambalēle ummbili gwa Jesụ.
43020013	Abēne balinkunndālūsya balinkuti: Gwe nkị̄kulu, kulila fịkị? Umwene alinkuti: Papo bansōsị̄syepo UNTWA gwangu, kangi ngamanya nakuno bammbīkịle.
43020014	Lelo bo ajobịle sịsịsị, alinkusanukila kūnyụma, alinkummbona Jesụ īmịle, lolị alinkusịta nukummanya ukuti jo Jesụ.
43020015	Umwene alinkunndālūsya alinkuti: Gwe nkị̄kulu, kulila fịkị? Kunndōnda jwanị? Umwene papo ạ̄tigi jo nndindililanngūnda, alinkummbūla alinkuti: Malafyale, linga jo ugwe umpīmbịle, po ulīmbūlaga kuno ummbīkịle ukuti nummwege.
43020016	Umwene Jesụ alinkukolela alinkuti: Malịja! Umwene Malịja alinkusanụka, alinkujobela Nkihịbuli alinkuti: Labuni (ko kuti Mmanyịsị).
43020017	Po papo Jesụ alinkummbūla alinkuti: Ungambalamāsyaga, namanga ngāli ukufyuka kwa Tāta; lolị būkaga kubāmyitu ukababūlege ukātigi: Nsụmwịke kwa Tāta; Ugwịsēmwe; kwa Kyala gwangu, kangi Kyala gwinụ.
43020018	Po papo Malịja ugwa mụ Magatala alinkubūka, alinkwakubapangila abafụ̄ndịgwa alinkuti: Nummbwene UNTWA, nukuti āmbūlịle syosa sịsịsị.
43020019	Lelo namajolo, pị̄sịku lilyo ilya kwanda ilya nndūngu, bo īnyị̄gị sị̄galị̄gwe mụno bālimo abafụ̄ndịgwa, panōngwa ja kubatị̄la abalōngosị ba Bajụ̄ta. Po papo Jesụ alinkwịsa, alinkwima pakāti, alinkubabūla alinkuti: Ulutēngāno lujege nanụmwe.
43020020	Lelo bo ajobịle lilīli, alinkubanāngisya amaboko gāke, na palubafụ. Po papo abafụ̄ndịgwa balinkwenda nukusekela bo bambwene UNTWA.
43020021	Umwene Jesụ alinkwandisya kangi alinkuti: Ulutēngāno lujege nanụmwe! Bo mụmo Tāta ālindumị̄le une, nanịne mo mụmo ngubatuma umwe.
43020022	Lelo bo ajobịle lilīli, alinkubapụ̄tila umūjị alinkuti: Amwambililege Mbepo Mwịkemo.
43020023	Aba linga mụkubaswa īnōngwa, bo baswegịgwe; aba linga mụtịkubaswa bo bakaswegịgwa.
43020024	Lolị Tomasị, jumo mụli bala kalōngo na babili, uju bạ̄tigi jo Mbasa, akāli nabo apa Jesụ ịsaga.
43020025	Po papo abafụ̄ndịgwa abanịne balinkummbūla balinkuti: Tummbwene UNTWA; lolị umwene alinkubabūla alinkuti: Linga une ngagakēta amakoko ga mịsụmalị mmaboko gāke, linga ngabīkamo ulōbe mụno gyalịmo imịsụmalị, nukubīka ikiboko kyangu palubafụ lwake, ndịsakwịtikamo sịku.
43020026	Lelo bo gakīndịle amasịku lwele, po papo abafụ̄ndịgwa bāke balinkuja mụmo kangi, jope Tomasị alinkuja nabo. Alinkwịsa Jesụ bo īnyị̄gị sị̄galị̄gwe, alinkwima pakāti alinkuti: Ulutēngāno lujege nanụmwe
43020027	Po papo alinkummbūla Tomasị alinkuti: Twala ulōbe lwako kuno, ukēte amaboko gangu, twala nikiboko kyako ubīke palubafụ lwangu; ungajaga nsịtakwịtika, lolị gwịtikege ịtolo.
43020028	Umwene Tomasị alinkwamụla alinkuti: Gwe NTWA gwangu! Gwe Kyala gwangu!
43020029	Umwene Jesụ alinkummbūla alinkuti: Gwịtị̄ke papo umbwene une? Basangalufụ aba bị̄tị̄ke bo bakakēta.
43020030	Umwene Jesụ alinkupela ifị̄ka fị fị̄ngị nkyenị mbafụ̄ndịgwa bāke, ifị fịkasị̄mbịgwamo mwa kalata uju.
43020031	Lolị ifị fyo fịsị̄mbị̄gwe ukuti mwịtikege, ukuti Jesụ jo Kilisịtị Umwana gwa Kyala; kangi ukuti bo mwịtị̄ke, mụjege nubūmị mmaka ga ngamụ jake.
43021001	Pānyụma pali sịsịsị, po Jesụ alinkubasetukila kangi abafụ̄ndịgwa panyanja ja Tịbelịja; alinkubasetukila bunobuno.
43021002	Sịmonị Petelị, na Tomasị uju bạ̄tigi Mbasa, na Natanaelị ugwa mụ Kana nkị̄su kya Galịlaị, na banya Sebetaị, na bafụ̄ndịgwa bāke abāngi babili, bāli pamopēne.
43021003	Po papo Sịmonị Petelị alinkubabūla alinkuti: Nsụmwịke kukuloba ị̄swi; abēne balinkummwamụla balinkuti: Nanụswe tụkubūkaga nanụngwe. Po papo balinkusụmụka, balinkwịpaka mwịbōtị, lolị ikilo kikyo bakākolịle nasịmo.
43021004	Lelo bo bukị̄le nulubūnju, Jesụ alinkwima pị̄sīlya; lolị abafụ̄ndịgwa bāke bakāmēnye ukuti jo Jesụ.
43021005	Umwene Jesụ alinkubalālūsya alinkuti: Mwe bānị̄ke umwe, mụli nị̄swi sịmo? Abēne balinkwamụla balinkuti: Himma.
43021006	Umwene alinkubabūla alinkuti: Amụsopege ulwelo kulubafụ lwa kukị̄līlo lwa ịbōtị, ko mụkusyaga. Po papo balinkusopa; lolị kunōngwa ja bwịngị bwa nswi, balinkutolịgwa ukulukwaba.
43021007	Po papo umfụ̄ndịgwa uju āganị̄gwe na Jesụ, alimkumbūla Petelị alinkuti: Jo ju NTWA. Umwene Sịmonị Petelị bo apilị̄ke ukuti jo ju NTWA, alinkwịnịemba ikilūndo kyake mụnsana, papo akākifwele, alinkwịtāga mụnyanja.
43021008	Lolị abafụ̄ndịgwa abāngi balinkwịsa mwịbōtị, namanga bakāli patalị na pị̄sīlya, ubutalị pali īmịta jimo, balinkukwaba ulwelo lwa nswi.
43021009	Lelo bo bafyukịle pị̄sīlya, balinkugubona umōto gwa mababu, pamwanya jalịpo īswi nikisyesye.
43021010	Po papo Jesụ alinkubabūla alinkuti: Amụtwale sịmo īswi isị mụkolịle lulūlu.
43021011	Umwene Sịmonị Petelị alinkwịngila mwịbōtị, alinkulukwabila ulwelo pị̄sīlya, alinkwaga lwịswịle iswị īnywamụ imịa jimo na malōngo mahāno na ịtatu; pope napa syali nyịngị ulwelo lukālatwịke.
43021012	Po papo Jesụ alinkubabūla alinkuti: Ịsaga mụlyege ifya lubūnju. Lolị mbafụ̄ndịgwa bāke akālipo ugwa kukịba ukunndālūsya ukuti: Gwanị ugwe? Namanga bāmēnye ukuti jo ju NTWA.
43021013	Po papo Jesụ alinkwịsa, alinkwega ikisyesye, alinkubapa, jope nị̄swi bububo.
43021014	Ulu lo lwa butatu Jesụ ukubasetukila abafụ̄ndịgwa bāke, bo asyukịle mbafwe.
43021015	Lelo bo balịle ifya lubūnju, po papo Jesụ alinkunndālūsya Sịmonị Petelị alinkuti: Sịmonị gwe nnya Johanị, kali ūnganịle ukubakīnda aba? Umwene alinkwamụla alinkuti: Ena gwe NTWA, umēnye ukuti nguganịle. Umwene Jesụ alinkummbūla alinkuti: Tị̄maga utung'ōsị twangu.
43021016	Alinkunndālūsya kangi ulwa bubili alinkuti: Sịmonị gwe nnya Johanị, kali unnganịle? Umwene Petelị alinkuti: Ena gwe NTWA, umēnye ukuti nguganịle. Umwene Jesụ alinkummbūla alinkuti: Tị̄maga ing'osi syangu.
43021017	Alinkunndālūsya kangi ulwa butatu alinkuti: Sịmonị gwe nnya Johanị, kali ūnganịle? Po papo Petelị alinkusụlụmanịa, papo ālinndālūsị̄sye ulwa butatu ukuti: Kali ūnganịle? Po papo alinkummbūla alinkuti: Gwe NTWA, ugwe usịmēnye syosa; usyagēnịe ukuti nguganịle. Po papo Jesụ alinkummbūla alinkuti: Tīmaga īng'ōsi syangu.
43021018	Ngukubūla isya nalolị une nguti: Bo uli ntụbwa gwịpịnyaga umpāngo gwịmwene, ulinkubūka kūko gwịganịle; lolị bo ukāngēle, kwịsakugolosyaga ịtolo amaboko gāko, po ujūngi ịsakukupịnyaga umpāngo nukukutwala kuno ukị̄gana.
43021019	Lolị lilili lyo ājobaga ukunāngisya ubufwe ubu isakufwaga nukuntụkifyamo Kyala. Lelo bo ajobịle lilīli, po papo alinkuti: Ngōngaga.
43021020	Umwene Petelị alinkusanụka, alinkummbona umfụ̄ndịgwa uju Jesụ ālinnganịle, ịkukōnga, (umfụ̄ndịgwa jujuju jo jula pakabalilo ka findu fya majolo, ātūgēle kifụkị fị̄jo na Jesụ, uju ālālūsyaga ạ̄tigi: Gwe Malafyale jwanị uju ịkukubīkaga mmaboko ga balugu?)
43021021	Bo Petelị ammbwene jujuju, po papo alinkunndālūsya Jesụ alinkuti: Gwe NTWA, bule isya uju?
43021022	Umwene Jesụ alinkummwamụla alinkuti: Linga nị̄ganịle ukuti ajege papapa ukufịka papo nịsakwịsilaga syo syako ndilị? Ugwe ngōngaga ịtolo.
43021023	Po papo ilịsyu lilīli lilinkubalanịla mbị̄nābo, ukuti umfụ̄ndịgwa jula atịsakufwamo. Lolị umwene Jesụ akālimmbūlịle ukuti umfụ̄ndịgwa jula atịsakufwamo, lolị ātịle: Linga nịganịle ukuti ajege papo ukufịka pāpo nịsakwịsilaga, syo syako ndilị?
43021024	Jujuju jo mfụ̄ndịgwa uju ịkusịsịmikisya sịsịsị, jo uju āsịsị̄mbịle sịsịsị, kangi tumēnye ukuti ulusịsịmịkisyo lwake lo lwa nalolị.
43021025	Lolị sịlịko isị̄ngị sị nyịngị isị Jesụ ābōmbịle, isị linga syasị̄mbịgwaga kamo kamo, nịkwịnogona ukuti ikị̄su kikābagị̄le ukufwana ukubīkamo ba kalata aba basị̄mbị̄gwaga.
44001001	Gwe Mwimikigwa Tyofịlị, mwa kalata gwa kwanda, mo nāsị̄mbịlemo syosa isị Jesụ ābōmbịle nukumanyịsya, ukwanda mbwandilo bwa mbōmbo jake,
44001002	ukufịka pị̄sịku ili ēgịgwaga ukufyuka kumwanya, bo abalagịle mwa Mbepo Mwịkemo abatumịgwa aba ābasalịle.
44001003	Amasịku amalōngo mana bo afụmịle pakufwa alinkubasetukila kā kị̄ngị, ifị fyali fịmanyịlo fya kumanyịlamo ukuti āli mūmị nalolị. Bālimmbwene, umwene alinkubabūla isya butwa bwa Kyala.
44001004	Lelo bo ali pamopēne nabo, alinkubalagila alinkuti: Mụngasokāngamo mụ Jelụsalemụ mụlugụ̄lilege ulufị̄ngo ulu nābabūlịle umwe, ulu Tāta āfị̄ngịle.
44001005	Buno Johanị ōsyaga namīsi, lolị umwe mwịsakōsịgwaga na Mbepo Mwịkemo, bo gakakīndapo amasịku mịngi.
44001006	Abēne abatumịgwa bo babūngēne, balinkunndālūsya Jesụ balinkuti: Gwe Malafyale, kali pakabalilo kāko po kwịsakungomolelaga Ịsịlaelị ubutwa bwake?
44001007	Umwene Jesụ alinkubabūla alinkuti: Ikyinja na kabalilo kali mmaka ga Tāta, sịkaja syinụ umwe ukumanya ukuti kịsakuja ndilị.
44001008	Lolị mwịsakwambililaga amaka bo Mbepo Mwịkemo abịsị̄le, po mwịsakujaga bakētị bāngu mụ Jelụsalemụ na mōsa mụ Jụtaị, na mụ Samalịja, ukufịka kuno kimalikị̄le ikị̄su.
44001009	Umwene bo ajobịle sịsịsị, alinkwegịgwa ukufyuka kumwanya bo bịkunkēta bōsa; ilịbīngu lilinkumfịsa balinkutolịgwa nukummbona kangi.
44001010	Lelo bo bandūsamị̄le bo ịkubūka kumwanya, po papo balinkunyomoka abāndu babili bīmịle papo, bafwele imyenda imyelụ,
44001011	bịkuti: Mwe bāndu ba mụ, Galịlaị, mwimịle fịkị mụkukēta kumwanya? Jesụ jujuju ēgị̄gwe kumyinụ ukubuka kumwanya, ịsakwịsilaga bo mụmo mụmmbonị̄le bo ịkubūka kumwanya.
44001012	Po papo abatumịgwa balinkugomoka ukubūka mụ Jelụsalemụ, ukufụma pakyamba iki bạ̄tigi kya Mịsyunguti, iki kili pabupị̄pị na kāja ka Jelụsalemụ, pantāmbo gwa njila ja pị̄sịku lya sabāti (īkịlomịta jimo).
44001013	Lelo bo bị̄ngị̄le nkāja, po papo balinkufyuka kunyụ̄mba ja kwịjulu, kuno bātūgasyaga ba Petelị na Johanị na Jakobụ na Andeleja na Fịlịpụ na Tomasị na Balịto maị na Mataị na Jakobụ unnya Alịfaị na Sịmonị Unsịlotị (ko kuti umwịpụkụlanị), na Jụ̄ta unnya Jakobụ.
44001014	Bōsa babāba balinkubūngāna bwịla, balinkuja ndụmbụla jimojēne pakwịpụ̄ta, pamopēne na bakị̄kulu bamo na ju Malịja unna gwa Jesụ, nabamyabo ba Jesụ.
44001015	Bo gakīndịle amasịku manāndi ịtolo, lulinkujapo ulukomāno lwa bị̄tikị, abāndu aba bāfịkịle pāmịa jimo namalongo mabili. Petelị alinkwima pakāti pamyabo,
44001016	Alinkubabūla alinkuti: Mwe bị̄nāngu, syabagị̄le ukuti isị, sịsịmbị̄gwe mwa kalata, ịsị Mbepo Mwịkemo asị̄jobị̄le nganị nkanwa ka Ndabitị isya Jụ̄ta uju abalongo ị̄le bala bankolaga Jesụ;
44001017	Namanga Jụ̄ta jope āli mwịnītu ābalilị̄gwe lumo nanụswe, ājabilị̄gwe ikijabo kyake mụmmbōmbo iji.
44001018	Lolị umụ̄ndu jujuju ālyulịle ikị̄su nindalama sya mbunịongafụ isị balinhōmbịle, alinkugwila bukụpama, alinkupufụka pakāti, ubula bwake bōsa bulinkōneka.
44001019	Sịsịsị sịlinkwenda nukufụmụka kuli bōsa aba bāli mụ Jelụsalemụ, fyobēne ikị̄su kila kilinkupēgịgwa ija Hakelịtamụ mụnjobelo jabo; ko kuti kị̄su kya ịlopa.
44001020	Namanga sịsị̄mbị̄gwe mwa kalata gwa sabulị ukuti: Ākāja kāke kị̄pelịle ukuja kisāme, kangi najumo angajēngangamo mụmo; kangi lisị̄mbị̄gwe ilya kuti: Jope nimbōmbo jake fịkuti apyanịlēngepo ujūngi.
44001021	Po lelo umụ̄ndu jumo mbāndu aba bēndaga nanụswe akabalilo kōsa aka Umalafyale Jesụ āsyungūtilaga nanụswe,
44001022	ukwanda pakabalilo akā Johanị ōsyaga, ukwịsakufịka pị̄sịku lila Jesụ egigwaga kumyitu ukufyuka kumwanya, jo ajege nkētị gwa kusyuka kwake pamopēne nanụswe.
44001023	Po papo balinkubabīka abāndu babīli, Josefụ uju bạ̄tigi jo Balisaba, uju īmbēgwa āli jo Jụsịtị, na Matịja.
44001024	Po papo balinkwịpụ̄ta balinkuti: Gwe NTWA, gwe mmanya ndụmbụla sya bāndu bōsa, utunāngisyege uju unsalịle muli aba babili.
44001025	Ugwa kupyanịlapo pabubōmbelị ubu na pabutumịgwa ubu ābulekịle Jụ̄ta, apa ābūkaga pabujo bwake jūjo.
44001026	Po papo balinkubīka ulusalo kunjila ja bulagusị, ubwene ubulagusị bulinkunsala Matịja; po papo alinkubalilịgwa lumo na batumịgwa kalōngo na jumo.
44002001	Lelo bo lị̄sịle ilị̄sịku lya Pentekosịtị, po papo abị̄tikị bōsa balinkuja pabujo bumobwene.
44002002	Nakalīnga ịtolo akōgo kalinkufụma kumwanya, kalinkufwana kōbela kwa mmbelo unkulūmba; kalinkwịsula nnyụ̄mba jōsa iji bātūgēlemo.
44002003	Po papo sịlinkubabonekela īndimị isị sịlīti sya mōto, syo sịlinkwịtapulanịa, sịlinkutūgala pali bōsa jumo jumo.
44002004	Bōsa balinkwịsula Mbepo Mwịkemo, balinkwanda ukujobela mụndimị isị̄ngị ịtolo, bo mụmo Mbepo ābapaga ukusịjoba.
44002005	Lelo bālimo Abajụ̄ta aba bātūgalaga mụ Jelụsalemụ, na bāndu aba bantị̄laga Kyala, aba bāfụmịle kukuti kikolo nkị̄su kyosa.
44002006	Lelo bo akōgo aka kapilị̄kị̄gwe, po papo ifịlūndilo fya bāndu fị̄linkubūngāna. Bōsa balinkwalāngana ịtolo, namanga umụ̄ndu gwesa, alinkubapilika abị̄tikị bịkujobela mụnjobelo uju ijake uju ijake.
44002007	Bōsa balinkutēnguka balinkuswịganịka, balinkuti: Kēta bōsa aba bịkujoba papapa bakaja Bagalịlai?
44002008	Syo sịli bulebule apa uswe tụkupilika uju īnjobelo jake, uju ijake iji āpāpị̄gwe najo?
44002009	Twe Bapalịtị na twe Bametị na twe Baelamịtị na twe tujēngịle mụ Mesopatamịja na mụ Jụtaị na mu Kapatokịja na mụ Pontị na mwa Asịja,
44002010	na mụ Fịlịgịja na mụ Pamfịlịja na mw'Egịpịtị na Mfị̄su fya mụ Lịbịja ifị fịpalamēne nikya mụ Kịlene na twe Balōma,
44002011	na twe bahesya na twe tupīndukị̄le Mbujụ̄ta na twe Bakeletị na twe Bāsḷabu. Twesa tụkubapilika tụkwaga bịkusịjobela mụnjobelo syitu īmbōmbo īngulūmba isị ābōmbịle Kyala.
44002012	Bōsa balinkuswịga balinkwalāngana ịtolo, balinkulālūsanịa balinkuti: Kali sịkunāngisya fị̄kị̄ sịsịsị?
44002013	Lolị abāngi sịlinkuja sya seko kumyabo, balinkuti: Bagālile ubwalwa bwa māfị̄lu.
44002014	Lolị Petelị alinkwima nabilōngo na jumo bala, alinkwịnula ilịsyu lyake, alinkubabūla alinkuti: Mwe Bajụ̄ta, na mwesa mwe mụkutūgala mụ Jelụsalemụ, amụpilikisyege ukuti mbabūlege mụsyagenịege sịsịsị.
44002015	Abāndu aba bakagāla bo mụmo mụkwinogonela namanga ulu lilino kabalilo ka butatu, lubūnju ịtolo.
44002016	Lolị isị syo isị āsijobaga unkụ̄ngụlụka Joelị apa ạ̄tigi:
44002017	Bo ịkujoba bunobuno Kyala ịkuti: Mmasịku ga kūsụlo, nịsakubōnelaga Mbepo gwangu abāndu bōsa, po abānīnụ abalumyana na balīndwana bịsakukụ̄ngụ̄lụ̄kaga, abalumyana bīnụ abatụbwa bịsakufịbonaga ifịsetuka; bope nabanyāmbala bīnụ abakāngale bịsakugogwaga īnjosị.
44002018	Ena, bope nababōmbị bāngu abanyāmbala na bakị̄kulu nịsakubōnelaga Mbepo gwangu mmasịku gāgo, bēndege nukukụ̄ngụlụka.
44002019	Nịsakupelaga ifị̄ka kumwanya kumpālānga, nifị̄swigu pāsi pakị̄su, lịsakuja ịlopa numōto nilyosị ilịsịto.
44002020	Ilị̄suba lịsakwịnaga ukuja ngị̄sị, umwesị gwịsakukesēlaga ukufwana ịlopa, bo likāli ukwịsa ilị̄sịku lya NTWA ilịkulūmba ilịsịsya.
44002021	Po gwesa uju ịsakujijobaga īngamụ ja NTWA, ịsakupokịgwaga.
44002022	Mwe bany'Ịsịlaelị, amụgapilikisyege amasyu aga: Jesụ gwa mụ Nasaletị, umụ̄ndu uju amaka gāke ga bwa Kyala gakị̄ngulilị̄gwe pabwelụ kumyinụ ukwendelamụ̄ mbōmbo syake isya maka, nifị̄swigu nifị̄ka, ifị Kyala āpelelaga mmyake jūjo nkāti mmyinụ, bo apa mụsịmēnye na jujumwe.
44002023	Umụ̄ndu uju Kyala ālinsonsị̄sye bo mụno ālinogonị̄le nukumanya nganị liịjolo, jo mwalịnkomị̄le pakikohekano nukunngoga namaboko ga bāndu abị̄langomēlesyo.
44002024	Lolị umwene Kyala ālinsyusị̄sye ukufụma kubafwe ālimpokịle mụngubilo sya bufwe; namanga ubufwe bukabagị̄le napanāndi ukunkola ukuja mpịnyịgwa.
44002025	Buno Ndabitị alinkunjoba alinkuti: Ndinkummbona UNTWA nkyenị mmyangu bwịla, namanga āli kukiboko kyangu ikị̄līlo, ukuti nangajūnganịkaga.
44002026	Fyobēne īndụmbụla jangu jilinkwịkyela, nululimị lwangu lulinkulụlụtila, kangi ummbili gwangu gukujaga ndusūbilo,
44002027	namanga umōjo gwangu utịkugulekaga mbusyuka, kangi utịkwịtika ukuti ummbōmbị gwako umwịkemo alubonege ulōnāngiko.
44002028	Unāngisye injila sya kubūkila kubūmị, ukujako kwako pamopēne nanịne kwịsakunyị̄susyaga ulusekelo.
44002029	Mwe banyāmbala mwe bāmyitu umwe, niganịle ukubabūla pabwelụ ịtolo isya mwịsukulu gwitu Ndabitị, ukuti āfwịle nukusyilịgwa, kangi ilịpūmba lyake tuli nalyo ukufịka kulilino kuno.
44002030	Lelo papo umwene Ndabitị āli nkụ̄ngụlụka, kangi āmēnye ukuti Kyala alinjīgị̄le ulujīgo, ukuti jumo ugwa mụmbejụ ija mụnsana gwake ịsakutūgalaga pakikota kyake ikya butwa ukuja malafyale mbujo bwake.
44002031	Umwene Ndabitị alinkusịbonela ngānị, nukusịjoba isya kusyuka kwake Kilisịtị, ukuti akālekị̄gwe mbusyụka, nukuti ummbili gwake gukābolịle.
44002032	Jesụ jujuju, jo uju Kyala ālinsyusị̄sye, syo isị twesa tuli bāke.
44002033	Lilino lelo apa īmikị̄gwe afyusị̄gwe kumwanya kukiboko ikị̄līlo ikya Kyala, apa āmbilị̄le kugwịse ulufị̄ngo lwa Mbepo Mwịkemo, po papo ōnịle isị mụkusịbona nukusịpilika.
44002034	Namanga umwene Ndabitị akafyukako kumwanya lolị umwene ịkujoba ịkuti: UNTWA ālimmbūlịle UNTWA gwangu ātịle: Ịtūgasya kukiboko kyangu ikị̄līlo;
44002035	ukafịkege apa nịkubabīkaga abalugu bako kūsi kumalūndi gāko.
44002036	Po papo lelo īnyụ̄mba jōsa ja Ịsịlaelị bamanyege kisịta kwịlāmwa ukuti Jesụ uju umwe mwalịnkomị̄le pakikohekano, jo uju Kyala ampelịle ukuja NTWA, kangi ukuja jo Kilisịtị.
44002037	Lelo abāndu bo bapilị̄ke sịsịsị, po papo sịlinkubalasa mụndụmbụla, balinkummbūla Petelị na batumịgwa abanịne balinkuti: Mwe bāmyitu, po tubōmbēge fịkị?
44002038	Po papo Petelị alinkubāmūla alinkuti: Amụpīndukege, mōsịgwege mwesa mụngamụ ja Jesụ Kilisịtị, ukuti mụbwagege ubuswe bwa mbị̄bị syinụ, po mwịsakwambililaga ikikūngilwa kya Mbepo Mwịkemo.
44002039	Namanga ulufị̄ngo ulu lwinụ, na bānīnụ, kangi lwa bōsa nāba kubutalị, bōsa aba ịkubabilikila UNTWA, Kyala gwitu.
44002040	Alinkubasịsịmikisya na masyu agāngi ga mịngị, alinkubasoka alinkuti: Amwịpokege kūngulilo inịongafụ iji.
44002041	Bị̄ngị̄ balinkugịtika amasyu gāke, bo balinkōsịgwa; pị̄sịku lilyo balinkōngelapo abāndu baelufụ batatu (3,000) nkilūndilo kya bị̄tikị.
44002042	Balinkulūmīlila ulumanyịsyo nubulilanịsị bwa batumịgwa, nukumenyanịa ikisyesye na mụnyịpụ̄to.
44002043	Ifị̄swigu nifị̄ka fịfị̄ngị fịlinkupelịgwa na batumịgwa; po papo bōsa lulinkubāga ulutēnde.
44002044	Abị̄tikị bōsa balinkuja pamopēne, fyosa balinkulīlanịla.
44002045	Balinkūlisya ifị̄su fyabo nifyuma fyabo, balinkubajabanịa bōsa bo mụmo umụ̄ndu gwesa ālōndelaga.
44002046	Bwịla balinkūmīlisya ukukomāna pamopēne nnyụ̄mba ja NTWA, balinkumenyanịa ikisyesye nnyụ̄mba nnyụ̄mba, balinkulya ifị̄ndu nulusekelo nindụmbụla isangalufụ.
44002047	Balinkuntụ̄fya Kyala, balinkuja bakūndwe kubāndu umwene UNTWA bwịla ịtolo alinkōngelapo ukubị̄ngisya nkipānga abāndu aba bāpokịgwaga.
44003001	Ilị̄sịku limo Petelị na Johanị bāfyukaga ukubūka nnyụ̄mba ja NTWA, pakabalilo aka kwipụ̄tila aka buhāno na buna.
44003002	Lelo umụ̄ndu jumo uju ākwemaga uju ālemēle ukufụma mụ mụ̄nda mụnna, āpīmbịgwaga bwịla na bāndu, jo bammbikaga pakifịgo kya nyụ̄mba ja NTWA iki bạ̄tigi kinụnụ, ukuti asūmege ifya busūsilwa kuli aba bị̄ngilaga nnyụ̄mba ja NTWA.
44003003	Lelo bo ababwene ba Petelị na Johanị bịkuja pakwịngila nnyụ̄mba ja NTWA, alinkubasūma ukuti bampege ifya busụ̄silwa.
44003004	Po papo Petelị na Johanị balinkundūsamịla, umwene Petelị alinkummbūla alinkuti: Kēta kuno.
44003005	Umwene alinkusanụka alinkubalūlalila, alinkusūbila ukwambilila fịmo kumyabo.
44003006	Lolị Petelị alinkuti: Fesa na sahabu fyo ngaja nafyo, lolị ifị ndinafyo fyo nịkukupaga: Mụngamụ ja Jesụ Kilisịtị ugwa mụ Nasaletị sụmụka gwendege.
44003007	Po papo alinkunkola ikiboko ikị̄līlo, alinkunsụmụsya. Nakalīnga ịtolo amalūndi na mafụ̄ndo gāke galinkukaka.
44003008	Umwene alinkunyēla alinkwima, alinkwenda. Alinkwịngila nabo nnyụ̄mba ja NTWA bo ịkwenda nukunyēlanyēla, alinkuntụ̄fya Kyala.
44003009	Po papo abāndu ikilūndilo kyosa balinkummbona bo ịkwenda nukuntụ̄fya Kyala.
44003010	Bo bammēnye ukuti jo uju ātūgalaga nukusūma ifya busụ̄silwa pakifịgo ikinụnụ kya nyụ̄mba ja NTWA; kilinkubāga ikitēngusị, balinkuswịga fị̄jo kuli isị syalimmwagị̄le.
44003011	Lelo bo ịkubumị̄lila ba Petelị na Johanị, po papo abāndu bōsa balinkubabopela bo bali mwịbalasa ili bātigi lya Solomonị, balinkuswịganịka.
44003012	Umwene Petelị bo asịbwene sịsịsị, alinkubabūla abāndu bala alinkuti: Mwe bany'Ịsịlaelị umwe, syo mụkuswịga syakị sịsịsị, kangi mụkutulūsamịla fị̄kị̄ ukuti tụkufwana tumpelịle ukwenda namaka gītu jujuswe, pamo nubwịkemo bwitu?
44003013	Kyala gwa Abụlahamụ na Ịsịhaka na Jakobụ, Kyala gwa bātāta jo uju ammwimị̄ke ummbōmbị gwake Jesụ, uju umwe mwalimmbīkịle mmaboko ga balugu, nukunkāna nkyenị mwa Pịlāti, bo umwene Pịlāti atụmwịle ilya kummwabula.
44003014	Umwe mụlinkunkāna Umwịkemo, Unngolofụ, mụlinkunsūma ju nngogị ukuti jo ābuligwege.
44003015	Lolị mụlinkunngoga unndōngolelanjila ja kubūmị, lolị umwene Kyala ālinsyusị̄sye mbafwe, syo tuli bakētị bāke uswe.
44003016	Īngamụ ja Jesụ nulwịtiko mụngamụ ijo fyo ifị fịmpēle amaka umụ̄ndu uju mụkummbona kangi mụmmēnye. Ulwịtiko kwa Jesụ, lo ulu lummbūmbulwịsye umụ̄ndu uju bo mụkukēta mwesa.
44003017	Lilino lelo mwe bāmyitu, Mmēnye ukuti umwe na balōngōsị bīnụ, mwalimmbōmbị̄le Jesụ sịsịsị kisịta kumanya.
44003018	Lolị syo isị kyala asibōmbịle bo mụmo āsịfụmụkịsyaga ukwendela mbakụngụlụka bōsa isya kuti Kilisịtị gwake āli gwa kukubilwa.
44003019	Amụpīndukege lelo mụgomokege kwa Kyala po īnongwa syinụ sịsakōmolịgwaga, ukuti utubalilo twịsege kumyinụ utwakuhobokelamo ukufụma ku NTWA
44003020	ukuti antumege Kilisịtị Jesụ uju ābasalị̄le ngānị.
44003021	Uju ịkusyalaga ku kumwanya ukufịka pakabalilo ka kwandulịgwa fyosa, bo mụmo Kyala ājobị̄le nkanwa mbakụ̄ngụlụka bāke abị̄kemo ukufụma mụ mmbwandilo.
44003022	Namanga Mose ājobị̄le ātị̄le: UNTWA Kyala ịsakubasụmụkisyaga unkụ̄ngụlụka uju ali bo jujune ukufụma mbāmyinụ. Jo mwịse mụmpilikege syosa isị linga ịkubabūla.
44003023	Lolị sịsakujaga bo bunobuno, ukuti gwesa uju linga atịkumpilika unkụ̄ngụluka jujuju, ịsakusōsịgwangako kubāndu ba Kyala nukupyụtịgwa.
44003024	Kangi bōsa abakụ̄ngụlụka aba ābajobaga ukwandila ju Samwelị nāba bakōngị̄lepo pamyake, bope bāfụmụsyaga sịsịsị sịkubōmbịgwa amasịku aga.
44003025	Umwe mụli bāna ba bakụ̄ngụlụka, kangi mụli bāna ba lwịtiko ulu Kyala ālitikēne na bị̄sēmwe bo ịkummbūla Abụlahamụ ukuti: Ndujụ̄ngụ lwako mo fịsakusajilị̄gwaga ifịkolo fyosa fya nkị̄su.
44003026	Umwene Kyala bo ansụmwịsye ummbōmbị gwake, alinkutala ukuntuma kumyinụ, ukuti abasajege umwe bo ịkubagomola jumo jumo kubutulanōngwa bwinụ.
44004001	Petelị na Johanị bo bali pakujoba nabāndu, po papo balinkwịsa kumyabo abapụ̄tị, nunndindilila nyụ̄mba ja NTWA na Basatukaị;
44004002	bo bakalēle papo bāmanyịsyaga abāndu nukufụmụsya mụngamụ ja Jesụ isya kusyuka kwake mbafwe.
44004003	Po papo balinkubakola, balinkubị̄galila nnyụ̄mba ja bannyololo ukufịka nulubūnju, papo gāli majolo,
44004004	Lolị bị̄ngị mụli aba bapilị̄ke ilịsyu balinkwịtika; abanyāmbala bāli baelufụ bahāno (5,000) ubwịngị.
44004005	Po papo nulubūnju balinkubūngāna mụ Jelụsalemụ abalagilị, amafụmụ na bamanyandagilo.
44004006	Balinkukomāna pamopēne na Hanasị umpụ̄tị unkulūmba, na Kajafa na Johanị na Alịkịsanda, bōsa na bakamụ bampụtị unkulūmba.
44004007	Lelo bo bababīkịle pakāti, po papo balinkubalālūsya balinkuti: Isị mụkubōmba, mụkubōmbela mmaka makị, na mụngamụ nngị?
44004008	Po papo Petelị bo ị̄swile Mbepo Mwịkemo, alinkubabūla alikunti: Mwe balagilị ba bāndu na mwe mafụmụ,
44004009	linga tụkulālūsịgwa umụ̄syugu panōngwa ja mbōmbo īnụnụ iji abōmbelị̄gwe umụ̄ndu ummbịne uju, ukuti abūmbulwịke bulebule,
44004010	syo mụ̄manyege mwesa na bāndu bōsa abany'Ịsịlaelị ukuti, mụ mmaka ga ngamụ jake Jesụ Kilisịtị ugwa mụ Nasaletị, uju umwe mwalịnkomị̄le pakikohekano, uju Kyala ālisyusị̄sye mbafwe, mụli jujuju mo mụmo umụ̄ndu uju īmịle nkyenị mmyinụ unkafụ ịtolo.
44004011	Jesụ Kilisịtị jujuju, jo ịbwe ili lyasyokelị̄gwe nanụmwe mwe bajēnga nyụ̄mba, lyo lị̄pelịle ukuja ịbwe ịkulūmba lya pāngụto.
44004012	Bukajamo nabumo ubupokị mmụ̄ndu ujūngi; namanga jikajako najimo īngamụ ijīngi nkị̄su kyosa, iji tubagị̄le ukubwagilamo ubupokịgwa uswe.
44004013	Lelo bo babubwene ubukịfụ bwa Petelị na Johanị, bo basyagēnịe ukuti bakamanya kalata, kangi bakaja bamang'anyị, balinkunswịganịka, balinkusyaganịa ukuti bo aba bali nagwe Jesụ.
44004014	Lolị bo bammbwene umụ̄ndu uju ābūmbulusị̄gwe īmịle pamopēne nabo, balinkusịta nukuja nalyo nalịmo ilya kwamụla.
44004015	Lelo bo babalagị̄le ukuti basōke pānja ndukomāno, balinkulālūsanịa bābo batupu bo bị̄jēkị̄le,
44004016	balinkuti: Tubōmbe fịkị nabo abāndu aba? Namanga sịli pabwelụ kubāndu bōsa aba bali mụ Jelụsalemụ isya kuti, abāndu aba babōmbịle ikị̄ka ikikulūmba, tukabagila nukukāna.
44004017	Lolị ukuti sịsịsị sịngakīndililaga ukubalanịla mbāndu, ịsaga tubatetemesye, ukuti bāngāndisyaga ukujoba numụ̄ndu najumo īngamụ ja Jesụ.
44004018	Lelo bo babalekịle, balinkubakānịsya fị̄jo ukuti bangafụmụsyaga nukumanyịkisya mụngamụ ja Jesụ.
44004019	Lolị Petelị na Johanị balinkubāmụla balinkuti: Linga kunụnụ nkyenị mwa Kyala ukubapilika umwe, ukukīnda ukumpilika Kyala, syo mụtụmụlege jujumwe.
44004020	Namanga uswe tukabagila ukuleka ukusịjoba isị tusịbwene naisị tusịpilị̄ke.
44004021	Abēne bo bōngị̄lepo ukubatetemesya, po balinkwenda nukubābula, papo bakājagịle injila ja kubafụndilamo, panōngwa ja bāndu; namanga abāndu bōsa bammwimịkaga Kyala pali isị syabonị̄ke.
44004022	Namanga umụ̄ndu uju kyapelị̄gwemo ikīswigu kikīki, ifyinja fyake fyakīndịle pamalōngo mana (40).
44004023	Lelo bo bababūlịle, po papo Petelị na Johanị balinkubūka kubị̄nābo, balinkubabūla syosa isị abapụ̄tị abakulūmba na mafụmụ bababūlịle.
44004024	Abēne bo bapilị̄ke, balinkwịnula ilịsyu lyabo palikimokyene kwa Kyala balinkuti: Gwe NTWA gwe mwenenafyo fyosa, gwe gwapelịle ikya kumwanya nikya pāsị, ninyanja na fyosa ifị fịlịmo,
44004025	gwe gwajobị̄le mwa Mbepo Mwịkemo nkanwa mwa Tāta Ndabitị, ummbōmbị gwako gwatị̄le: Abāpānja bājwegaga fịkị? Abāndu bịnogonaga syakị isya ịtolo?
44004026	Abatwa ba nkị̄su bālịtendekịsye, nabalagilị bakomēne pamopēne, pakunsambukila UNTWA na ju Mesịja gwake.
44004027	Namanga nalolị nkāja aka, ba Helotị, ba Pontị Pịlati, abāpānja, na bany'Ịsịlaelị bammbūngānịle ummbōmbị gwako umwịkemo Jesụ, uju umpelịle ukuja jo Mēsịja.
44004028	Ena, bābūngēne ukuti babōmbēge isị gwalịnogwịne nukubạ̄tika nganị liịjolo, namaka gāko nubwịgane bwako.
44004029	Lilino lelo gwe NTWA ukētege ukutị̄lisya kwabo, utupege twe babōmbị bāko ukulilūmbilila ilịsyu lyako nubukịfụ bōsa.
44004030	Golosya ikiboko kyako ubabumbulusyege abāndu. Ubōmbēge ifị̄ka nifị̄swigu mụngamụ ja Jesụ, ummbōmbị gwako umwịkemo.
44004031	Lelo bo bị̄pụ̄tịle po papo pabujo apa bābūngēne palinkusenyendeka; bōsa balị̄swile Mbepo Mwịkemo, balinkulūmbilila ilịsyu lya Kyala nubukịfụ.
44004032	Po papo ikilūndilo kya bị̄tikị kilinkuja nindụmbụla jimojēne, numōjo gumogwene, akālipo najumo ugwa kuti ifị ali nafyo fyake mwene, lolị balinkulilanịla fyosa ịtolo ifị bali nafyo.
44004033	Po papo abatumịgwa balinkusịsịmikisya namaka amakulūmba isya kusyuka kwa NTWA Jesụ, umwene Kyala alinkubōnela ulusajo lu lwịngị.
44004034	Namanga akālipo najumo unndōndo mmyabo, papo bōsa aba bali nifị̄su naba bali ninyụ̄mba balinkūlisya,
44004035	balinkutwala īndalama sya ifị̄ būlisyaga, balinkusịbīka mmalūndi ga batumịgwa, balinkubajabila jumo jumo bo mụmo umụ̄ndu gwesa ālōndelaga.
44004036	Bunobuno Josefụ uju abatumịgwa bālimpēle ija Balịnaba, (ko kuti Mụ̄ndu gwa lusūbisyo), unnya Lebị pakikolo, ugwa mụ Saịpụlasị,
44004037	jo alinkūlisya unngūnda gwake, bo ūlị̄sye alinkutwala īndalama, alinkusịbīka mmalūndi ga batumịgwa.
44005001	Lolị umụ̄ndu jumo uju ali jo Ananịja īngamụ, pamopēne nunkasị Sapila, balinkūlisya ikị̄su kyabo.
44005002	Umwene alinkutapulapo īndalama, jope nunkasị āsịmēnye; po papo ikijabo kimo alinkukitwala, alinkukibīka mmalūndi ga batumịgwa.
44005003	Po papo Petelị alinkunndālūsya alinkuti: Ananịja fịkị ukuti Setano ị̄sulege mụndụmbụla jako, ukuti unsyobēge Mbepo Mwịkemo, apa utapwịlepo īndalama sya kị̄su iki gūlị̄sye?
44005004	Apa gwali nakyo po kikāli kyako? Kangi bo kyulisị̄gwe, kikāli mmaka gāko? Syo usịbīkịle syakị sịsịsị mụndụmbụla jako? Ungātigi ubasyobịle abāndu, himma, lolị unsyobịle Kyala.
44005005	Umwene Ananịja bo agapilị̄ke amasyu gagaga, alinkugwa pāsi, alinkufwa. Po papo ulutēnde ulukulūmba lulinkubāga abāndu bōsa aba bāpilikaga.
44005006	Po papo abalumyana balinkusụmụka, balinkunniembetelela mmyenda, balinkusōka nagwe, balinkwakunsyila.
44005007	Lelo bo tukīndịle utubalilo tutatu, po papo jope unkasị alinkwịngila kisịtakumanya isị syabonị̄ke.
44005008	Po papo Petelị alinkunndālūsya alinkuti: Mbūla linga mo mụmo mwalyulikị̄sye ikị̄su kyinụ? Umwene alinkwamụla alinkuti: Ena, mo mụmo.
44005009	Po papo Petelị alinkummbūla alinkuti: Fịkị mwịtikēne ukunngela Mbepo gwa NTWA? Kēta amalūndi ga aba bāli pakunsyila unndumego gali pakifịgo, bịkuja pakukupīmba nanụngwe.
44005010	Nakalīnga ịtolo Sapila alinkugwila mmalundi gāke alinkufwa; lelo bo bịkwịngila abalumyana balinkwaga afwịle. Po papo balinkumpimba balinkwakunsyila pamopēne nu nndume.
44005011	Po papo ulutēnde lulwịngị lulinkukyaga ikipānga kyosa, na kubāndu bōsa aba bāsịpilikaga sịsịsị.
44005012	Po papo abatumịgwa balinkubōmba ifị̄ka nifị̄swigu fịfị̄ngị mbāndu. Abị̄tikị balinkukomāna pamopēne mwịbalasa lya Solomonị.
44005013	Umụ̄ndu gwesa uju akāli mwịtikị, akālipo najumo ugwa kukịba ukuti ajege pamopēne nabo lolị abāndu balinkubīmịka fị̄jo.
44005014	Abēne aba bammwịtikaga UNTWA, ifịlūndilo fya banyāmbala nifya bakị̄kulu fịlinkōngelapo ukukīnda.
44005015	Po apa abāndu balinkubapīmbila ababịne mmịpūlo, balinkubalambalika pafịtala na pāndato, ukuti bo Petelị ịkukīnda, nalīnga nsyungūlu gwake, gubāgege bamo.
44005016	Po papo balinkubūngāna bope na bāndu abị̄ngị aba ntwaja utu tunsyungūtị̄le Jelụsalemụ. Balinkubatwala ababịne naba bākubilwaga niīmbepo īnyalị, bōsa ịtolo balinkubūmbulusịgwa.
44005017	Po papo alinkusụmụka umpụ̄tị unkulūmba pamopēne na bōsa aba bāli nagwe aba nkipānga kya Basatukaị, kalinkubāga akabịnị kubatumịgwa,
44005018	balinkubakola balinkubị̄galila nnyụ̄mba ja bannyololo.
44005019	Loli ugwandumị gwa NTWA alinkwịgula īnyị̄gị sya nyụ̄mba ja bannyololo pakilo, alinkubasōsya pānja, alinkubabūla alinkuti:
44005020	Amụbūkege mụkīmege nukubabūla abāndu nnyụ̄mba ja NTWA amasyu gōsa agā bumị ubupya bububu.
44005021	Abēne bo bapilị̄ke sịsịsị, balinkubūka nnyụ̄mba ja NTWA bo bukị̄le nulubūnju fị̄jo balinkumanyịsya. Po papo alinkwịsa umpụ̄tị unkulūmba naba bāli nagwe, balinkubilikila ulukomāno lwa mafụmụ ga bany'Ịsịlaelị, balinkubatuma abāndu kunyụ̄mba ja bannyololo, ukuti batwalịgwege.
44005022	Abēne ababōmbị bo bājịlekufịka balinkusịta nukubāgamo nnyụ̄mba ja bannyololo, po papo balinkugomoka balinkwakubabūla balinkuti:
44005023	Īnyụ̄mba ja bannyololo tujagịle nyị̄gale kanụnụ ịtolo, bope nabalindililị bīmịle pafịfịgo, lolị bo twịngị̄le tukammwagamo najumo nkāti.
44005024	Umwene unndindilila nyụ̄mba ja NTWA na bapụ̄tị abakulūmba bo bapilị̄ke amasyu gagaga, balinkwalāngana ịtolo, ukuti syo sịkujaga bulebule sịsịsị.
44005025	Po papo alinkwịsa umụ̄ndu jumo alinkubapāngila alinkuti: Kēta, abāndu aba mwabị̄galị̄le nnyụ̄mba ja bannyololo, bīmịle nnyụ̄mba ja NTWA bịkubamanyịsya abāndu.
44005026	Po papo unkulūmba gwa balindililị alinkubūka na babōmbị alinkwakubēga, lolị komma kumaka, namanga bābatị̄laga abāndu ukuti bangịsakubatịkaga na mabwe.
44005027	Lelo bo babatwele, balinkubīmịka nkyenị ndukomāno.
44005028	Po papo umpụ̄tị unkulūmba alinkubalālūsya alinkuti: Tubakānịsye fị̄jo ukuti mụngamanyịsyaga mụ̄ngamụ ja mụ̄ndu jujuju, kēta lilino mụmmwị̄swisye Jelụsalemụ nulumanyịsyo lwinụ, mụkulōnda ukutupela nanụswe ukuti twalịmo nkōna ilịlopa lya mụ̄ndu uju.
44005029	Po papo Petelị na batumịgwa abanịne balinkubāmụla balinkuti: Uswe tụkuntị̄laga Kyala po papo ukukīnda abāndu.
44005030	Kyala gwa bị̄sukulu bītu, jo uju ālisyusị̄sye Jesụ, uju umwe mwalịnngogịle, pala mụntulikege pakipịkị.
44005031	Umụ̄ndu uju, jo Kyala ammwimị̄ke nikiboko kyake ikị̄līlo, ukuja Nndōngosị, kangi Mpokị gwa kwịsakubapa abany'Ịsịlaelị ulupīnduko nubuswe bwa nōngwa.
44005032	Lelo nanụswe twịpelịle ukuja bakētị ba nōngwa sịsịsị pamopēne na Mbepo Mwịkemo, uju Kyala abapēle aba bịkuntị̄la.
44005033	Lelo bo bapilike sịsịsị, sịlinkubalasa mụ̄nda, balinkulōnda ukubagoga.
44005034	Po papo jumo ugwa ndukomāno, Umfalịsaị, uju ali jo Gamalyelị īngamụ, ummanyịsyandagilo uju bammwimịkaga abāndu bōsa, alinkwima ndukomāno, alinkulagila ukuti abāndu aba basōsịgwe pānja kukabalilo akapị̄mba,
44005035	po papo alinkubabūla alinkuti: Mwe banyāmbala ba Ịsịlaelị umwe, syo mwandege isị mụkuja pakubabōmbela abāndu aba;
44005036	buno mmasịku aga gakīndịle, alinkusụmụka Toịta, alinkwịjoba mwene ukuja jo mụ̄ndu jumo unkulūmba, uju balinkunngoga abāndu aba bāli pābāmịa bāna (400), umwene bo agogị̄gwe, bōsa aba bammwịtikaga balinkunyāmbanịka; sịlinkwịpela ukuja sya ịtolo.
44005037	Pānyụma pali uju alinkusụmụka Jụ̄ta ugwa mụ Galịlaị, mmasịku ga kubalị̄gwa abāndu, alinkubakwaba abāndu ikilūndilo ukuti bankōngege mụ̄nyụma; jope alinkugogịgwa, bōsa aba bammwịtikaga balinkunyāmbanịka.
44005038	Po apa lilino nịkubabūla une nịkuti: Amụbēpukilege abāndu bababa, mụbalekege; namanga apa linga sịsịsị bị̄nogwịne bābo pamo linga isị bịkubōmba sịfụmịle mbāndu, po sịsakufụbaga.
44005039	Lolị linga sịfụmịle kwa Kyala, po mụtịsakusịtolaga, ukuti mụngịsakwagịgwa ukuja balwa na Kyala. Po papo abēne balinkummwịtika.
44005040	Lelo bo babakolị̄le abatumịgwa, balinkubakoma nifịkotị, balinkubakānịsya ukuti bangamanyịkisyaga mụ̄ngamụ ja Jesụ; balinkubalekesya.
44005041	Po papo balinkusōkamo ndukomāno nulusekelo, papo bālyagịle ukuti kubabagị̄le ukujwelụkila pāngamụ ja Jesụ.
44005042	Bwịla ịtolo balinkusịta nukuleka ukumanyịsya nukufụmụsya īnōngwa nnyụ̄mba ja NTWA na nnyụ̄mba syabo, īnōngwa īnụnụ isya Jesụ Kilisịtị.
44006001	Lelo mmasịku gāgo, bo abafụ̄ndịgwa bịkōngelapo ukubāla, kwalịpo ukwịbụnēsya mbaJụ̄ta bakiGịlịkị kuBahịbuli. Balinkwịbụnēsya ukuti bịkubị̄bwa ukubajabịla abakị̄kulu bābo abafwile amasịku gōsa.
44006002	Po papo abīlongo na babili bala balinkukibilikila ikilūndilo kya bafụ̄ndịgwa, balinkubabūla balinkuti: Kukaja kunụnụ uswe ukuti tulekege ukulūmbilila ilịsyu lya Kyala panōngwa ja kujabanịa ifị̄ndu.
44006003	Lilino lelo mwe bāmyitu, amụsalege mmyinụ abāndu bahāno na babili, aba bafụmwịke ubunụnụ, aba bị̄swile Mbepo na mahala, ukuti bo tubabīkege pambōmbo jijiji.
44006004	Lolị uswe tụkulūmililaga ulwịpụ̄to, nukulūmbilila ilịsyu.
44006005	Ilịsyu lilīli lilinkubakyela bōsa abā nkilūndilo, po papo balinkubasala ba Sịtefanị, umụ̄ndu uju āliswịle ulwịtiko na Mbepo mwịkemo, na Fịlịpụ na Pulokolị na Nịkanolị na Tịmonị na Palịmena na Nịkolai uju apīndukị̄le Mbujụ̄ta ugwa mwa Antyokịja.
44006006	Bo balinkubabīka nkyenị mbatumịgwa. Lelo bo bịpụ̄tịle, balinkubabīkapo amaboko.
44006007	Po papo ilịsyu lya Kyala lilinkubāla, nubwịngị bwa bafụ̄ndịgwa bulinkōngelapo ukubāla fị̄jo mụ Jelụsalemụ; kyope ikilūndilo ikikulūmba ikya bapụ̄tị kilinkulwambilila ulwịtiko lula.
44006008	Umwene Sịtefanị, uju āliswịle ilị̄pyana na maka, jo alinkupela ifị̄ka nifị̄swigu ifịkulūmba mbāndu.
44006009	Lolị abāndu bamo balinkusokoka ukuti bakānịkanege na Sịtefanị. Abāndu bababo, bamo bāli ba nnyụ̄mba ja kwịpụ̄tilamo iji bạ̄tigi: Nyụ̄mba ja kwịpụ̄tilamo ja bāndu abābuke bo bāfụmịle mụ Kịlene na mụ Alịkịsandalịja, nāba mụ Kịlịkịja, nāba mwa Asịja.
44006010	Lolị bakālintolịle kunōngwa ja mahala gāke na kunōngwa ja Mbepo Mwịkemo uju anndōngosyaga bo ali pakujoba.
44006011	Po papo balinkubapāla abāndu ukuti bakātigi: Tumpilị̄ke umụ̄ndu uju bo ịkujoba amasyu agā kunhēlụla Mose na Kyala.
44006012	Balinkubasāmbulanịa abāndu, na mafụmụ na nabamanyandagilo, bo balinkummotokela balinkunkola, balinkuntwala nkyenị ndukomāno.
44006013	Balinkubīmịka abakētị ba batūngulu aba bạ̄tigi: Umụ̄ndu uju atịkuleka ukujoba amasyu ga kupahēlụla pabujo ubwịkemo ubu, nululagilo lwa Mose.
44006014	Namanga twalimpilị̄ke bo ịkujoba ịkuti: Jesụ gwa mụ Nasaletị uju, ịsakupōnāngaga pabujo ubu lōsa nukusyandula īnyị̄ho isị ātupēle Mose.
44006015	Lelo bo banndulalị̄le Sịtefanị bōsa aba bāli ndukomāno, balinkwaga ikyenị kyake kili bo ikyenị kya gwandumị.
44007001	Po papo umpụ̄tị unkulūmba alinkunndālūsya alinkuti: Bule, bo sịli sịsịsị?
44007002	Umwene Sịtefanị alinkujoba alinkuti: Mwe bāmyitu, na mwe bātāta, amụpilikisyege, Kyala Umwene bụkulūmba ālinsetukị̄le Tāta Abụlahamụ, bo ali mụ Mesopotamịja, bo akāli ukujēnga mụ Halanị.
44007003	Kyala alinkummbūla alinkuti: Sōkangamo nkị̄su kyako na mbakamụgo, ubūkege kukị̄sụ iki ngukunāngisyaga jujune.
44007004	Po papo alinkusōkamo nkị̄su kya Bakalịtaị, alinkwakutūgasya mụ Halanị. Lelo bo afwịle ugwịse, Kyala alinkunsāmịsya ukufụma kūko, alinkuntwala nkị̄su iki mụjēngịlemo umwe lilino.
44007005	Kyala akālimpēle ubujo nabumo nkị̄su iki, kyope nikya kuti kifwanege lwene lu lujajo, lolị pope alimfị̄ngịle ukumpa ikị̄su iki, ukuti kịkujaga kyake, nulujụ̄ngụ lwake ulu lụkukōngaga, napapo pakabalilo kala akāli numwana.
44007006	Umwene Kyala alinkummbūla alinkuti: Aba ndujụ̄ngụ lwako bịsakwegịgwaga ukubūka kubuhēsya kukị̄su ikya bāngi, kangi bịsakubabīkaga mbutumwa nukubāngalila ifyinja bāmịa bāna.
44007007	Kangi Kyala alinkujoba alinkuti: Ikikolo iki bịsakukibōmbelaga, kyo nịsakukilōngaga jujune. Pānyụma pali sịsịsị, nịsakubasōsyangamo nkị̄su ikyo ukuti bị̄sege kukwịpụ̄ta kumyangu pabujo bububu.
44007008	Po papo Kyala alinkwenda nukumpa ulwịtiko lwa bubụ̄tịgwa. Umwene Abụlahamụ alinkumpapa Ịsịhaka, alinkumbụ̄ta pị̄sịku lya lwele. Umwene Ịsịhaka alinkumpapa Jakobụ, umwene Jakobụ alinkubapapa abịsukulu bītu kalōngo na babili bala.
44007009	Abene abīsukulu bītu bala balinkummulisya Josefụ mbutumwa mụ Egịpịtị panōngwa ja kabịnị.
44007010	Lolị Kyala alinkuja nagwe, alinkumpoka mbutolwe bwake bōsa, alinkumpa ilị̄pyana na mahala nkyenị mwa Falao umalafyale gwa Egịpịtị, alinkummbīka nndindililị gwa Egịpịtị, na nnyụ̄mba jake jōsa.
44007011	Po papo jilinkugwa īnjala nkị̄su kyosa kya Egịpịtị nikya Kanānị, bulinkujamo ubutolwe bu bwịngị. Abēne abị̄sukulu bītu balinkutolịgwa ukufyaga ifị̄ndu.
44007012	Lolị Jakobụ bo apilị̄ke ukuti ifị̄ndu fịlịmo mw'Egịpịtị, po papo alinkubatuma ulwa kwanda abị̄sukulu bītu.
44007013	Lelo ulwa bubili, po Josefụ alinkwịnāngisya kubamyabo, po papo Falao alinkwenda nukukimanya ikikolo kya Josefụ.
44007014	Po papo Josefụ alinkutuma kukumbilikila ugwịse Jakobụ pamopēne nikikolo kyake kyosa, abāndu amalōngo mahāno na mabili na bahāno (75).
44007015	Po papo Jakobụ alinkwịkilila ukubūka ku Egịpịtị, alinkwakufwila jūjo pamopēne na bị̄sukulu bītu.
44007016	Imịbili gyabo gilinkupīmbịgwa ukwakufịka mụ Sịkemụ, gilinkubīkịgwa mwịpūmba ili Abụlahamụ ālyulịle nindalama kubanya Emolị mụ Sịkemụ.
44007017	Lelo bo akabalilo kafịkịle aka lufị̄ngo, aka Kyala afị̄ngịle kwa Abụlahamụ, po papo abāndu bala balinkubāla balinkuja bị̄ngị fị̄jo mw'Egịpịtị,
44007018	ukufịka papo abonekege umalafyale ujūngi mw'Egịpịtị, uju akālimmēnye Josefụ.
44007019	Jo alinkukitwalila ulufụ̄ndo ikikolo kyitu, nukubāngalila abị̄sukulu bītu, nukubafịmbilisya ukubatāga abānābo abafyēle ukuti bafwege.
44007020	Pakabalilo kāko alinkupāpịgwa Mose, āli mwana nnụnụ nkyenị mwa Kyala. Jo alinkuswilịgwa imyesị mịtatu nnyụ̄mba ja gwịse.
44007021	Lelo bo atāgị̄gwe, po papo umwana gwa Falao unndīndwana, alinkuntōla, alinkunswila ukufwāna mwanāke.
44007022	Umwene Mose alinkumanyịsịgwa amahala gōsa aga Bēgịpịtị. Alinkuja mfụmụke mmasyu na mụmbōmbo syake.
44007023	Lelo bo ali nifyinja amalōngo mana, alinkwịnogona mụndụmbụla ukuti abūke kukubakēta abāmyabo abany'Ịsịlaelị.
44007024	Lelo alinkwakwaga jumo ịkubōmbelịgwa īmbị̄bị, po papo alinkuntūla uju abonelịgwaga, alinkunkoma alinkwenda nukufwa umw'Egịpịtị.
44007025	Umwene alinkwịnogona ukuti abāmyabo abany'Ịsịlaelị bịkusyaganịa ukuti Kyala ịkubapokaga ukwendela nkiboko kyake, lolị abēne balinkusịta nukusyaganịa.
44007026	Ulwa kilābo alinkubabona abany'Ịsịlaelị babili bịkulwa, alinkugela ukubamanyanịa alinkuti: Mwe bāgwi! Umwe muli banyamụ̄ndu, mụkulwa fịkị mwe bābo batupu?
44007027	Lolị jula ankomaga unnịne, alinkungụ̄tila Mose kulubafụ alinkuti: Jwanị uju akubīkịle ugwe ukuja nndagilị nukuja nndōngị gwitu?
44007028	Kingamo kulōnda ukūngoga nanịne bo papo gwalinngogịle umw'Egịpịtị mmajolo?
44007029	Bo apilị̄ke sịsịsị, Mose alinkubopa, alinkwakuja mbuhēsya nkị̄su kya Mịtyanị. Mo alinkwakupāpila abāna abalumyana babili.
44007030	Lelo bo fị̄kīndịle ifyinja amalōngo mana, po papo ugwandumị alinkunsetukila ndungalāngala ulu lwali pị̄pị nikyamba Sịnai nkisyanju iki kyakaga umōto.
44007031	Umwene Mose bo asịbwene sịsịsị, alinkuswịga fịjo kuli isị syabonị̄ke; lelo bo ịkusegelela ukuti akēte kanụnụ, alinkwaga ilịsyu lya NTWA lịkuti:
44007032	Jo une ne Kyala gwa bāgụso, ne Kyala gwa Abụlahamụ, na Ịsịhaka na Jakobụ. Po papo Mose alinkutetema alinkutị̄la nukukētako.
44007033	Kangi UNTWA alinkummbūla Mose alinkuti: Fụ̄laga ifịlato fyako mmalūndi, buno pabujo apa gwịmịlepo kị̄su kị̄kemo.
44007034	Ngētịle nsịbwene īmbị̄bị isị bịkubōmbelịgwa abāndu bāngu mw'Egịpịtị, ningụ̄to jabo njipilị̄ke, lelo nịsịle kukubapoka. Po linino lelo ịsaga ngutume ku Egịpịtị.
44007035	Mose jujuju jo jula abany'Ịsịlaelị bālinkānịle bātịle: Jwanị uju akubīkịle ugwe ukuja nndagilị nukuja nndōngị gwitu? Jo uju Kyala alinkuntuma ukwakuja nndagilị, kangi nukuja mpokị, ukwendela ngwandumị uju ālinsetukị̄le nkisyanju kila.
44007036	Jo uju alinkubalōngosya abāndu ukusōkamo nkị̄su kya Egịpịtị bo ịkupela ifị̄swigu nifị̄ka mụ Egịpịtị, na mụnyanja Ifụbīfu, kangi na nndungalāngala ifyinja amalōngo mana.
44007037	Jo Mose jujuju ābabūlịle abany'Ịsịlaelị ātịle: Kyala ịsakubasụmụkisyaga unkụ̄ngụlụka mbāmyinụ, uju ali bo jujujo.
44007038	Bo abany'Ịsịlaelị bakomēne pamopēne nndungalāngala Mose jo uju ālịko pamopēne nabo. Ālịko kula pamopēne na ba bị̄sukulu bītu kangi nugwandumị jula ajobēge nagwe pakyamba Sịnai; jo uju āpēgị̄gwe amasyu amapelabūmị ukuti atupege uswe.
44007039	Lolị jo uju abị̄sukulu bītu bakālōndaga ukumpilika, lolị balinkunsyokela, balinkunyonywa ukugomokela ku Egịpịtị.
44007040	Balinkummbūla Alonị balinkuti: ịsaga utubūmbilege bakyala aba kutulōngolela nkyenị; namanga Mose uju ātusōsịsyemo nkị̄su kya Egịpịtị, tukamanya isị sịmmwagịle.
44007041	Po papo mmasịku gāgo balinkubūmba ikifwanị kya ngwāta, balinkutwala kukifwanị kya ngwāta ifya kwịkemēsya,
44007042	Kyala alinkubasị̄nda inyụma; alinkubatāga ukuti basịbombelege īndōndwa sya kumwanya, bo lilyo lisimbị̄gwe mwa kalata gwa bakụngụlụka ili lịkuti: Mwe bāndu ba Ịsịlaelị! Kali mwandwalilaga une ifịnyamāna fya kubōlịgwa nifya kwịkemēsya, kukabalilo ka fyinja amalōngo mana nndungalāngala mụla?
44007043	Himma, mụtwele jēne ji hēma ja Moloka, nulutōndwa lwa Kyala gwinụ Lefanị, ifịfwanị ifị mwabūmbịle ukuti mụfịbōmbelege. panōngwa jijiji, nịsakubasamịkisyaga kubatalị ukukīnda mụ Babelị.
44007044	Nndungalāngala mụla abīsukulu bītu bāli nihēma jila jasịsịmịkisyaga ukujako kwa Kyala. Jātendekesị̄gwe bo mụmo Kyala ālinndagị̄le Mose ukuti ajitendekesyege ukukōngana nikifwanị iki ākibwene.
44007045	Jo iji abị̄sukulu bītu bāpokanịlaga bo bali na Joswa balinkubūka najo bo bịkukikaba ikị̄su ikya fikolo ifị̄ngị, ifị Kyala āfikagaga nkyenị mmyabo. Jilinkujapo ukwịsakufịka mmasịku ga Ndabitị,
44007046	Ndabitị uju akābịle ilị̄pyana nkyenị mwa Kyala, uju alinkunsūma Kyala ukuti ammwịtikisyege ukunjengela ubujo bwa kutūgasyapo Kyala gwa Jakobụ.
44007047	Lolị umwene Solomonị jo uju ālinnjēngị̄le īnyụ̄mba Kyala.
44007048	Lolị umwene Kyala unkīnde atịkutūgala mụnyụ̄mba isị sịjēngị̄gwe na bāndu, bo lilyo ịkujoba unkụ̄ngụlụka ịkuti;
44007049	Kumwanya kyo kikota kyangu ikya butwa, lolị ikị̄su ko kakota ka kubīkapo amalūndi gangu, jo nyụ̄mba nngị iji mụkūnjēngelaga? Bo ịkuja UNTWA, pamo po pōkị apa nịkutūkisyaga une?
44007050	Kali ngaja jo une nāpelịle fyosa fịfịfị?
44007051	Mwe balukānị umwe, mwe basịtakubụ̄tịgwa īndụmbụla nimbulukutu, mwe mụkummwila bwịla Mbepo Mwịkemo, bo mụmo abị̄sukulu bīnụ bābōmbị̄le, mo mụmo mụkubōmbela nanụmwe.
44007052	Kali jo nkụ̄ngụlụka aliku uju bakamfwimamo abị̄sēmwe? Abēne balinkubagoga bala bātumịgwe na Kyala kukufumụsya nganị ukwịsa kwa Nngolofụ, uju nanụmwe lilino mụnndīlị̄le nkunngoga.
44007053	Umwe mwalwambilịle ululagilo bo mụmo babatwalị̄le abāndumị, lolị mụlinkusịta ukulukōnga.
44007054	Lelo bo bapilike sịsịsị, po papo sịlinkubalasa mụ̄nda, balinkwịmemena.
44007055	Umwene lolị Sịtefanị bo ị̄swile Mbepo Mwịkemo po papo alinkukēta kumwanya, alinkububona ubukulūmba bwa Kyala, alinkummbona na Jesụ bo īmịle kukiboko ikị̄līlo kya Kyala,
44007056	alinkujoba alinkuti: Kēta nkubwene kumwanya kwịgwịke, nummbwene jope na nnyamụndu īmịle kukiboko ikị̄līlo kya Kyala.
44007057	Abēne balinkujwega fị̄jo, balinkusịndila īmbulukutu syabo, balinkummotokela palikimo;
44007058	balinkunsōsyamo nkāja, lelo bo bansōsịsyemo balinkuntịka namabwe. Abēne abakētị balinkugibika imyenda gyabo mmalundi ga nndumyana jumo, uju bātigi Saulị īngamụ.
44007059	Lelo bo bịkuntịka Sịtefanị namabwe, po papo alinkukolela alinkuti: Gwe NTWA Jesụ āmbililaga īmbepo jangu.
44007060	Po papo alinkufụgama, alinkukōlela ilịsyu ilịkulūmba alinkuti: Gwe NTWA, ungababalilaga īmbị̄bị isị; lelo bo ajobịle lilīli, alinkufwa.
44008001	Umwene Saulị jope alinkuti bājị̄le papo banngogịle. Lelo mụ̄sị gūgo, po bulinkwanda ubufwimịgwa ubukulūmba fịjo nkipānga kya mụ Jelụsalemụ. Po papo abị̄tikị bōsa balinkubalanịla mfịsu fya mụ Jụtaị na Samalịja, balinkusyala bene ba batumịgwa.
44008002	Abāndu abatị̄la Kyala balinkunsyila Sịtefanị, balinkunndilila īfwa īngulūmba.
44008003	Pakabalilo kāko umwene Saulị alinkugela fị̄jo ukukipyụta ikipānga, alinkwịngila nnyụ̄mba nnyụ̄mba, alinkubakwaba abị̄tikị abanyāmbala na bakị̄kulu alinkubị̄galila nnyụ̄mba ja bannyololo.
44008004	Abị̄tikị bala babalanị̄le, bo balinkubūka mbujo bōsa balinkulūmbilila ilịsyu.
44008005	Lolị Fịlịpụ jo alinkusụlụka ukubūka nkāja ka Samalịja, alinkumfụmụsya Kilisịtị kumyabo.
44008006	Ifyene ifịlūndilo fya bāndu fịlinkupilikisya nindụmbụla jimojēne isị ājobaga Fịlịpụ, fịlinkupilika nukufịbona ifị̄ka ifị āpelaga.
44008007	Namanga bị̄ngị aba bāli niīmbepo īnyalị, balinkwaga sịkusōka bo sịkukụ̄ta fị̄jo; kangi bị̄ngị aba bakokonyēle naba bākwemaga balinkubūmbuluka ịtolo.
44008008	Po papo lulinkujamo ulusekelo ulukulūmba nkāja mụmo.
44008009	Lelo ālimo umụ̄ndu jumo uju āli jo Sịmonị īngamụ, uju ātalịlemo nkāja kala, jo ābōmbaga amānjele nukubaswịgisya abāndu ba mụ Samalịja, bo ịkwịjoba ukuja jo mụ̄ndu jumo unkulūmba;
44008010	uju abāndu bōsa ịtolo abanāndi nabakulūmba bampilikaga, balinkuti: Uju jo ju maka ga Kyala aga bịkuti makulūmba.
44008011	Bampilikisyaga fịjo, papo amasịku ga mịngị ābaswịgisyaga namānjele gāke.
44008012	Lelo bo bammwịtị̄ke Fịlịpụ apa ālūmbililaga īndumị īnụnụ ija butwa bwa Kyala ningamụ ja Jesụ Kilisịtị, po papo balinkōsịgwa abanyāmbala na bakị̄kulu.
44008013	Jope na Sịmonị alinkwịtika. Lelo bo ōsị̄gwe alinkummūmilila Fịlịpụ alinkuswịga bo ịkufịbona ifị̄ka nifị̄swigu ifịkulūmba ifị fyapelịgwaga.
44008014	Lelo abatumịgwa bala bāli mụ Jelụsalemụ bo bapilị̄ke ukuti abenekāja ka Samalịja balyambilị̄le ilịsyu lya Kyala, po balinkubatumila ba Petelị na Johanị.
44008015	Abēne bo basụlwịke, balinkubasūmila ukuti bāmbililege Mbepo Mwịkemo;
44008016	namanga ākāli ukunsololokela umụ̄ndu najumo mmyabo, lolị bālyosị̄gwe ịtolo mụngamụ ja NTWA Jesụ.
44008017	Abēne balinkubabīkapo amaboko, po papo balinkwambilila Mbepo Mwịkemo.
44008018	Umwene Sịmonị bo asịbwene ukuti bịkwambilila Mbepo Mwịkemo, bo abatumịgwa bịkubīkapo amaboko, po papo alinkubatwalila īndalama ba Petelị na Johanị alinkuti:
44008019	Nanịne mụ̄mbēge amaka gagaga, ukuti uju linga ngummbīkapo amaboko, āmbililege Mbepo Mwịkemo.
44008020	Umwene Petelị alinkummwamụla alinkuti: Būkaga nindalama syako kubupyụtịgwa, namanga kwịnogona ukukikaba ikikūngilwa kya Kyala.
44008021	Ukaja nakamēnya kangi ukaja nikijabo nakimo mụnōngwa jijiji, papo īndụmbụla jako jikagoloka nkyenị mwa Kyala.
44008022	Po lelo gwịlātege kumbị̄bị syako isị, unsūmege UNTWA ukuti akuswege īnyịnogono sya mụndụmbụla jako.
44008023	Namanga ngubwene gwị̄swile akabịnị akakāli bo īnyongo kangi ugwe ulimpịnyịgwa gwa mbị̄bị.
44008024	Umwene Sịmonị alinkwamụla alinkuti: Amụ̄sụmilege jujumwe ku NTWA, ukuti sịngānyāgaga nasịmo isị mụjobịle.
44008025	Abēne lolị ba Petelị na Johanị bo bālisịsịmịkị̄sye nukulijoba ilịsyu lya NTWA, po papo balinkugomoka ukubūka mụ Jelụsalemụ, balinkulūmbilila īnōngwa īnụnụ ntwaja tu twịngị twa Basamalịja.
44008026	Po papo ugwandumị gwa NTWA alinkummbūla Fịlịpụ alinkuti: Sụmụka ulabilege kwịtōngo kunsebo ugu gukusụlụka ukufụma ku Jelụsalemụ, gukulabịla ku Gasa, ugwa ndungalāngala.
44008027	Umwene alinkusụmụka alinkubūka. Po papo alinkummbona umụ̄ndu gwa mụ Ịtyopịja, umfụle, ulịfụmụ gwa Kandake umalafyale unkị̄kulu gwa mụ Ịtyopịja, uju ālindililaga ikyuma kyake kyosa, jo ālisịle mụ Jelụsalemụ nkwịpụ̄ta.
44008028	Lilino lelo āgomokaga ukubūka kukāja, ātūgēle pị̄geletị lyake, ābalaga kalata gwa Jesaja unkụ̄ngụlụka.
44008029	Po papo īmbepo alinkummbūla Fịlịpụ alinkuti: Būkaga segelela, ulongosanị̄ege niịgeletị ilyo.
44008030	Po papo Fịlịpụ alinkubopa, alinkupilika bo ịkubala kalata gwa Jesaja unkụ̄ngụlụka, alinkunndālūsya alinkuti: Kali kusyaganịa isị kubala?
44008031	Umwene umụ̄ndu jula alinkwamụla alinkuti: Po nạ̄ti nsyaganịe bulebule bo najumo akāndīngānịa? Po papo alinkusụmụka Fịlịpụ ukuti akwele mwịgeletị, atūgasanịe nagwe.
44008032	Lolị īnōngwa jījo ābalaga pakalata jali jo iji: Alōngosịgwe ukubūka pabubōlelo bo ji ng'ōsị, bo akang'ōsị aka kịkumyeka ịtolo bo kali pakusēnyịgwa ulusyoja, bunobuno jope alinkusịta nukujobapo ilịsyu nalịmo.
44008033	Ndwịjị̄syo lwake, ubulōngị bwake ubugolofụ bulinkukānịgwa, jwanị ịsakupāngaga isya lujụ̄ngụ lwake? Namanga ubūmị bwake busōsị̄gwemo nkị̄su,
44008034	Po papo umfụle jula alinkummbūla Fịlịpụ alinkuti: Nịkukusūma ūmbūle kali unkụ̄ngụlụka ịkummbala jwanị papapa? Ịkwịbala jūjo pamo ịkummbala jumo ujūngi?
44008035	Po papo Fịlịpụ alinkwamụla, alinkwandila pabusị̄mbe bububu ukumfụmụkisya īnōngwa īnụnụ sya Jesụ.
44008036	Lelo bo bịkwenda mụnsebo, balinkufịka apa gālipo amīsi. Po papo umfụle alinkummbūla Fịlịpụ alinkuti: Kēta, amīsi aga, fịkị fịkūnganịsya une ukōsịgwa? [
44008037	Po papo Fịlịpụ alinkummbūla alinkuti: Linga gwịtị̄ke nindụmbụla jako jōsa, po sịbagị̄le. Umwene alinkwamụla alinkuti: Ngwịtika ukuti Jesụ Kilisịtị jo mwana gwa Kyala.]
44008038	Po papo alinkulagila ukuti ilị̄geletị lyimege. Bo babīli, Fịlịpụ numfụle balinkusụlụka mmīsi, po papo alinkummōsya.
44008039	Lelo bobịkufyuka ukufụma mmīsi, Mbepo gwa NTWA alinkunnyaka Fịlịpụ, umwene umfụle alinkusịta nukummbona kangi, lolị alinkwenda ịtolo injila jake nulusekelo.
44008040	Lolị fịlịpụ alinkwaga ali mwa Asotasị, lelo bo ịkukīnda, alinkulūmbilila īnōngwa īnụnụ ntwaja tōsa ukwakufịka mụ Kesalịja.
44009001	Umwene Saulị bo akāli ịkutūjanịka nubukalale bwa kubatị̄lisya nukubafị̄nga ukuti abagogege abafụ̄ndịgwa ba NTWA. Alinkubūka kumpụ̄tị unkulūmba
44009002	alinkwakunsūma bakalata abā kubūka nabo nnyụ̄mba sya kwịpụ̄tilamo mụ Ndamasịka, ukuti linga ịkubāga bamo aba bịkukōnga īnjila ja NTWA jijiji, abanyāmbala na bakị̄kulu, abapịnyege nukubatwala mụ Jelụsalemụ.
44009003	Lelo bo ali mụnjila ịkusegelela mụ Ndamasịka, nakalīnga ulumụlị ulu lwafụmịle kumwanya lulinkumụlika kōsa kōsa.
44009004	Umwene alinkugwa pāsi, alinkupilika ilịsyu lịkuti: Gwe Saulị, gwe Saulị, kūfwima fịkị?
44009005	Lolị umwene Saulị alinkulālūsya alinkuti: Gwanị, gwe NTWA? Ilịsyu lila lilinkummwamụla lilinkuti: Jo une ne Jesụ ne kūfwima.
44009006	Loli sụmụkaga ubūkege nkāja, mo kwakubūlịgwa isị fịkuti syo ubōmbēge.
44009007	Abēne lolị abāndu aba bēndaga nagwe, balinkwima bo sịsobịle nisya kujoba, namanga ilịsyu lyo bāpilị̄ke lolị bakālimmbwene najumo.
44009008	Po papo Saulị alinkusụmụka ukufụma pāsi, lelo bo ịkuti ngēte, alinkwaga atịkukēta. Po papo balinkunkola ikiboko, balinkunndōngosya ukubūka mụ Ndamasịka.
44009009	Alinkugona amasịku matatu kisịta kukēta, alinkusịta nukulya nukunwa.
44009010	Lelo ālimo umfụ̄ndịgwa jumo mụ Ndamasịka, uju ali jo Ananịja īngamụ. Jō UNTWA alinkujobela nagwe nkisetuka alinkuti: Ananịja! Umwene alinkuti: Une apa gwe NTWA.
44009011	Po papo UNTWA alinkummbūla alinkuti: Sụmụkaga ubūkege mụmpūlo ugu tụkuti Nngolofụ, mo ukanndōndege mụnyụ̄mba ja Jụ̄ta umụ̄ndụ gwa mụ Talịsị, uju bịkuti Saulị īngamụ.
44009012	Kēta, namanga ali pakwịpụ̄ta, kangi ịkummbona umụ̄ndu nkisetuka uju bịkuti Ananịja īngamụ ịkwịngila nukummbīkapo amaboko ukuti akētege kangi.
44009013	Umwene lolị Ananịja alinkwamụla alinkuti: Gwe NTWA, mbilị̄ke ukufụma kubāndu ba bị̄ngị isya mụ̄ndu jujuju, nububị̄bị bōsa ubu ababombị̄le abịkemo bako mụ Jelụsalemụ.
44009014	Mope na mụnomụno āpēgị̄gwe amaka ukufụma kubapụ̄tị abakulūmba, aga kubapị̄ndula bōsa aba bịkujijoba īngamụ jako.
44009015	Lolị UNTWA alinkummbūla Ananịja alinkuti: Būkaga ịtolo, buno umụ̄ndu jujuju kibōmbelo kyangu ikisūngulịgwa, ikya kubatwalilamo īngamụ jangu abāpānja na banyafyale, na bany'Ịsịlaelị.
44009016	Namanga nịsakunnāngisyaga jujune syosa īngubilo isị fịkuti akubilwege panōngwa ja ngamụ jangu.
44009017	Po papo Ananịja alinkubūka, alinkwakwịngila nnyụ̄mba, alinkummbīkapo amaboko alinkuti: Gwamyitu Saulị, UNTWA Jesụ, uju ākusetukị̄le mụnjila bo kwịsa, āndumịle kumyako ukuti ukētege kangi, nukuti gwịsulege Mbepo Mwịkemo.
44009018	Lelo nakalīnga ịtolo utūndu utu tulīti makakala tulinkusatuka ukufụma mmāso gāke, alinkwenda nukukēta. Alinkusụmụka alinkōsịgwa.
44009019	Po papo alinkulya ifị̄ndu nukukaba amaka.
44009020	Nakalīnga alinkwanda ukulūmbilila nnyụ̄mba sya kwịpụ̄tilamo, ukuti Jesụ jo mwana gwa Kyala.
44009021	Bōsa aba bāpilikaga sịsịsị, balinkuswịganịka balinkuti: Ākāja jo uju ābanyāmbanịaga mụ Jelụsalemụ aba bajijobaga īngamụ jijiji? Kangi sịkaja syo isị ālị̄sịle na mụno, ukuti abapịnyege nukubatwala kubapụ̄tị abakulụ̄mba?
44009022	Umwene Saulị alinkōngelapo ukukaka, alinkubālīnganịa Abajụ̄ta aba bāli mụ Ndamasịka, alinkunsịsịmikisya ukuti Jesụ jo ju Kilisịtị.
44009023	Lelo bo gakīndịle amasịku mịngị, po papo Abajụ̄ta balinkubūngāna balinkwịtikana ukuti banngoge Saulị.
44009024	Lolị Saulị alinkusịmanya isị bālitikēne. Abēne balinkusịgila mfịfịgo pamụ̄sị na pakilo ukuti banngoge.
44009025	Lolị abafụ̄ndịgwa bāke balinkummwega pakilo, balinkummwendesya pị̄mato, balinkunsololosya nkị̄bo ikinywamụ.
44009026	Lelo Saulị bo afịkịle mụ Jelụsalemụ, alinkugela ukōngāna na bafụ̄ndịgwa.
44009027	Po papo Balịnaba alinkwịsa, alinkummwega Saulị, alinkuntwala alinkujoba nagwe, na mụno ājifụmụkisyaga īngamụ ja Jesụ pabwelụ ịtolo mụ Ndamasịka.
44009028	Po papo Saulị alinkutūgasya pamopēne nabo mụ Jelụsalemụ alinkusyungūtila nkāja kōsa bo ịkulūmbilila ilịsyu lya NTWA kisịta kutị̄la.
44009029	Alinkujoba nukukānịkana na Bagịlịkị, lolị abēne balinkuti tunngoge.
44009030	Lolị abanịne bo basyagēnịe sịsịsị, po papo balinkwakummbīka mụ Kesalịja balinkuntuma ukubūka ku Talịsị.
44009031	Po papo pakabalilo kāko ikipānga kyosa kya mụ Jụtaị, ni Kya Galịlaị, na mụ Samalịja, kilinkuja nulutēngāno kilinkwendela ndutị̄lo lwa kuntị̄la UNTWA. Kangi kilinkubāla ndusūbisyo lwa Mbepo Mwịkemo.
44009032	Lelo bo Petelị ịkwenda mōsamōsa, po papo alinkusụlụka ukubūka kubị̄kemo aba bajēngịle mụ Lịta.
44009033	Mo alinkwakummwaga umụ̄ndu uju āli jo Eneja īngamụ, uju ālāmbalēle pakitala ifyinja lwele āli nimbūngo ja bukokonyale.
44009034	Umwene Petelị alinkujoba nagwe alinkuti: Eneja, Jesụ Kilisịtị ịkukubumbulusya. Sụmụka utēngege ikitala kyako. Nakalīnga ịtolo alinkusụmụka.
44009035	Balinkummbona bōsa aba bājēngịle mụ Lịta, na mụ Salonị, balinkupīndukila ku NTWA.
44009036	Lelo jumo umfụ̄ndịgwa unkị̄kulu ugwa mụ Jope, uju īngamụ ali jo Tabịta, (Nkigịlịkị jo Ndolịkasị, ko kuti akasya). Unkị̄kulu ujo ābōmbaga īmbōmbo sị nyịngị īnụnụ, kangi āsōsyaga nifya busūsilwa.
44009037	Po papo lelo mmasịku gāgo alinkubịna, alinkwenda nukufwa. Lelo bo bammōsịsye mụmmbili, balinkummbīka kunyụ̄mba ja kwịjulu.
44009038	Papo Lịta āli pị̄pị na Jope, abafụ̄ndịgwa balinkupilika ukuti Petelị ali mụ Lịta. Po papo balinkubatuma abāndu babili aba kwakumpyelesya ukuti: Angakābilaga ukwịsa kumyitu.
44009039	Po papo Petelị alinkusụmụka, alinkubūka nabo. Lelo bo ajịle kufịka, balinkufyuka nagwe kunyụ̄mba ja kwịjulu. Po papo abakị̄kulu bōsa abafwile balinkusegelela kwa Petelị nankunsyungūtila, balinkulila nukunnāngisya imịselekesye nimyenda igi ābasonị̄le Ndolịkasị, bo mūmị.
44009040	Lolị umwene Petelị alinkubasōsya bōsa pānja, alinkufụ̄gama alinkwịpụ̄ta, alinkusanukila kumfị̄mba alinkuti: Tabịta, sụmụka. Po papo umwene galinkwịguka amāso gāke. Lelo bo ammbwene Petelị, alinkusụmụka alinkutūgasya.
44009041	Po papo Petelị alinkunkola ikiboko alinkunsụmụsya. Alinkubabilikila abị̄kemo na bakị̄kulu abafwile, alinkubapa umūmị ịtolo.
44009042	Syo sịlinkufụmụka mōsa mụ Jope, ba bị̄ngị balinkwenda nukummwịtika UNTWA.
44009043	Po papo Petelị alinkutūgasya mụ Jope amasịku ga mịngị nnyụ̄mba ja Sịmonị umfụgụtangubo.
44010001	Lelo ālimo umụ̄ndụ jumo mụ Kesalịja, uju īngamụ jake āli jo Kolịnelị, unndōngosị gwa kilūndilo kya basịkali iki bạ̄tigi kya B'Ịtalịja.
44010002	Āli mụ̄ndu unngolofụ, kangi antị̄laga Kyala ninyụ̄mba jake jōsa, ābapaga abāndu ba bị̄ngị ifya busūsilwa, alinkwịpụ̄ta kwa Kyala bwịla.
44010003	Ilị̄sịku limo, pakabalilo ka buhāno na buna, alinkummbona pabwelụ ugwandumị gwa Kyala ịkunsetukila, ịkwịsa kumyake ịkummbūla ịkuti: Gwe Kolịnelị!
44010004	Po papo Kolịnelị alinkunndūlalila ugwandumị nulutēnde alinkuti: Kuti fịkị gwe NTWA? Umwene alinkummbūla alinkuti: Ịnyịpụto syako nifya busūsilwa fyako fịfyukịle kumwanya, fị̄pelịle ukuja fya kukukumbukila Kyala.
44010005	Linino lelo tumaga abāndu ku Jope, bakammwege umụ̄ndu jumo, Sịmonị uju bịkuti jo Petelị,
44010006	uju ịkugona pamụ̄ndu jumo Sịmonị umfụgụtangubo, uju īnyụ̄mba jake jili kūmbali kunyanja.
44010007	Lelo bo abūkịle ugwandumị uju ājobaga nagwe, po papo alinkubakōlela ababōmbị bāke babili nunsịkali jumo uju antị̄laga Kyala, ukufụma mụli aba bammbōmbelaga;
44010008	lelo bo abalingēnịe syosa isị syabonị̄ke, po papo alinkubatuma ku Jope.
44010009	Ulwa kilābo, bo abāndu batatu bala bali mụnjila bịkusegelela nkāja, po papo Petelị alinkukwela pamwanya pānyụ̄mba pakwịpụ̄ta, pāli po pakabalilo ka ntandatu pamụ̄sị.
44010010	Po papo īnjala jilinkunnduma, alinkulōnda ukulya; lelo bo bali pakutendekekesya ifị̄ndu, alinkwenda nukukomwa.
44010011	Po papo kumwanya kulinkwịguka, alinkukabona akāndu kịkusụlụka, kafwene bo ikilūndo ikinywamụ kịkusololosịgwa pāsi mfịpeto fịna.
44010012	Nkāti nkilūndo mo fyalịmo fyosa ifịnyamāna ifya malūndi mana, nīfị fịkwendela īnyānda, ninjunị sya kumwanya.
44010013	Po papo alinkupilika ilịsyu ilị̄kulūmba lịkuti: Sụmụkaga Petelị, ubōlege ulyege.
44010014	Lolị Petelị alinkuti: Nemma gwe NTWA, buno ngalyamo sịku ifị fịli mwịko nifịnyalị.
44010015	Po papo ilịsyu lilinkwandisya kangi lilinkuti: Ịfị linga ēlwịsye Kyala, komma ukuti fịli mwịko.
44010016	Sịsịsị sịlinkwandisanịa ukuboneka katatu, nakalīnga ịtolo akāndu kala kalinkufyuka kangi kumwanya.
44010017	Lelo bo Petelị ịkwalangana mụ̄nda mmyake ukuti ikisetuka iki akibwene kyanāngisyaga sya fịkị, nakalīnga abāndu aba bātumị̄gwe na Kolịnelị, bo balalusịsye īnyụ̄mba ja Sịmonị, balinkwima pakifịgo,
44010018	balinkukōlela, balinkulālūsya balinkuti linga bule ālimo Sịmonị uju bạ̄tigi jo Petelị.
44010019	Umwene Petelị bo ākāli ịkwịnogona isya kisetuka, Mbepo mwịkemo alinkummbūla alinkuti: Abāndu batatu bịkukulōnda.
44010020	Sụmụka lelo, gwịkege ubūkege nabo kisịtakwịlāmwa, buno mbatumịle jujune.
44010021	Po papo Petelị alinkwịka, alinkubūka apa abāndu balịpo, alinkubalālūsya alinkuti: Jo une mụkūndōnda mụbīngilịle sya fịkị?
44010022	Abēne balinkuti: Unsịkali unkulūmba Kolịnelị, umụ̄ndu unngolofụ untị̄la Kyala, unnụnụ bịkunnjoba ubunụnụ aba nkikolo kyosa kya Bajụ̄ta, abūlịgwe nugwandumị umwịkemo ukutuma īndumị kumyako, ukuti gwịsege nnyụ̄mba jake, nukuti asipilikege isị uli nasyo.
44010023	Po papo Petelị alinkubị̄ngisya nnyụ̄mba, balinkugona. Po papo ulwa kilābo alinkusụmụka, alinkubūka nabo, bope nabanịne bamo aba mụ Jope balinkubūka nagwe.
44010024	Ulwa kilābo balinkwakufịka mụ Kesalịja. Umwene Kolịnelị ābagụ̄lilaga, ababūngēnịe abakamụ na bamanyānị bāke.
44010025	Lelo bo Petelị ịkwịngila, Kolịnelị alinkummwambilila, alinkungwila mmalūndi, alinkummbụngụlụkila.
44010026	Umwene lolị Petelị alinkunsụmụsya alinkuti: Sụmụka buno nanịne ndi mụ̄ndu ịtolo.
44010027	Bo akāli ị̄kujoba nagwe alinkwịngila, alinkwaga abāndu ba bị̄ngị babūngēne.
44010028	Po papo alinkubabūla alinkuti: Syo nanụmwe mụsịmēnye ukuti mwịko Unjụ̄ta ukōngāna pamo ukubūka kuli jumo ugwa kikolo ikīngi; lolị une Kyala ānāngịsye ukuti nangannjobaga najumo umụ̄ndu ukuja mwịko, nukuja nnyalị.
44010029	Fyobene mbilikilị̄gwe, nịsịle kisịta kukāna. Lilino lelo po nịkulalūsya isị mụmbilikilị̄le.
44010030	Po papo Kolịnelị alinkujoba alinkuti: Amasịku mana aga gakīndịle, pakabalilo bo kakakā aka buhāno na buna, nị̄pụ̄taga nnyụ̄mba jangu; ndinkwaga īmịle nkyenị mmyangu umụ̄ndụ uju afwele imyenda igi gịkung'alịka,
44010031	ịkujoba ịkuti: Kolịnelị, ulwịpụ̄to lwako lupilikị̄gwe, nifya busūsilwa fyako fịkumbukị̄gwe nkyenị mwa Kyala.
44010032	Lilino lelo tumaga īndumị mụ Jope, ukammbilikilege Sịmonị uju bịkuti Petelị, uju ịkugona nnyụ̄mba ja Sịmonị umfụgutangubo, kūmbali kunyanja.
44010033	Nakalīnga ndinkukutumila īndumị, ubōmbịle kanụnụ apa gwịsịle. Lilino lelo uswe tulịpo apa nkyenị mwa Kyala, ukuti tupilikisyege syosa isị ulagilị̄gwe nu NTWA.
44010034	Umwene Petelị alinkwanda ukujoba alinkuti: Mbwanalolị nsyagēnịe ukuti Kyala atịkunsalila umụ̄ndụ mbūndu bwake.
44010035	Lolị umụ̄ndu gwesa ugwa mfịkolo fyosa, uju ịkuntị̄la Kyala nukubōmba īngolofụ, jo uju umwene ịkummwambilila.
44010036	Umwe mụlimēnye ilịsyu ili ābatumilaga abany'Ịsịlaelị ilya kufụmụsya īnōngwa inụnụ isya lutēngāno mwa Jesụ Kilisịtị uju jo NTWA gwa bōsa.
44010037	Ilịsyu ili likwilịle mōsa mụ Jụtaị, lyandịle mụ Galịlaị, bo Johanị afụmịle pakulūmbilila ulōsyo.
44010038	Mụmēnye na mụno Kyala ālinsalị̄le Jesụ gwa mụ Nasaletị apa alinkummōnelela Mbepo Mwịkemo namaka, uju āsyungūtilaga nkubōmba īnụnụ, nukubabūmbulusya bōsa aba bālāmbikị̄gwe na Setano; namanga Kyala āli nagwe.
44010039	Nanụswe tuli bakētị ba syosa isị ābōmbaga nkị̄su kya Bajụ̄ta, aba mụ Jelụsalemụ. Uju balinkunngoga kunjila ja kunkomela pakikohekano.
44010040	Jo uju Kyala alinkunsyusya pị̄sịku lya butatu, alinkumpelela ukuti abonekege ịtolo pabwelụ,
44010041	komma kubāndu bōsa, lolị kubakētị aba Kyala ābasalị̄le ngānị, jo jujuswe, twe twālyaga nagwe ifị̄ndu nukunwa amīsi bo afumịle pakusyuka mbafwe.
44010042	Alinkutulagila ukulūmbilila kubāndu īnōngwa īnụnụ nukusịsịmikisya ukuti, uju jo uju īmikị̄gwe na Kyala ukuja jo nndōngị gwa būmị nabafwe.
44010043	Jo uju abakụ̄ngụlụka bōsa bansịsịmịkisyaga, ukuti bōsa aba bịkummwịtika, bịkwambililaga ubuswe bwa nōngwa mụ̄ngamụ jake.
44010044	Lelo bo Petelị akāli ịkujoba, po papo Mbepo Mwikemo alinkubasololokela bōsa aba bālipikaga ilịsyu lilīli.
44010045	Abēne abị̄tikị ababụ̄tịgwa, aba bl̄ịsịle na Petelị, balinkuswịga papo ikikūngilwa kya Mbepo Mwịkemo kyababonekelaga na bāpānja;
44010046	namanga bābapilikaga bo bịkujobela mụ̄ndimị isị̄ngị nukuntụ̄fya Kyala.
44010047	Po papo Petelị alinkwamụla alinkuti: Kali po jwanị abagị̄le ukukānịsya amīsi ukuti aba bangōsịgwaga bo jujuswe?
44010048	Po papo alinkulagila ukuti bōsịgwege mụ̄ngamụ ja Jesụ Kilisịtị. Abēne lelo balinkunsūma ukuti agonepo nabo amasịku amanāndi.
44011001	Po papo abatumịgwa pamopēne na bāmyabo, aba bali mụ Jụtaị, balinkupilika ukuti abāpānja balyambilịle ilịsyu lya Kyala.
44011002	Lelo bo Petelị āfyukịle mụ Jelụsalemụ, Abajụ̄ta abị̄tikị aba bāliganịle ukuti abāndu abā fịkolo ifị̄ngị babụ̄tịgwege, balinkummūmanịla balinkuti:
44011003	Ugwe ubūkịle ujịlekwịngịla nukutūgasanịa na bāndu abasịtakubụ̄tịgwa, ulinkulya nabo.
44011004	Po papo Petelị alinkwanda ukubalingānịa mụno syakōnganị̄le, alinkuti:
44011005	Une nāli nkāja ka Jope nị̄pụ̄taga, po papo ndinkukomwa ndinkukibona ikisetuka, ndinkwaga akāndu kịkusụlụka kifwene nikilūndo ikinywamụ kịkusololosịgwa mfịpeto fịna ukufụma kumwanya, kilinkwịsa apa nālipo.
44011006	Po papo ndinkukenēsya fị̄jo, ndinkufịbona nkāti ifya malūndi mana ifịnyamāna fya nkisu, nifya ndị̄su, nifị fikwendela īnyānda, ninjunị sya mụmpālānga.
44011007	Kangi ndinkupilika ilịsyu lịkummbūla lịkuti: Sụmụka Petelị, bōlaga ulyege.
44011008	Lolị une ndinkuti: Nemma gwe NTWA, buno ifị fịli mwịko nifịnyalị fịkịngilamo sịku nkanwa mmyangu.
44011009	Po papo ilịsyu lilinkwamụla ulwa bubili ukufụma kumwanya lilinkuti: Ifị linga ēlwịsye Kyala, komma ukuti fịli mwịko.
44011010	Sịsịsị sịlinkwandisanịa ukuboneka katatu, po papo fyosa fịlịnkukwabịgwa kangi ukubūka ku kumwanya.
44011011	Po papo pakabalilo kalakala, balinkufịka abāndu batatu panyụ̄mba iji twalịmo, aba bātumị̄gwe kumyangu ukufụma mụ Kesalịja.
44011012	Po papo Mbepo alinkummbūla alinkuti: Būkaga nabo kisịtakwịlāmwa. Abāmyitu ntandatu aba balinkwenda pamopēne nanịne, tulinkwakwịngila nnyụ̄mba ja mụ̄ndu jula.
44011013	Umwene Kolịnelị alinkutupāngila mụno ālimmbōmbị̄le ugwandumị īmịle nnyụ̄mba jake, ịkummbūla ịkuti: Tumaga īndumị ku Jope, ukammwege Sịmonị uju bịkuti jo Petelị.
44011014	Jo ịsakukubūlaga amasyu aga kukupoka ugwe naba nnyụ̄mba jako.
44011015	Lelo bo ngwanda ukujoba, po papo Mbepo Mwịkemo alinkubasololokela, bo apa ātusololokị̄le nanụswe kubwandilo.
44011016	Po papo ndinkulikumbuka ilịsyu ili ājobịle UNTWA ili ạ̄tigi: Umwene Johanị jo ōkesyaga namīsi, umwe lolị mwịsakokesịgwaga na Mbepo Mwịkemo.
44011017	Lelo linga Kyala ābapēle bope ikikūngilwa bo mụmo ātupēlị̄le nanụswe, twe tummwịtīke UNTWA Jesụ Kilisịtị, nāli ne anị ne nābagị̄le ukumpīnga Kyala?
44011018	Lelo bo bapilị̄ke sịsịsị, po papo balinkuja mye ịtolo, balinkuntụ̄fya Kyala balinkuti: Po ngīmba Kyala abapēle na bāpānja ulupīnduko, ulu lụkutwala ubūmị.
44011019	Panōngwa ja ngubilo isị syabonị̄ke pakabalilo aka Sịtefanị āgogị̄gwe, abị̄tikị bābalanị̄le. Bamo babukịle mụ Fenịke, abāngi mụ Saịpụlasị, na mwa Antyokịja, balinkusịta nukummbūla najumo ilịsyu, lolị bēne ba Bajụ̄ta.
44011020	Lelo bālịmo abị̄tikị bamo mmyabo aba bāfụmịle mụ Saịpụlasị na mụ Kịlene, aba bo bafịkịle mwa Antyokịja, balinkujoba na Bagịlịkị, balinkubalūmbilila īnōngwa īnụnụ isya NTWA Jesụ.
44011021	Amaka ga NTWA, galinkuja pamopēne nabo; abāndu ba bị̄ngị balinkwịtika, balinkugomokela ku NTWA.
44011022	Īnōngwa syabo sịsịsị, sịlinkufịka mụmbulukutu sya ba nkịpānga kya mụ Jelụsalemụ. Po papo balinkuntuma Balịnaba ukubūka mwa Antyokịja.
44011023	Uju bo afịkịle nukulibona ilị̄pyana lya Kyala, alinkusekela alinkubakasya sya bōsa ukuti bammūmililege UNTWA Nindụmbụla isya lwịfịmbilisyo.
44011024	Namanga Balịnaba ali mụ̄ndu nnụnụ, āliswịle Mbepo Mwịkemo nulwịtiko. Po papo ikilūndilo ikikulūmba kilinkongelapo kulubafụ lwa NTWA.
44011025	Po papo Balịnaba alinkubūka ku Talịsị kukunndōnda Saulị.
44011026	Lelo bo ammwagịle alinkuntwala ku Antyokịja. Po papo bōsa bo babīli balinkuja pamopēne balinkutūgasya nikipānga kila ikyinja kyosa, balinkukimanyịsya ikilūndilo kya bāndu ikikulūmba. Mo mwa Antyokịja mụno abafụ̄ndịgwa bālyandị̄le ukubilikilịgwa ija Bakilisịtị.
44011027	Loli mmasịku galagala, po abakụ̄ngụlụka bamo balinkufụma mụ Jelụsalemụ, balinkusụlụka ukwịsa mwa Antyokịja.
44011028	Po papo umwịnābo jumo uju āli jo Agabu īngamụ, alinkwima, alinkukụ̄ngụlụkila ngānị mwa Mbepo, ukuti jịkuja pakugwa īnjala īngulumba pakị̄su kyosa; jo jagwịle pakabalilo ka bulagilị bwa Kilautịja.
44011029	Po papo abatumịgwa balinkwịtikana ukubatumila ubutūlị abāmyabo aba bāli mụ Jụtaị, balinkutuma umụ̄ndụ gwesa bo mụmo bwajīlị̄le ubukabị bwake.
44011030	Balinkubōmba bo bunobuno, balinkubatumila abakulu ba kipānga ukwendela mmaboko ga Balịnaba na Saulị.
44012001	Po papo lelo kifụkị nakabalilo kalakala, umalafyale Helotị alinkwanda ukubabōmbela ububị̄bị bamo aba nkipānga.
44012002	Alinkunngoga nulūbo Jakobụ ugwamyabo gwa Johanị.
44012003	Lelo bo āgịle sịbakyelị̄le Abajụ̄ta, alinkōngelapo, alinkunkola Petelị.
44012004	Lelo bo ankolịle, alinkwenda nukummbīka mụnnyololo, alinkufịpa ifịbụgụtila fya basịkali fịna ifyakunndindilila, ukuti bo Pasaka akīndịle po bansōsyege pakunndōnga.
44012005	Petelị bo ịgalilị̄gwe nnyụ̄mba ja bannyololo buno buno; lolị ikipānga kyalịjūmị̄ke fị̄jo ukummwịpụ̄tila kwa Kyala.
44012006	Lelo Helotị bo ịkuja pakunsōsya, ikilo kikyo Petelị āgonịle utulo pakāti pabasịkali babili, āpịnyị̄gwe nimịnyololo mịbili; pope pakifịgo bālipo abalindililị aba balindililaga īnyụ̄mba ja bannyololo.
44012007	Nakalīnga ịtolo ugwandumị gwa NTWA alinkutụpụka, ulumụlị lulinkumụlika nnyụ̄mba. Alinkunkoma Petelị palubafụ, alinkundēmbusya alinkuti: Sụmụkaga mbibimbibi.
44012008	Po papo imịnyololo gilinkulagala mmaboko. Po papo ugwandumị alinkummbūla alinkuti: Ịpịnye mụnsana, ufwalege ifịlato fyako; umwene alinkubōmba bo bunobuno. Po papo alinkummbūla alinkuti: Fwalaga umwenda gwako, ūngōngege.
44012009	Po papo Petelị alinkunkōnga, alinkusōka nagwe pānja. Umwene akāsịmēnye ukuti syanalolị isị syabōmbịgwaga, lolị alinkwịnogona ukuti ịkukibona ikisetuka mụnjosị.
44012010	Bo bakīndịle ubulindililị bwa kwanda nubwa bubili, balinkufịka pakifịgo ikya kyela ikya kusōkela ukwịngila nkāja, kyo kilinkwịguka kyene ịtolo. Po papo balinkusōka, balinkukīnda umpūlo gumo, nakalīnga ugwandumị alinkwenda nukunndeka.
44012011	Umwene Petelị bo ị̄jagēnịe alinkuti: Lilino po Mmēnye nalolị ukuti UNTWA antumịle ugwandumị gwake, ambokịle mmaboko ga Helotị na mụli isị Abajụ̄ta bāgụ̄lilaga.
44012012	Bo asyagēnịe sịsịsị, alinkubūka kunyụ̄mba ja Malịja unna gwa Johanị, uju ijīngi āli jo Malika; mụno bābūngēne ba bị̄ngị bị̄pụ̄taga.
44012013	Lelo bo akụng'ụndịle palwịgị lwa kifịgo, po papo unndīndwana jumo ummbōmbị, uju ali jo Londa īngamụ, alinkubūka pakupilikisya.
44012014	Bo alimēnye ilịsyu lya Petelị, panōngwa ja Lusekelo, alinkwakubabūla ukuti Petelị īmịle pakifịgo.
44012015	Abēne balinkummbūla unndīndwana jula balinkuti: Ulinikigili. Umwene lolị alinkūmīlisya fị̄jo ukuti nalolị bo sịli. Abēne balinkuti: Utigi gwandumị gwake.
44012016	Umwene Petelị alinkūmīlisya ukukụng'ūnda. Lelo bo bị̄gwịleko, balinkumnbona, balinkuswịga fị̄jo.
44012017	Umwene alinkubabatamịsya nikiboko, alinkubapāngila mụmo UNTWA ālinsōkị̄sye nnyụ̄mba ja bannyololo, alinkubabūla alinkuti: Mukammbūlege Jakobụ na bāmyitu īnōngwa sịsịsị. Po papo alinkusōka alinkubūka kubūngi.
44012018	Lelo bo bukị̄le, po papo ulutēnde ulukulūmba lulinkubāga abasịkali, kulinkusoba kulinkuleka, ukuti sịmmwagịle sya fịkị Petelị.
44012019	Umwene Helotị bo anndōndịle atolị̄gwe, alinkubānịa fịjo abasịkali aba banndindililaga; po papo alinkusōsya ululagilo ukuti bagogịgwege. Umwene alinkusōkamo mụ Jụtaị alinkusụlụka mụ Kesalịja, mo alinkwakugonapo.
44012020	Umwene Helotị alinkubakalalila fịjo abāndu ba mụ Tịlị na mụ Sịtonị; lolị abene balinkwịsa kumyako nindụmbụla jimojene, balinkutala tāsị ukumanyana na Bulasịtị uju āli nndindililị nkulụmba gwa nnyụ̄mba ja Malafyale, na po balinkubūka kwa Helotị kukusūma ulutēngano; namanga ikị̄su kyabo kyasūbilaga ifị̄ndu ifị fyafụmaga nkị̄su kya Malafyale.
44012021	Lelo pị̄sịku limo ilị̄salịgwa, Helotị alinkufwala imyenda gyake gya butwa, alinkutugala pakikota kya butwa, alinkubabūla abāndu īnōngwa.
44012022	Po papo abāndu balinkukōlela nulusekelo balinkuti: Ilịsyu ili lya Kyala, likaja lya mụ̄ndu.
44012023	Po papo nakalīnga ịtolo ugwandumị gwa NTWA alinkunkoma Helotị papo akampaga ubukulūmba Kyala. Īfwịngịlị sịlinkundya, alinkufwa.
44012024	Ịlyene lolị ilịsyu lya NTWA, lilinkukula lilinkubāla.
44012025	Po papo Balịnaba na Saulị bo bamalịle īmbōmbo jabo, balinkugomoka ukufụma ku Jelụsalemụ; balinkummwega na Johanị uju bātigi jo Malika.
44013001	Lelo nkipānga kya Antyokịja bālimo abāndu abāngi aba bali bakụ̄ngụlụka na bamayị̄sị, Balịnaba na Sịmyonị uju āli jo Ntị̄tu īmbēgwa, na Lukịo ugwa mụ Kịlene, Manenị, uju ākulanị̄le numalafyale Helotị, na Saulị.
44013002	Lelo bo bali pakwịpụ̄ta ku NTWA nukufịpīka ifị̄ndu, Mbepo Mwịkemo alinkubabūla alinkuti: Amụsūngulilege Balịnaba na Saulị kumbombo iji mbabilikilịle.
44013003	Lelo bo bafịpīkịle ifị̄ndu nukwịpụ̄ta, balinkubabīkapo amaboko, balinkubasụmụsya.
44013004	Abene lelo bo batumị̄gwe na Mbepo Mwịkemo, balinkusụlụka ukubuka mụ Seloịkịja, ukufụma mụmo balinkuloboka inyanja ukubuka mụ Saịpụlasị.
44013005	Bo bafịkịle mụ Salamị, balinkulūmbilila ilịsyu lya Kyala nnyụ̄mba sya kwịpūtilamo sya Bajụ̄ta. Jope Johanị (Malika) balinkuja nagwe, alinkuja ntūlị gwabo.
44013006	Lelo bo bēndịle ulusūngo lōsa bajịlekufịka mụ Pafụ, balinkummwaga umụ̄ndu jumo ummbombamanjele, unkụ̄ngụlụka gwa butūngulu, unjụ̄ta, uju īngamụ jake ali jo Balịjesu.
44013007	Jo ali pamopēne na Selịgị Paulị, undindililakịsu, umụ̄ndu gwa mahala uju ābabilikị̄le ba Balịnaba na Saulị, ukuti apilikege ilịsyu lya Kyala.
44013008	Umwene Elima ugwa mānjele jula (namanga mo mụno jịkusanukisịgwa īngamụ jake) Nkigịlịkị alinkubapinga, alinkulōnda ukunngomola undindilila kịsu ukuti angapindukilaga kulwịtiko lwa bukilisịtị.
44013009	Po papo umwene Saulị uju ijīngi āli jo Paulị, alinkwịsula Mbepo Mwịkemo alinnkundulalila umbombamanjele jula,
44013010	alinkujoba nagwe alinkuti: Gwe nnya Setano ugwe, gwe gwịswịle ubusyobị nubukomụ bōsa, gwe nndufụ gwa bugolofụ bōsa; ngīmba utịkulekaga ukusịnịongasya injila īngolofụ sya NTWA?
44013011	Lelo lilino ikiboko kya NTWA kịkukufundaga, kujaga mfwamaso, kịkukindāngapo akabalilo bo utịkulibona niịsuba. Nakalīnga ịtolo ulụfunịenịe ningị̄sị fịlinkungwila, alinkupūsanịka, alinkulōnda umụ̄ndu gwa kunkola ikiboko nukunndongosya.
44013012	Lelo bo undindililakịsu asịbwene isị syabonị̄ke, alinkwenda nukwịtika, alinkuswịga fịjo ulumanyịsyo lwa NTWA ulu āpilị̄ke.
44013013	Po papo Paulị nabanịne balinkwịpaka kangi mwịbōtị ukufụma mụ Pafụ, balinkwakufịka mụ Pelịge nkisu kya Pamfịlịja. Umwene Johanị (Malika) alinkubaleka, alinkugomoka ukubuka ku Jelụsalemụ.
44013014	Lolị abene balinkwenda ukufụma mụ Pelịge, balinkwakufịka mwa Antyokịja, nkisu kya Pịsịtịja. Pịsịku lya sabāti balinkwịngila nnyụ̄mba ja kwịpūtilamo, balinkutūgasya.
44013015	Lelo bo gabalịgwe amasyu ga lulagilo lwa Mose nagā bakụngụlụka, po papo abakulūmba ba nnyụ̄mba ja kwịpūtilamo balinkubatumila īndumị balinkuti: Mwe bāmyitu, linga muli nalyo limo ilịsyu lya kubakasya abāndu aba amujobēge.
44013016	Po papo Paulị alinkwima, alinkubabatamịsya nikiboko alinkuti: Mwe bāndu ba Ịsịlaelị na mwe mụkuntịla Kyala, amụpilikisyege.
44013017	Kyala gwa bāndu aba abany'Ịsịlaelị, abasalịle abīsukulu bītu, alinkubapela ukuja kikolo ikikulumba bo bali mbuhēsya nkisu kya Egịpịtị; kangi alinkubasōsya mụmo namaka gāke amakulūmba.
44013018	Kufyịnja amalōngo mana alinkuti lyambepa kuli bābo nndungalāngala.
44013019	Lelo bo afịpyụtịle ifịkolo fịhāno nafịbili nkị̄su kya Kanānị, ābapēle ikị̄su kyabo ukuja kilīngo, kufyịnja ifị fyali pị̄pị ukuja bāmịa bāna na malōngo mahāno (450).
44013020	Pānyụma alinkubapa abalagilị aba kubalōngosya ukwịsakufịka pankụ̄ngụlụka Samwelị.
44013021	Po papo balinkusūma umalafyale, umwene Kyala alinkubapa Saulị unnya Kịsị, umụ̄ndu gwa nkikolo kya Benjamịnị, ku fyinja amalōngo mana.
44013022	Lelo bo ansōṣịsyepo Saulị, po papo Kyala alinkubīmịkila Ndabitị ukuja Malafyale gwabo. Jo alinkunsịsịmikisya alinkuti: Nummwagịle Ndabitị unnya Jese; umụ̄ndu uju īndụmbụla jangu jịkyelịle nagwe; jo uju ịsakubōmbaga ubwịgane bwangu bōsa.
44013023	Ndujụ̄ngụ lwa mụ̄ndu jujuju, Kyala ansụmụkị̄sye Ịsịlaelị umpokị uju jo Jesụ, bo mụmo afị̄ngịle.
44013024	Uju bo akāli nukwịsa, Johanị alinkutala ukulūmbilila kubany'Ịsịlaelị bōsa isya lōsyo lwa lupīnduko.
44013025	Umwene Johanị bo ịkumalisya īndumị jake, alinkubabūla abāndu alinkuti: Mụkwịnogona ukuti une ne anị? Mụno mụkunyịnogonela ukuti mo njīlị̄le, mo ngajīla. Lolị ịkwịsa pānyụma pamyangu uju ifịlato fyake ngabagila nukufụndula.
44013026	Mwe bāmyitu, mwe bāna ba nkikolo kya Abụlahamụ na mwe mụkuntị̄la Kyala, ilịsyu lya bupokị ubu, litumị̄gwe kumyinụ.
44013027	Namanga abenekāja ka Jelụsalemụ na bakulūmba bābo, bakālimmēnye umwe ukuja jo mpokị, gōpe namasyu ga bakụ̄ngụlụka aga gabalịgwaga bwịla pa sabāti bakagāgēnịe. Lelo balinkugapela amasyu ga bakụngụlụka ukuti mo gị̄silege apa balinkunndōnga Jesụ ukuti afwege.
44013028	Napāpo bakājagịle īnōngwa najimo ija kunngogelamo, balinkunsūma Pịlāti ukuti agogịgwege.
44013029	Lelo bo basịmalisịsye syosa isị sịkunnjoba mwa kalata, balinkunsụlụsya pampịkị balinkummbīka mwịpūmba.
44013030	Lolị Kyala alinkunsyusya mbafwe.
44013031	Alinkubasetukila amasịku ga mịngị aba bāfyukịle nagwe mụ Jelụsalemụ ukufụma mụ Galịlaị, aba lilino bo bakētị bāke kubāndu.
44013032	Nanụswe twịsịle apa tụkubafụmụkisya īnōngwa inụnụ isya lufị̄ngo ulu kyala abafingīle mbukūlu bītu,
44013033	tụkuti Kyala asịmalīkịsye mụli uswe twe bị̄sukulu bābo, apa ansyusyaga Jesụ, bo lilyo lisị̄mbị̄gwe musabulị ulwimbo lwabubili ili lịkuti: Ugwe uli mwanāngu ngupāpịle umụsyugu.
44013034	Loli isya kuti ansyusị̄sye mbafwe, unsitakugomokelako kūko kukubola, Kyala ājobịle ātịle: Nisakukupaga ulusajo ulwịkemo, ulwa nalolị, ulu nālimfị̄ngị̄le Ndabitị.
44013035	Fyobēne musabulị ijịngị ịkuti: Utịsakunndeka Umwịkemo gwako ukuti abolege.
44013036	Umwene Ndabitị lolị bo abōmbịle isya bwịgane bwa Kyala pakabalilo kāke, po papo alinkwenda nukufwa, alinkusyilịgwa pamopēne na bāgwịse, jo ummbili gwake gulinkubola.
44013037	Lolị umwene uju Kyala ālinsyusị̄sye mbafwe akābolịlemo sịku.
44013038	Mwe bāmyitu, amụsịmanyege ukuti mụli jujuju mo mụno ubuswe bwa mbị̄bị bụkulūmbililịgwa kumyinụ;
44013039	kangi nukuti gwesa uju linga ịkummwịtika Jesụ Kilisịtị, ịkuswegịgwa īmbị̄bị syosa po mo ịkubwagila ubugolofụ, isị akābagị̄le ukubwagilamo ubugolofụ mụngomēlesyo sya Mose.
44013040	Mwandege lelo ukuti sịngabị̄silaga isị syajobị̄gwe na bakụ̄ngụlụka ukuti:
44013041	Amụpilikisyege mwe bā lōbelo, mụswịgege ịtolo kangi mụfwege! Namanga ngubōmba īmbōmbo mmasiku gīnụ, īmbōmbo iji mụtịsakujị̄tikamo sịku, nalinga umụ̄ndu jumo ịkubabūla.
44013042	Lelo Paulị na Balịnaba bo bịkusōka pānja ukufụma nnyụ̄mba ja kwịpụ̄tilamo, po papo abāndu bala balinkubapyelesya, ukuti bịsebababūlege kangi amasyu gagaga pị̄sịku ilīngi ilya sabāti.
44013043	Lelo bo babalanị̄le ukufụma nnyụ̄mba ja kwịpụ̄tilamo, po Abajụ̄ta ba bị̄ngị naba bāpīndukị̄le Mbujụ̄ta, na batị̄la Kyala, balinkunkōnga Paulị na Balịnaba, aba bo bịkujoba nabo, balinkubakasya ukuti būmīlilege mwịpyana lya Kyala.
44013044	Lelo pị̄sịku lya sabāti ili lyakōngile, abāndu bị̄ngị, ko kuja akāja kōsa, balinkubūngāna kukupilikisya ilịsyu lya Kyala.
44013045	Lolị bo Abajụ̄ta bafịbwene ifịlūndilo, po papo kalinkubāga akabịnị, balinkusịpīnga syosa isị Paulị ājobaga, balinkuntuka amahēlu.
44013046	Po papo Paulị na Balịnaba balinkujoba ịtolo nubukịfụ balinkuti: Umwe jo umwe libabagị̄le ilịsyu lya Kyala lijobịgwege tāsị kumyinụ; lelo papo mụkulikāna, kangi mukwịbona mwịbēne ukuti mụkabagila kubūmi bwa bwịla, lilino po tụkusanukilaga kubapānja.
44013047	Namanga UNTWA atulagị̄le ātịle: Ngubīkị̄le ugwe ukuja lumụlị lwa bāpānja, ukuti ujege gwa kutwala ubupokị, ukufịka kuno kimalikị̄le ikị̄su.
44013048	Lelo bo abāpānja basịpilị̄ke sịsịsị, balinkusekela balinkulitụ̄fya ilịsyu lya NTWA. Po papo bōsa aba bāsūngulilị̄gwe kubūmị bwa bwịla balinkwịtika.
44013049	Ilyene ilịsyu lya NTWA lilinkubalanịla nkị̄su kyosa.
44013050	Lolị Abajụ̄ta balinkubasāmbulanịa abakị̄kulu abafụmụke abatị̄la Kyala, na bakulūmba bankāja, balinkubasōnga abāndu ukubafwima ba Paulị na Balịnaba, balinkubakagamo nkị̄su kyabo.
44013051	Lolị abēne balinkubakụng'ūndila ulufụ̄mbi lwa mmalūndi gābo, balinkubūka mwịkoni.
44013052	Abēne abafụ̄ndịgwa balinkwịsula nulusekelo na Mbepo Mwịkemo.
44014001	Lelo kōpe kula ku Ịkonịja Paulị na Balịnaba balinkwịngila nnyụ̄mba ja kwịpụ̄tilamo ija Bajụ̄ta, balinkusịjoba fị̄jo īnōngwa, po papo ikilūndilo kya bāndu ikikulūmba ikya Bajụ̄ta na Bagịlịkị kilinkwịtika.
44014002	Abēne lolị Abajụ̄ta abasịtakwịtika, balinkubasāmbulanịa abāpānja, balinkusyonānga īnyịnogono syabo, ukuti babakalalilege abāmyabo.
44014003	Paulị na Balịnaba balinkugonapo akabalilo akatalị, balinkujoba pabwelụ ịtolo isya NTWA, uju ālisịsịmikisyaga ilịsyu lyake ilya ịpyana, mfị̄ka na mfị̄swigu ifị āpelaga mmaboko gābo.
44014004	Lolị abēne abāndu ba nkāja balinkutapukana; bamo balinkuja kulubafụ lwa Bajụ̄ta, abāngi balinkuja kulubafụ lwa batumịgwa.
44014005	Po papo lelo abāpānja bamo na Bajụ̄ta pamopēne na balagilị bo bịkuti tubāngalile abatumịgwa nukubatịka na mabwe,
44014006	abēne abatumịgwa balinkusịpilika, balinkujōngela mụ Lịsịtịla na mụ Ndelịbe utwaja twa Lịkaonija, na nkị̄su kya mụmbali;
44014007	mo balinkulūmbilila īnōngwa īnụnụ.
44014008	Lelo ālimo mụmo mụ Lịsịtịla umụ̄ndu jumo umōnywa amalūndi, uju ālemēle ukufụma mụ̄nda mụnna, jo akālyendịlemo sịku.
44014009	Alinkupilika isị ājobaga Paulị; umwene Paulị alinkunndūlalila. Lelo bo ammbwene ukuti ali nalo ulwịtiko ulwa kuti ịkubumbulusịgwaga,
44014010	alinwkịnula ilịsyu lyake alinkummbūla alinkuti: Sụmụkaga gwimege namalūndi gāko, ugolokege. Po papo alinkwima nakalīnga ịtolo, alinkwenda.
44014011	Po papo lelo ifịlūndilo fya bāndu bo basịbwene isị ābōmbịle Paulị, balinkwịnula amasyu balinkujobela Nkikaonịja balinkuti: Ba kyala basụlwịke bị̄sịle kumyitu nkifwanị kya bāndu.
44014012	Balịnaba balinkumpa ija Selụ, umwene Paulị balinkumpa ija Helime, papo īnōngwa syosa āsịjobaga jūjo.
44014013	Po papo umpụ̄tị gwa Selụ, uju īnyụ̄mba jake ja kwịpụ̄tilamo jali nkyenị nkāja, alinkutwala īngāmbaku ningata ja bulenge, alinkufịtwala pakifịgo kya kāja, alinkulōnda ukwịkemēsya kubatumịgwa, jūjo pamopēne nifịlūndilo fya bāndu.
44014014	Lolị abēne abatumịgwa ba Balịnaba na Paulị bo bāsịpilị̄ke sịsịsị, balinkunyafụlanịa imyenda gyabo, balinkubopa nukwakwịngila nkilūndilo kya bāndu, balinkukōlela balinkuti:
44014015	Mwe tunya, syo mụkubōmba sya fịkị sịsịsị? Buno nanụswe tuli bāndu ịtolo bo jujumwe. Uswe tulịpo apa ukuti tubafụmụkisyege īndumị īnụnụ ija kuti mụfịlekege ifịfwanị fya ịtolo ifị, mụpīndukilege kwa Kyala umūmị, uju āpelịle kumwanya nikị̄su, ninyanja na fyosa ifị fịlimo mụmo.
44014016	Ịjolo Kyala āfịlekịle ifịkolo fyosa ukuti fyendege mụnjila syabo bābo.
44014017	Pope umwene Kyala alinkusịta nukuleka ukwịbonesya mụmbōmbo īnụnụ isị ikubabōmbela, ịkubapa īfụla ukufụma kumwanya, nutubalilo twa mboto, ịkubapa ifị̄ndu nukubịsukisya ulusekelo mụndụmbụla syinụ.
44014018	Napapo bajobị̄le bo sịsịsị, kukāli, kupepe ukubasịgila abāndu bala, ukuti bangị̄kemēsyaga kumyabo.
44014019	Lelo po papo balinkwịsa Abajụ̄ta aba bāfụmịle mwa Antyokịja na mụ Ịkonịja, balinkufịsōnga ifịlūndilo fya bāndu, balinkuntịka Paulị namabwe, balinkunkwaba bụkunsōsya pānja ukufụma nkāja, balinkuti afwịle.
44014020	Lelo bo abị̄tikị babūngēne nukunsyungūtila, po papo alinkusụ̄mụka, alinkwakwịngila nkāja, Ulwa kilābo, alinkusōka ukubūka ku Ndelịbe pamopēne na Balịnaba.
44014021	Lelo bo balūmbilị̄le īndumị īnụnụ nkāja kala ka Ndelịbe, nukubapela bafụ̄ndịgwa abāndu ba bị̄ngị ịtolo, po papo balinkugomoka ukubūka mụ Lịsịtịla na mụ Ịkonịja, na mwa Antyokịja;
44014022	balinkugikasya imyojo gya bị̄tikị nukubasụkānịa ukuti bajege mụ ndwịtiko, kangi balinkubabūla balinkuti: Uswe twesa tụkwendaga mbutolwe ubwịngị fị̄jo ukwịngila nkitāngālala kya Kyala.
44014023	Bo babasalịle abakulu mfịpānga fyosa ifya bị̄tikị, balinkwịpụ̄ta nukufịpīka ifị̄ndu, balinkubabīka mmaboko ga NTWA uju bālimmwịtị̄ke.
44014024	Bo bakīsēnịe mụ Pịsịtịja, po papo balinkwakufịka mụ Pamfịlịja.
44014025	Lelo bo balūmbịlị̄le ilịsyu mụ Pelịge, po balinkubūka mụ Atalịja.
44014026	Ukufụma mụ Atalịja, balinkubūka mwa Antyokịja mụno ịjolo bābīkị̄gwe mbulindililị bwa ịpyana lya Kyala kumbōmbo iji bājimalisịsye.
44014027	Lelo bo bafịkịle, po papo balinkubōmba ulukomāno lwakipānga, balinkupānga syosa isị Kyala ābōmbịle nabo, nukuti abị̄gulile abapānja ikifịgo kya lwịtiko.
44014028	Po papo balinkugonapo na bị̄tikị akabalilo akatalị.
44015001	Po papo abāndu bamo balinkusụlụka ukufụma mụ Jụtaị, balinkwịsa mwa Antyokịja, balinkubamanyịsya abāmyabo balinkuti: Linga mụtịkubụ̄tịgwako ukukōngana nulwịho lwa lugalilo lwa Mose mụkabagila ukupokịgwa.
44015002	Lelo bo Paulị na Balịnaba balūndukēne nabo nukukānịkana fị̄jo nabo, abị̄nābo balinkubasụmụsya ba Paulị na Balịnaba nabāngi bamo ukufyuka ku Jelụsalemụ kubatumịgwa na kubakulu, panōngwa ja lukānị lulūlu.
44015003	Po papo ikipānga kilinkubalaga, lelo bo bịkukīsanịa mụ Fenịke na mụ Samalịja, balinkubapāngila abāndu mụno abāpānja bāpīndukị̄le ukummwịtika Kyala. Īnōngwa sịsịsị syabahobwịle fịjo abị̄tikị bōsa.
44015004	Lelo bo bafịkịle mụ Jelụsalemụ, po papo balinkwambililịgwa nikipānga, na batumịgwa, na bakulu; abēne balinkubapāngila syosa isi Kyala ābōmbịle nabo.
44015005	Po papo balinkusụmụka bamo aba nkibụgụtila kya Bafalịsaị, aba bāli bị̄tikị, balinkujoba balinkuti: Abāpānja mpaka babụ̄tịgwe, kangi baligalịgwe ukulukōnga ululagilo lwa Mose.
44015006	Po papo abatumịgwa na bakulu balinkubūngāna, ukuti bajikētege īnōngwa jijiji.
44015007	Lelo bo bakānịkēne fījo, po papo Petelị alinkusụmụka alinkubabūla alinkuti: Mwe bāmyitu, mụmēnye ukuti ịjolo Kyala ālīsalị̄le une nkilūndilo kyinụ ukuti abāpānja mo balipilikilege ilịsyu lya Ịbāngilị nukulị̄tika bo ngulūmbilila une.
44015008	Umwene Kyala ummanyandụmbụla sya bāndu, jo ābasịsịmikị̄sye bo ịkubapa Mbepo Mwịkemo, bo papo ātupaga nanụswe.
44015009	Kangi alinkusịta nukubikapo ubukīndane nabumo pakāti pamyitu nabābo, alinkubēlusya īndụmbụla syabo ndwịtiko.
44015010	Lilino lelo, po fịkị mụkūnngela Kyala, apa mụkubatwika ikitwalo abị̄tikị, iki abā mmbị̄sukulu bītu na jujuswe twatolị̄gwe ukukipīmba?
44015011	Himma bo sịngajaga, lolị twịtikege, ukuti uswe kifwene bo bābo, tụkupokịgwaga mwịpyana lya NTWA Jesụ.
44015012	Lelo ikilūndilo kyosa kilinkuja mye ịtolo, kilinkubapilikisya ba Balịnaba na Paulị bo bịkubapāngila isya fị̄ka nifị̄swigu, ifị Kyala ābapelelaga abāpānja mmaboko gābo.
44015013	Abēne bo bamalịle ukujoba, po papo Jakobụ alinkwamụla alinkuti: Mwe bāmyitu amụpilikisyege kumyangu.
44015014	Sịmyonị atubūlịle mụno Kyala ātalịle ukubakētela abāpānja, apa alinkubasalamo bamo ukuja bāndu bāke.
44015015	Isị sịkwịtikana namasyu ga bakụ̄ngụlụka, bo apa gasị̄mbị̄gwe aga gịkuti:
44015016	Pānyụma pali sịsịsị, nịsakugomokaga kangi, po nịsakujijēngaga kangi īnyụ̄mba ja Ndabitị iji jagwịle, nịsakugitendekesyaga imịsyalila gyake, nukujijēnga kangi;
44015017	ukuti abāndu bōsa aba bāsyele banndōndege UNTWA Nabapānja bōsa aba īngamụ jangu jijobị̄gwe kumyabo.
44015018	Bo ịkujoba UNTWA, uju āsịnāngị̄sye sịsịsị ukufụma liịjolo.
44015019	Po apa ulutụmụlilo lwangu lo ulu: Tungabatamyaga abāpānja aba bikupindukila kwa Kyala.
44015020	Lolị tubasị̄mbilege ukuti basōkengeko kubunyalị bwa fịfwanị, na kubulogwe, na kufịnyamāna ifị fịpị̄tị̄gwe kummịlo, kangi banganwaga ilịlopa.
44015021	Namanga kukabalilo akatalị amasyu ga Mose gịkulūmbililịgwa ntwaja tōsa nukubalịgwa nnyụ̄mba sya kwịpụ̄tilamo, kukuti ịsịku lya sabāti
44015022	Po papo abatumịgwa, nabakulu, nikipānga kyosa balinkutụmụla ukubasalamo abāndu nkilūndilo kyabo nukubatuma ku Antyokịja pamopēne na Paulị na Balịnaba. Balinkunsala Jụ̄ta uju bạ̄tigi Balisaba na Sịla aba bāli bāndu balōngosi mbāmyabo,
44015023	balinkubapa kalata uju āsị̄mbị̄gwe ukuti: Jo uswe twe batumịgwa na bakūlụ, twe bāmyinụ, tụkubaponịa mwe bāmyitu mwe ba mwa Antyokịja, na mụ Sịlịja, na mụ Kịlịkịja mwe mụfụmịle mbāpānja.
44015024	Papo tupilị̄ke ukuti abāmyitu bamo ukufụma kumyitu babatamị̄sye namasyu, nukugipalaganịa imyojo gyinụ, tukaja jo uswe twabalagị̄le.
44015025	Bo twịtikēne, twagịle nụnụ ukubasala abāndu bamo abā kubatuma kumyinụ, pamopēne na bakūndwe bītu ba Balịnaba na Paulị;
44015026	aba ubūmị bwabo baponịle ukubupēsya panōngwa ja ngamụ ja NTWA gwitu Jesụ Kilisịtị.
44015027	Po apa tubatumịle Jụ̄ta na Sịla, bo bịkubabūlaga syosa sịsịsị nimịlomo gyabo.
44015028	Namanga Mbepo Mwịkemo nanụswe, twagịle syo nụnụ ukuti tungabōngelāngapo ukubatwika ikitwalo ikisịto ukukīnda isị sịkulōndịgwa isya kuti:
44015029	Mụngālyaga ifị̄ndu ifị bị̄kemēsịsye kufịfwanị; mụnganwaga ilịlopa, mụngālyaga īnyama ja kinyamāna iki kipị̄tị̄gwe kummịlo, mwịjēpusyege na kubulogwe. Linga mụkwịjēpusya kuli fịfịfị, bo mụnosịsye. Mụgonege.
44015030	Lelo bo balagị̄gwe, balinkusụlụka ukubūka mwa Antyokịja; balinkubabūnganịa abị̄tikị bōsa, po papo balinkubapa kalata.
44015031	Lelo bo babalịle, balinkusekela panōngwa ja lusūbisyo ulu lwalịmo.
44015032	Po papo Jụ̄ta na Sịla aba bope bāli bakụ̄ngụlụka, balinkubasūbisya abāmyabo na masyu ga mị̄ngị, balinkubakasya.
44015033	Lelo bo bagonịlepo, abāmyabo ba mwa Antyokịja balinkubalaga nulutēngāno. Po papo balinkugomoka ukubūka kuli aba babatumịle. [
44015034	Lolị Sịla ātụmwịle ukusyala mụmo.]
44015035	Umwene lolị Paulị na Balịnaba balinkuja mụ mwa Antyokịja kukabalilo ịtolo, balinkumanyịsya nukulūmbilila ilịsyu lya NTWA pamopēne na bāngi bā bị̄ngị.
44015036	Lelo bo gakīndịlepo amasịku manāndi, po papo Paulị alinkummbūla Balịnaba alinkuti: Nduko tugomokeleko kukubakēta abāmyitu mụno bajīlị̄le, ntwaja tōsa mụno twalūmbililaga ilịsyu lya NTWA.
44015037	Umwene Balịnaba ālōndaga ukuti bammwege Johanị, uju bạ̄tigi Malika ukubūka nagwe.
44015038	Lolị Paulị akāliganịle ukuti bammwege Malika nukubūka nagwe, papo ulutasị ābajōngịle mụ Pamfịlịja, kangi ākānịle ukubūka nabo kumbōmbo.
44015039	Po papo lulinkutụpụka ulukānị ulukulūmba, lo lulinkubapelela ukutapukana, Balịnaba alinkummwega Malika, balinkwịpaka mụngalaba, balinkubūka mụ Saịpụlasị.
44015040	Lolị umwene Paulị alinkunsala Sịla, alinkubūka nagwe, bo abāmyabo, bammbīkịle mbulindililị bwa ịpyana lya NTWA, alinkusụmụka.
44015041	Po papo alinkukīsanịa mụ Sịlịja na mụ Kịlịkịja, bo ịkwenda alinkufịkasya ifịpānga.
44016001	Po papo Paulị alinkwakufịka mope na mụ Ndelịbe na mụ Lịsịtịla, mụno ālịmo umfụ̄ndịgwa jumo uju āli jo Tịmotị īngamụ, umwana gwa nkị̄kulu Unjụ̄ta uju āli mwịtikị,
44016002	lolị ugwịse ali Ngịlịkị. Jo balinkunnjoba ubunụnụ, abāmyabo ba mụ Lịsịtịla na mụ Ịkonịja.
44016003	Umwene Paulị alinkulōnda ukubūka nagwe Tịmotị, po papo alinkummbụ̄ta ububụ̄tịgwa papo bālimo Abajụ̄ta ntwaja tula, namanga bōsa bāmēnye ukuti ugwịse āli Ngịlịkị.
44016004	Lelo bo bịkukīsanịa ntwaja, balinkubapa abāndu īndagilo isị bālitikēne abatumịgwa na bakulu ba mụ Jelụsalemụ ukuti basịkōngege.
44016005	Po papo ifịpānga fịlinkukaka ndwịtiko, abị̄tikị balinkōngelapo kukuti ịsịku.
44016006	Po papo balinkukisanịa nkị̄su kya Fịlịgịja nikya Galatịja, namanga bākānịsị̄gwe na Mbepo Mwịkemo ukulūmbilila ilịsyu mwa Asịja.
44016007	Lelo bo bịkuja pakufịka mụ Mịsịja, balinkugela ukwịngila mụ Bịsịnịja, lolị Mbepo gwa Jesụ alinkusịta nukubịtikisya.
44016008	Abēne balinkwenda mụ Mịsịja, balinkusụlụka ukubuka mụ Tịloja.
44016009	Po papo ikisetuka kilinkummbonekela Paulị pakilo; alinkwaga umụ̄ndu jumo ugwa Mụmaketonịja īmịle ịkupyelesya kumyake ịkuti: Loboka gwịsege Mụmaketonịja ututūle.
44016010	Lelo bo Paulị akibwene ikisetuka, nakalīnga ịtolo tulinkwịtendekesya ukubūka Mụmaketonịja, tulinkumanya ukuti Kyala atubilikị̄le kukubabūla īndumị īnụnụ.
44016011	Po papo tulinkwịpaka mụngalaba ukufụma mụ Tịloja, tulinkugoloka ukubūka mụ Samatịlake. Ulwa kilābo tulinkwakufịka mụ Nịjapolị.
44016012	Ukufụma papo tulinkwenda tulinkwakufịka mụ Fịlịpị, aka ko kāja akakulūmba nkị̄su kya Maketonịja, aka kangi kāli mbulagilị bwa Balōma. Tulinkugonamo mụmo amasịku manāndi.
44016013	Lelo pịsịku lya sabāti, tulinkusōka pānja ukufụma nkāja, tulinkubūka pāmbali palwisi, apa twịnogonaga ukuti po pabujo bwa kwịpūtilamo. Tulinkutūgala, tulinkujoba na bakị̄kulu aba bābūngēne pāpo.
44016014	Po papo unkị̄kulu jumo uju āli jo Lịtịa īngamụ umūlisị gwa myenda imị̄lāngali (imịfụbīfụ), Ugwa nkāja ka Tyatịla, uju antị̄laga Kyala, jo alinkupilikisya jo uju UNTWA ālimmwịgwịle īndụmbụla ukusịpilikisya isị ājobaga Paulị.
44016015	Umwene lelo unkị̄kulu jula bo ōsị̄gwe na bannyụ̄mba jake bōsa, po papo alinkupyelesya alinkuti: Linga mụmmbwene ukuti nummwịtị̄ke UNTWA nalolị, po mụlị̄saga mụnyụ̄mba jangu mo mụgonege. Alinkutufịmbilisya fị̄jo.
44016016	Pị̄sịku limo bo tukubūka pabwịpụ̄tilo, po papo tulinkwaganịla nunndīndwana jumo untumwa, uju āli niīmbepo ja malago, uju ābakabilaga ikyuma ikị̄ngị fị̄jo abenenagwe nubulagusị bwake.
44016017	Jo alinkunkōnga Paulị nanụswe, alinkukōlela alinkuti: Abāndu aba bo babōmbị ba Kyala unkīnde, bịkubafụmụkisya īnjila ja bupokị.
44016018	Syo alinkubōmba amasịku mị̄ngị sịsịsị, po papo Paulị alinkukalala, alinkunsanụkila, alinkujibūla īmbepo alinkuti: Ngukulagilila mụngamụ ja Jesụ Kilisịtị, ukuti usōkemo nkāti mmyake. Po papo jilinkusōka pakabalilo kāko ịtolo.
44016019	Lelo bo abenenagwe bāgịle kasōkịle aka bāsūbilaga ukukabilamo, po papo balinkunkola Paulị na Sịla balinkubalụ̄sila pāsokonị nkyenị mmbalagilị.
44016020	Bo babatwele nkyenị mmbalongi, balinkubasịtaka balinkuti: Abāndu aba bịkupalaganịa akāja kītu, namanga Bajụ̄ta;
44016021	kangi bịkumanyịsya īnyị̄ho isị sịli mwịko kuli twe Balōma ukusị̄tika nukusịbōmba.
44016022	Po papo ikilūndilo kyosa kilinkōngana nabo kilinkubālukila, abēne abalōngị balinkubafụ̄la imyenda, balinkulagila ukuti bakomịgwege nifịkotị.
44016023	Lelo bo babakomịle ifịkotị fịfị̄ngị ịtolo, balinkubị̄galila nnyụ̄mba ja bannyololo, balinkunndagila unndindilila nyụ̄mba ja bannyololo ukuti abakētelelege fị̄jo.
44016024	Umwene bo āmbilị̄le ululagilo lulūlu, po papo alinkubabīka nkyụmba kya nkāti fị̄jo, amalūndi gābo alinkubafyātila mfịkị̄ngị.
44016025	Lelo pakilo pakāti, Paulị na Sịla balinkwịpụ̄ta nukwimba inyimbo sya kuntụ̄fya Kyala, abēne aba nnyololo abāngi balinkubapilikisya.
44016026	Po papo balinkunyomoka kịkuboneka akasenyenda akakulūmba, syope ninhyālo sya nyụ̄mba ja bannyololo sịlinkusụkānịka; nakalīnga ịtolo īnyị̄gị syosa sịlinkwịguka, nimmbīngu sya bōsa silinkulagala pāsi.
44016027	Po papo unndindilila nyụ̄mba ja bannyololo alinkwaga īnyị̄gị sị̄gwịke, alinkukwaba ulūbo lwake alinkuti nị̄goge, namanga ị̄nogonaga ịkuti abannyololo bajōngịle.
44016028	Umwene lolị Paulị alinkukōlela ilịsyu ilị̄kulumba alinkuti; Ūngịbōmbelaga nasịmo īmbị̄bị, buno twesa tulịmo.
44016029	Lelo bo akōlị̄le ukuti batwale īnyāle, po papo alinkubopela nkāti, alinkwịngila nnyụ̄mba, alinkutetema nukwịtāga nkyenị mwa Paulị na Sịla.
44016030	Po papo alinkubasōsya pānja alinkuti: Mwe bakulūmba, mbōmbe fịkị ukuti mbokịgwege?
44016031	Abēne balinkummwamụla balinkuti: Ummwịtikege UNTWA Jesụ, po kupokịgwaga ugwe na bannyụ̄mba jako bōsa.
44016032	Po papo balinkulūmbilila kumyake ilịsyu lya NTWA pamopēne na bannyụ̄mba jake bōsa.
44016033	Umwene alinkubēga pakabalilo kāko pakilo, alinkubasụka ifịfụlalo fyabo. Po papo nakalīnga ịtolo alinkōsịgwa jūjo na bannyụ̄mba jake bōsa.
44016034	Bo afyukịle nabo kunyụ̄mba jake, po papo alinkubategelekesya ifị̄ndu, alinkusekela fị̄jo pamopēne na bannyụ̄mba jake bōsa; papo ālimmwịtị̄ke Kyala.
44016035	Ulwa kilābo kyake nulubūnju, po papo abalōngị balinkubatuma abasịkali bābo balinkuti: Mukabābulege abāndu bala.
44016036	Po papo unndindilila nyụ̄mba ja banyololo alinkumpāngila Paulị alinkuti: Abalōngị batutumịle kukubābula, amụsōke lelo mụbūkege nulutēngāno.
44016037	Lolị Paulị ābabūlịle ātịle: Batukomịle bo bịkukēta bōsa, bo tukatula najimo, twe Balōma, batwịgalị̄le nnyụ̄mba ja bannyololo; bo aba kangi batusōsyege kubutị̄tu! Nakamo! Bị̄se batusōsye bābo.
44016038	Po papo abasịkali balinkwakubābūla abalōngị amasyu gagaga. Abēne lolị balinkutị̄la bo bapilị̄ke ukuti Balōma.
44016039	Balinkubābula nukwakubatēngulila; po papo balinkubasōsya, balinkubasūma ukuti basōkemo nkāja.
44016040	Po papo Paulị na Sịla, balinkusōka nnyụ̄mba ja bannyololo, balinkwakwịngila nnyụ̄mba ja Lịtịa balinkubakēta abāmyabo nukubakasya, balinkubūka.
44017001	Po papo balinkukisanịa mwa Amfipoli na mwa Apolonija, balinkwakufịka mụ Tesalonịkị, mụno jālịmo īnyụ̄mba ija kwịpūtilamo ja Bajụ̄ta.
44017002	Umwene Paulị alinkwịngịla mụno bālimo, bo mụmo ābōmbelaga bwịla, alinkujoba nabo isya mwa kalata bāsabāti batatu.
44017003	Alinkubị̄gulila nukubamanyịsya isya kuti: Kilisịtị fịkuti akubilwege nukusyuka mbafwe. Nukuti Jesụ jujuju, uju ngubafụmụkisya umwe, jo ju Kilisịtị.
44017004	Po papo bamo sịlinkubakola, balinkuja pamopēne na Paulị na Sịla, na Bagịlịkị aba bantị̄laga Kyala bā bị̄ngị fị̄jo, na bakị̄kulu abalōngosị bā bị̄ngị.
44017005	Lolị Abajụ̄ta kalinkubāga akabịnị, balinkubēga bamo abāndu abā mwalo ịtolo aba mụ̄sokonị, balinkubabūngānịa ukuja kilūndilo balinkukasāmbulanịa akāja balinkujisịganịla īnyụ̄mba ja Jasonị balinkusūbila ukubāgamo ba Paulị na Sịla ukuti babatwalege nkyenị mbāndu.
44017006	Lelo bo bakabāgamo nnyụ̄mba, po papo balinkunkwaba Jasonị pamopēne na bāmyabo bamo, balinkubatwala nkyenị mbakulūmba ba kāja, balinkukōlela balinkuti: Abāndu aba bakisāmbulenịe ikị̄su kyosa, bị̄sịle kōpe nakuno,
44017007	bo aba Jasonị ābāmbilị̄le. Bōsa bababa bịkubōmba isị sịkīndēne nindagilo sya Kesalị, ukuti alịko umalafyale ujūngi, uju bịkuti jo Jesụ.
44017008	Po papo abāndu bōsa pamopēne na bakulūmba ba nkāja, bo bapilị̄ke sịsịsị balinkunyomoka fị̄jo.
44017009	Abēne ba Jasonị nabanịne bo basōsịsye ifya nkole, po papo balinkubalekesya.
44017010	Po papo nakalīnga ịtolo abāmyabo balinkubasụmụsya ba Paulị na Sịla pakilo kubūka mụ Beleja abēne bo bafịkịle kula, balinkwakwịngila nnyụ̄mba ja kwịpūtilamo ija Bajụ̄ta.
44017011	Lolị abēne abāndu ba mụ Beleja bāli namahala ukubakīnda abāndu ba mụ Tesalonịkị; namanga balyambililaga ilịsyu nindụmbụla jōsa, bwịla ịtolo balinkubēnēsya bakalata, ukuti basịmanyege linga sya nalolị isị bịkujoba ba Paulị na Sịla.
44017012	Lelo bā bị̄ngị balinkwịtika, na bakị̄kulu Abagịlịkị abīmikịgwa, na banyāmbala bā bị̄ngị.
44017013	Lolị Abajụ̄ta aba mụ Tesalonịkị, bo bapilị̄ke ukuti Paulị ịkulūmbilila ilịsyu lya Kyala na mụ Beleja, po papo bope balinkubūka, balinkwakubōnānga īnyịnogono nukufịsāmbulania ifịlūndilo fya bāndu.
44017014	Po papo abāmyabo balinkunsụmụsya Paulị nakalīnga ukubūka kunyanja. Lolị Sịla na Tịmotị balinkusyala mụmo.
44017015	Abēne aba bansịndikilaga Paulị balinkwakummbīka mwa Atenị. Po papo balinkugomoka nululagilo ulu lwafụmịle kwa Paulị ukuti Sịla na Tịmotị bankōngege nakalīnga.
44017016	Umwene Paulị bo ịkubagụ̄lila ba Sịla na Tịmotị mụ Atenị, umōjo gwake gulinkukalala fị̄jo bo āgịle akāja kị̄swile nifịfwanị.
44017017	Po papo alinkukānịkana na Bajụ̄ta na batị̄la Kyala nnyụ̄mba ja kwịpụ̄tilamo, naba āganịlaga nabo bwịla mụ̄sokonị.
44017018	Po papo balinkwaganịla nagwe bope abaganamahala ga Epịkụlị na ga Sịtoịkị balinkukanịkana nagwe. Bamo balinkujoba balinkuti: Ịkulōnda ukujoba sya fịkị unndweti uju? Abāngi balinkuti: Alīti mfụmụsya ba kyala abahēsya. Papo Paulị ālūmbililaga isya Jesụ nisya kusyuka.
44017019	Po papo balinkummwega Paulị balinkubūka nagwe pa Alyopagi balinkuti: Kali ubagị̄le ukutulingania ulumanyịsyo ulupya ulu kufụmụsya?
44017020	Buno hēsya ịtolo isị utwele mụmbulukutu syitu; fyobēne tukulōnda ukusịmanya mụno sịjīlị̄le.
44017021	Namanga bōsa abenekāja ka Atenị na bahēsya aba bājaga mụmo, bakālōndaga nasịmo isị̄ngị isya kwịjangakisya lolị syene isya kujoba nukupilikisya isya tūndu utupya.
44017022	Po papo Paulị alinkwima pakāti pa Alyopagi alinkujoba alinkuti: Mwe bāndu ba Atenị, mụli syosa isị ngētịle, nāgịle ukuti mụkīndilị̄le ukubatị̄la bakyala.
44017023	Papo bo ngusyungūtila nukutukēta utūndu twinụ twa mmbujo bwinụ bwa kwịpūtilamo, nkyagịle kyope nikigemo iki kisị̄mbị̄gwepo isya kuti: Kwa Kyala uju akamanyịgwa. Lelo uju mụkwịpụ̄tako kisịta kummanya, jo uju ngubafụmụkisya.
44017024	Kyala umpelị gwa kị̄su na ifị fịlịmo mụmo, jo NTWA gwa kumwanya na pāsi; umwene atịkutūgala nnyụ̄mba sya kwịpụ̄tilamo isị sịjēngị̄gwe na bāndu.
44017025	Kangi atịkubōmbelịgwa na maboko ga bāndu, ukuti afwanege āgị̄lwe fịmo; buno umwene jo uju ịkubapa ubūmị abāndu bōsa, numūjị, na fyosa ịtolo.
44017026	Umwene ifịkolo fyosa fya bāndu āfịpelịle ukufụma mmụ̄ndu jumojwene, ukuti fịjēngege mōsa nị̄kulu, alinkufịbīkila ngānị utubalilo twabo, nimịpaka gya bujēngo bwabo;
44017027	ukuti ifịkolo ifyo fị̄nndōndege Kyala, kifwene bo ukupalamāsya Palamasya ịtolo fyendege nukummwaga. Loli pope umwene Kyala akaja kubutalị nanụswe.
44017028	Bo apa ājobịle jumo ātịle: Namanga mụ mmyake jūjo tuli būmị, tụkwenda kangi tulịko; bo apa bope abāgula nyīmbo bīnụ bamo bājobịle bātịle: Buno nanụswe tuli ba lujụ̄ngụ lwake.
44017029	Lelo apa uswe tuli bāna ba Kyala, tungịnogonaga ukuti ubwa Kyala bufwene na sahabu pamo na fesa, pamo nịbwe, ifị fịsongolị̄gwe nubumang'anyị pamo ninyịnogono sya bāndu.
44017030	Utwene utubalilo twa busịtakumanya, to Kyala ātulekịle ịtolo, āfwanaga atịkukēta, lolị lilino ịkubalagila abāndu bōsa, mōsamōsa ukuti bị̄lātege.
44017031	Namanga ālyimikị̄le ngānị ilị̄sịku lya kwịsakukilōngelapo ikị̄su mbugolofụ, umụ̄ndu uju ālimmwimikị̄le nganị. Sịsịsị syo āsịsịsịmikị̄sye kubāndu bōsa apa ansyusyaga mbafwe.
44017032	Abēne lelo bo bapilị̄ke isya kusyuka mbafwe, bamo balinkummōbela, lolị abāngi balinkuti: Syo twịsakukupilikisyaga kangi pabūngi sịsịsị.
44017033	Po papo Paulị alinkusōkamo nkilūndilo kyabo, alinkubūka.
44017034	Lolị abāndu bamo balinkuja pamopēne nagwe, balinkwịtika. Mụli bābo jumo āli jo Ndyonisi ugwa pa Alyopagi, nunkị̄kulu jumo uju āli jo Ndamali īngamụ nabāngi aba bāli nabo pamopēne.
44018001	Pānyụma pali sịsịsị, po Paulị alinkusōkamo mwa Atenị, alinkubūka mụ Kolịntị.
44018002	Mo alinkwakummwaga Unjụ̄ta jumo uju āli jo Akwila īngamụ, uju apāpilị̄gwe mụ Pontị. Jo āfịkaga ịtolo ukufụma mụ Ịtalịja pamopēne nunkasị gwake Pịlịsịla, papo Kesalị Kilautịja ālagị̄le ukuti Abajụ̄ta bōsa basōkemo mụ Loma. Umwene Paulị alinkubūka kukubakēta,
44018003	papo īmbōmbo jabo ija kusona īhēma jali bo ji ja Paulị, po apa alinkutūgala nabo, balinkubōmba īmbōmbo pamopēne.
44018004	Bwịla pị̄sịku lya sabāti ājobaga nabo nnyụ̄mba ja kwịpụ̄tilamo, alinkugela ukubakwaba Abajụ̄ta na Bagịlịkị.
44018005	Lelo bo Sịla na Tịmotị bị̄sịle ukufụma Mụmaketonịja, po papo Paulị alinkwịkolānịa fị̄jo nukulūmbilila; alinkubasịsịmikisya Abajụ̄ta ukuti: Jesụ jo Kilisịtị.
44018006	Lelo bo bịkumpīnga nukuntuka amahēlụ, po papo alinkukụng'ụ̄nda imyenda gyake alinkubabūla alinkuti: Linga mụsobịle nōngwa jīnụ jujumwe, une ndi mwelụ ịtolo, ukwanda lilino nịkulabilaga kubāpānja.
44018007	Po papo alinkusōkapo pāpo, alinkwịngila nnyụ̄mba ja mụ̄ndu jumo uju āli jo Tịtị Jụsịtị, uju antị̄laga Kyala uju īnyụ̄mba jake japalamēne ninyụ̄mba ja kwịpụ̄tilamo.
44018008	Lolị Kilisịpị unkulūmba gwa nyụ̄mba ja kwịpụ̄tilamo, alinkummwịtika UNTWA ninyụ̄mba jake jōsa; bope na Bakolịntị ba bị̄ngị bo bapilike, balinkwịtika nukōsịgwa.
44018009	Po papo UNTWA alinkummbūla Paulị nkisetuka pakilo alinkuti: Ungatị̄laga, lūmbililaga ịtolo ungabatamaga;
44018010	namanga une ndi nanụngwe; najumo atịsakulwaga nanụngwe nukūkūfụlasya, buno ndi nabāndu ba bị̄ngị nkāja mụno.
44018011	Po papo Paulị alinkugona mụmo ikyinja nimyesị ntandatu, alinkumanyịsya ilịsyu lya Kyala mmyabo.
44018012	Lolị bo Galịo akolịle ubulindililị bwa mwa Ākāja, po papo Abajụ̄ta balinkummotokela Paulị, balinkuntwala pabulōngelo,
44018013	balinkuti: Tụkụnsịtaka umụ̄ndu uju papo ịkubasōnga abāndu ukuti bīpụ̄tege kwa Kyala ukukīndana nululagilo.
44018014	Umwene Paulị bo ịkuti nāndege ukujoba po papo Galịo alinkubabūla abajụ̄ta alinkuti: Mwe Bajụ̄ta umwe, linga umụ̄ndu uju abōmbịle īmbị̄bị sịmo īngulūmba, pamo ubukomụ bumo ububị̄bị, po nābagị̄le ukupilikisya īnōngwa jīnụ.
44018015	Lolị papo nāgịle lukānị ịtolo ulwa masyu, ningamụ, nululagilo lwinụ, po amụsịkētege jujumwe mụtụmụlege. Une ngịgana ukuja gwa kusịlōnga sịsịsị.
44018016	Po papo alinkubakagapo pabulōngelo.
44018017	Po papo bōsa balinkunkola Sosịtenị, unkulūmba gwa nyụ̄mba ja kwịpūtilamo, balinkunkoma palapala pabulōngelo, umwene Galịo alinkusịta nukusịbīkilako umōjo sịsịsị.
44018018	Pānyụma pali sịsịsị, Paulị alinkugonapo amasịku mị̄ngị, lelo po papo alinkwenda nukulagana na bāmyabo. Alinkuloboka ukubūka mụ Sịlịja, balinkubūka nagwe ba Pịlịsịla na Akwila. Mụ Kenkịlịja mo alinkumwa īnywịlị syake, namanga syali sya lujīganịko.
44018019	Balinkufịka mụ Efesị, mo alinkubaleka abanịne; umwene lolị alinkwịngila nnyụ̄mba ja kwịpụ̄tilamo, alinkukānịkana na Bajụ̄ta.
44018020	Abēne balinkunsūma ukuti agonepo akabalilo akatalị, alinkukāna.
44018021	Loli bo ịkulagana nabo alinkuti: Ngwakwịsaga kangi kumyinụ linga Kyala ị̄tị̄ke. Po papo alinkwịpaka mụngalaba ukufụma mụ Efesị, alinkubūka.
44018022	Lelo bo afịkịle mụ Kesalịja, alinkufyuka, alinkwakukiponịa ikipānga. Po papo alinkwakusụlụka ukubūka ku Antyokịja.
44018023	Lelo bo agonịlepo panāndi, alinkusụmụka ukubūka, alinkwakwenda nkisu kya Galatịja nikya Fịlịgịja mụmo fịkōnganị̄le, alinkubakasya abafụ̄ndịgwa bōsa.
44018024	Lelo po papo alinkwịsa mụ Efesị Unjụ̄ta jumo uju āli jo Apolo īngamụ, uju āpāpilị̄gwe mwa Alịkịsandalịja, umwengo ịtolo ukujoba īnōngwa kangi uju abamēnye fị̄jo bakalata.
44018025	Jo āmanyịsị̄gwe injila ja NTWA, kangi papo īmbepo ampyaga fịjo mụ̄nda, alinkugolosya ịtolo ukujoba nukumanyịsya isya Jesụ; napapo ālumēnye lwene lu lōsyo lwa Johanị.
44018026	Pịlịsịkịla na Akwila bo bampilị̄ke ịkusịjoba ịtolo nubukịfụ nnyụ̄mba ja kwịpụ̄tilamo, balinkummwega balinkubūka nagwe kumyabo, balinkukīndapo ukogolosya balinkummanyịsya injila ja Kyala.
44018027	Lelo bo Apolo atụmwịle ukuloboka ukubūka mwa Ākāja, po papo abāmyabo balinkunkasya, balinkubasị̄mbila kalata abafụ̄ndịgwa ukuti bammwambililege. Lelo bo afịkịle alinkubatūla fị̄jo abāmyabo aba bāli bị̄tikị mwịpyana.
44018028	Namanga umwene ābatobesyaga fị̄jo Abajụ̄ta pabwelụ ịtolo, alinkubanāngisya ukufụma mwa bākalata ukuti Jesụ jo Kilisịtị.
44019001	Lelo bo Apolo ali mụ Kolịntị, po papo Paulị alinkwenda nkị̄su kya kulūlu, alinkwakufịka mụ Efesị. Mo alinkwakubāga bamo abafụ̄ndịgwa.
44019002	Alinkubalālūsya alinkuti: Kali mwalyambilị̄le īmbepo Mwịkemo bo mụkupīnduka? Bālyamwịle bātịle: Mma, tukapilikamo sịku nukuti alịko Mbepo Mwịkemo.
44019003	Kangi alinkubalalusya alinkuti: Po mwalyosị̄gwe lōsyo lukị? Abēne balinkummwamụla balinkuti: Ulōsyo lwa Johanị.
44019004	Jope Paulị alinkujoba alinkuti: Johanị ōsyaga ulōsyo lwa lupīnduko. Alinkubabūla abāndu ukuti ba mmwitikege uju ịkwịsa mụ̄nyụma mmyake, ju Jesụ.
44019005	Lelo bo bapilị̄ke sịsịsị, po papo balinkōsịgwa mụ̄ngamụ ja Jesụ UNTWA.
44019006	Umwene Paulị bo ababīkịlepo amaboko, po papo Mbepo Mwịkemo alinkubasololokela, balinkwanda ukujobela mụndimị īmbya, balinkukụ̄ngụlụka.
44019007	Bōsa pamopēne bāli abanyāmbala kalōngo na babili.
44019008	Po papo kukabalilo akā myesị mịtatu Paulị ābūkaga nnyụ̄mba ja kwịpụ̄tilamo, alinkujoba nubukịfụ, alinkulālūsania nabo nukubakwaba na masyu amanụnụ agā kitāngālala kya Kyala.
44019009	Lolị bamo balinkuja nulukānị, balinkusịta nukwịtika, balinkujijoba ububị̄bị injila ja NTWA nkyenị nkilūndilo, po papo Paulị alinkusōkapo alinkubaleka, alinkubapāgula abafụ̄ndịgwa, bwịla alinkumanyịsya nnyụ̄mba ja kumanyịkisyamo ija Tilanị.
44019010	Bo balinkubōmba bunobuno kukabalilo ka fyinja fịbili. Po apa bōsa abāndu aba bali mwa Asịja Abajụ̄ta na Bagịlịkị balinkwenda nukupilika ilịsyu lya NTWA.
44019011	Umwene Kyala alinkupela ifị̄ka ifịpala ifya kuswịgisya mmaboko ga Paulị;
44019012	abāndu bēgaga ifịtambāla nimyenda igīngi igya mbōmbo igi Paulị āgibōmbelaga bo gibīkịgwepo pababịne. Balinkwenda nukupona īmbūngo syabo; bope na bala bāli niīmbepo īnyalị sịlinkusōkamo nkāti mmyabo.
44019013	Lolị Abajụ̄ta bamo abēmbēsị abasōsyaīmbepo īnyalị, balinkugela bope ukujijoba īngamụ ja NTWA Jesụ kuli bala bali niīmbepo īnyalị, balinkuti: Nịkubakagila mụngamụ ja Jesụ uju ịkunnjoba Paulị.
44019014	Abēne lolị aba bābōmbaga sịsịsị, bāli bāna ba Sịkeba umpụ̄tị unkulūmba gwa Bajụ̄ta, bāli bahāno na babili.
44019015	Po papo īmbepo īnyalị jilinkubāmụla jilinkuti: Jesụ jo nummēnye nalolị, jope na Paulị nummwag ni e; lolị umwe mwe bānị?
44019016	Lelo po papo umụ̄ndu uju āli niīmbepo īnyalị alinkubanyẹ̄lela alinkubatola nukubagwisya, alinkubafụ̄nda bōsa, balinkubopa bo bakafwala nakamo ukusōka nnyụ̄mba jila kangi bo bali nifịfụlalo.
44019017	Syo sịlinkufụmụka ku Bajụ̄ta na Bagịlịkị bōsa aba bali mwa Efesị, bōsa lulinkubāga ulutēnde lu lwịngị. Ijēne īngamụ ja Jesụ jilinkwimikịgwa.
44019018	Po papo bị̄ngị aba bālị̄tị̄ke balinkwịsa, balinkwịlāta pabwelụ nukusịjoba syosa isị bābōmbịle.
44019019	Abāngi ba bị̄ngị aba bābōmbaga isya mānjele, balinkubabūngānịa bakalata bābo, balinkubakosya mmōto bo bịkukēta bōsa. Lelo bo bịkubala untēngo gwabo, balinkwaga gufịkịle pandalama sya fesa baelufụ amalōngo mahāno (50,000).
44019020	Bo lilinkuja bunobuno ilịsyu lya NTWA, lilinkukula nukukaba amaka.
44019021	Lelo bo sịmalīke sịsịsị, po papo Paulị alinkwịnogonela mmōjo gwake ukuti ịkwendaga ija Mụmaketonịja na mwa Ākāja ukubūka mụ Jelụsalemụ. Alinkuti: Bo ngonịlemo mụmo, ānịkubūkaga kukukakēta akāja ka Loma kōpe.
44019022	Lelo bo abatumịle Mụmaketonịja ababōmbị bāke babili, Tịmotị na Elasịtị, alinkugonapo panāndi mwa Asịja.
44019023	Lelo pakabalilo kāko gulinkuboneka unjwego unkulūmba kula ku Efesị panōngwa ja njila ja NTWA.
44019024	Namanga āliko umụ̄ndu jumo umpōsị gwa fesa, uju ali jo Ndemetelịo īngamụ, uju āpōndaga ifịfwanị fya nnyụ̄mba ja fesa ija Kyala unkị̄kulu uju bạ̄tigi jo Atemị, ābatwalilaga ubukabị bu bwịngị abafūndị bāke.
44019025	Ndemetelịo alinkubabūngānịa ababōmbambōmbo bababa pamopēne nabāngi bōsa abā mbōmbo jijiji, alinkubabūla alinkuti: Mwe bị̄nāngu, nanụmwe mụmēnye ukuti ubukabị bwitu bụkufụma mụmbōmbo jītu iji,
44019026	kangi mụsịbwene nukupilika ukuti mụkaja mo mwa Efesị mwene, lolị nkị̄su kyosa kya Asịja, umụ̄ndu uju Paulị abasōngịle nukubasyụtụla abāndu ba bị̄ngị ịkuti: Bakaja bo bakyala napanāndi aba bịkutendekesịgwa namaboko ga bāndu.
44019027	Mụngātigi ubupalapala bububu ubwa kusyokelịgwa īmbōmbo jītu buli ku kumyitu kwene, himma, lolị buli na ku kūnyụma ja kyala gwitu unkị̄kulu unkulūmba Atemị, uju ịsakwịpelaga gwa ịtolo, jope ịsakusụlụsịgwagwa ubukulūmba bwake, uju bōsa aba mwa Asịja na nkị̄su kyosa bịkwịpụ̄ta kumyake.
44019028	Lelo bo bapilị̄ke sịsịsị, po papo balinkukalala fị̄jo, balinkujwega balinkuti: Nkulūmba uju Atemị gwa Baefesị!
44019029	Po papo akāja kōsa kalinkwịsula nunjwego, balinkwaluka pamopēne, balinkubūka kunyụ̄mba ja kukētelamo utusụmo tōsa, balinkubakola ba Gajị na Alisịtalịkị abanịne ba Paulị aba Mụmaketonịja aba bālyendịle nagwe.
44019030	Umwene Paulị alinkuti mbūke mụmo bākomēne abāndu, lolị abafụ̄ndịgwa bāke balinkunngomola.
44019031	Bope nabakulūmba bamo aba mwa Asịja aba bamanyēne nagwe, balinkuntumila īndumị Paulị ukunsūma ukuti, angasụlwa ukwịtụpika nnyụ̄mba ja tusụmo.
44019032	Lolị bamo balinkujwega isị̄ngị, bope abāngi isị̄ngị, namanga ulukomāno lula lwafụlụnganị̄ke, ba bị̄ngị balinkusịta nukusịmanya isị bābūngānị̄le.
44019033	Po papo balinkunsụmụsya Alịkịsanda ukufụma nkilūndilo, uju Abajụ̄ta bālị̄mbịkịle nkyenị. Umwene Alịkịsanda alinkubabatamịsya nikiboko bo ịkuti njobēge nabo abāndu nịkanilege nkyenị mmyabo.
44019034	Lolị bo basyagēnị̄e ukuti Njụ̄ta, po papo balinkujwega bōsa pamopēne ilịsyu limolyene, balinkujwega utubalilo tubili kisịtakutūsỵa balinkuti: Nkulūmba ju Atemị gwa Baefesị.
44019035	Pānyụma unsị̄mbị gwa kāja kāko alinkubabatamịsya abāndu alinkubabūla alinkuti: Mwe bāndu ba mwa Efesị, jwanị uju akasyaganịa ukuti akāja ka'Efesị ko aka kịkujilindilila īnyụ̄mba ja kyala Atemị unkulūmba, nikifwanị iki kyatụnywịke ukufụma kumwanya?
44019036	Buno sịsịsị syo najumo atịkusịkāna, po fịkuti mụjege jōnjolo ịtolo, mụngakūjaga pakubōmba sịmo bo mụkị̄līngānịa.
44019037	Namanga mụbatwele abāndu aba, aba bakahījamo ifya nnyụ̄mba ja kyala gwinụ, kangi bakanhēlụlamo sịku kyala gwinụ unkị̄kulu.
44019038	Lelo linga Ndemetelịjo na bafụ̄ndị aba bāli nagwe bāli nōngwa numụ̄ndu, pabulōngelo palịpo, na balindililakāja balịpo, po balitwalanaga abānōngwa.
44019039	Lolị linga mụli nasyo isị̄ngị isị mụkulōnda syo sịsakulōngịgwaga ndukomāno ulwimikịgwa.
44019040	Buno tuli mbupalapala bwa kulōngịgwa kunōngwa ja kulūndukana kwa mụ̄syugu; namanga sịkajako nasịmo isya kwịnokesya panōngwa ja njwego gugūgu.
44019041	Lelo bo ajobịle sịsịsị, po papo alinkulubalanịa ulukomāno
44020001	Lelo bo unjwego gumalị̄ke, po papo Paulị alinkubabilikila pamopēne abị̄tikị, alinkubakasya nukulagana nabo, po papo alinkusụmụka ukubūka ku Maketonịja.
44020002	Umwene bo ēndịle mfị̄su fịla ābakasị̄sye namasyu ga mị̄ngị, alinkwakufịka nkị̄su kya Bagịlịkị;
44020003	mo alinkugona imyesị mịtatu. Lelo bo ịkuti nị̄pake mụngalaba ịkubūka mụ Sịlịja, Abajụ̄ta balinkwịtikana ukuntegelela; umwene alinkutụmụla ukugomoka ukwendela ija Mụmaketonịja.
44020004	Abēne aba bāli nagwe bāli bo ba Sopatelị ugwa mụ Beloja unnya Pili, na Alisịtalịkị na Sekụndị abā mụ Tesalonịkị, na Gajị ugwa mụ Ndelịbe. Na Tịmotị, na Tịkịka na Tịlofịmụ aba mwa Asịja.
44020005	Bo balinkutala nkyenị, balinkwakutugụ̄lila mụ Toloja.
44020006	Loli uswe tulinkwịpaka mụngalaba ukufụma mụ Fịlịpị, bo gakīndịle amasịku ga kyaka kya fịsyesye ifịsịtankese. Tulinkwakubāga mụ Toloja bo gakīndịle amasịku mahāno, mo tulinkugonamo amasịku mahāno na mabili.
44020007	Pị̄sịku ilịtasị ilya nndūngu, bo tubūngēne pakumenyanịa ikisyesye, po papo Paulị uju ạ̄tigi nịkulābilaga kilābo, alinkujoba nabo, alinkukābisya fị̄jo ukujoba ukufịka pakilo pakāti.
44020008	Lelo nnyụ̄mba ja kwịjulu mụno twakomēne, mo syalịmo īnyāle sị nyịngị.
44020009	Unndumyana jumo uju āli jo Jụtika īngamụ ātūgēle pị̄lịlịsya. Po papo tulinkunkola utulo utusịto bo Paulị ịkwendelela ukujoba, lelo bo atolị̄gwe nutulo, po papo alinkutụnyụka ukufụma kwịjulu lya butatu; balinkummwịnula umfwe ịtolo.
44020010	Po papo Paulị alinkwịka, alinkwịnama, alinkumpagata, alinkuti: Mụngajwegaga ubūmị bwake bukāli bulimo.
44020011	Lelo bo afyukịle kangi, alinkumenya ikisyesye, alinkulya. Umwene alinkwendelela ukubabūla īnōngwa sị nyịngị, alinkufịka nabo kubukye, po papo alinkusụmụka alinkubūka.
44020012	Abāndu bala balinkummwega unndumyana jula bo mūmị ịtolo; balinkuhoboka fị̄jo.
44020013	Po papo uswe tulinkutalapo ukubūka kūngalaba, tulinkwịpaka ukubūka mụ Aso, mo twajịlekumpakila Paulị. Namanga mo mụmo ālagị̄le, papo umwene ālōndaga ukwenda ija pị̄sīlya.
44020014	Lelo bo āganị̄le nanụswe mụ Aso, tulinkumpakila, tulinkwakufịka mụ Mịtịlene.
44020015	Po papo tulinkusụmụka ukufụma pāpo, ulwa kilābo tulinkunịngana nikya mụ Kịja ulwa kilābo ikīngi tulinkufịka mụ Samu, pị̄sịku ilịkongelesị tulinkwakufịka mụ Mịletị.
44020016	Namanga Paulị ātịle tụkukīndaga ịtolo mụ Efesị, papo akāliganịle ukukābila mwa Asịja. Ākūjaga ukuti linga sịbagị̄le, akajege mụ Jelụsalemụ pị̄sịku lya Pentekosịtị.
44020017	Ukufụma mụ Mịletị, Paulị alinkutuma īndumị mwa Efesị ija kubabilikila abakulu ba kipānga.
44020018	Lelo bo bị̄sịle kumyake, po papo alinkubabūla alinkuti: Umwe mụsịmēnye mụno nājīlị̄le nanụmwe akabalilo kōsa, ukufụma pị̄sịku lya kwanda ili nāfịkilaga mwa Asịja.
44020019	Mụmēnye mụno nammbōmbelaga UNTWA nulwịjị̄syo lōsa, namāsosị, nīngelo isị syalinyāgịle bo bịkundegelela Abajụ̄ta.
44020020	Mụmēnye ukuti ngāsyongānịkaga napanāndi pakubalūmbilila isị syali sya kubatūla, ndinkubamanyịsya pabwelụ ịtolo, mope na nnyụ̄mba syinụ.
44020021	Mo Ndinkusịsịmikisya ku Bajụ̄ta na ku Bagịlịkị, ukuti bapīndukilege kwa Kyala, nisya kuti bammwịtikege UNTWA gwitu Jesụ Kilisịtị.
44020022	Lilino pilikisyaga, une ngubūka ku Jelụsalemụ ne mpịnyịgwa ịtolo mụīmbepo, ngasịmanya isị sịkwakūnyịsilaga kūko.
44020023	Lolị isị nsịmēnye syene syo sya kuti Mbepo Mwịkemo ịkūsịsịmikisya kumyangu ntwaja tōsa, ukuti imịnyololo nubutolwe fịkūngụ̄lila une.
44020024	Lolị ndịkubabīkilako umōjo ubūmị bwangu, ukuti kāndu ka ntēngo, kwene ku kumalisya injila jangu, nububōmbelị ubu nālyambilị̄le ku NTWA Jesụ, ubwa kusịsịmikisya īndumị īnụnụ ija ịpyana lya Kyala.
44020025	Une nēmbēlịle uko na uko mmyinụ bo ngulūmbilila isya kitāngālala kya Kyala. Kēta, lilino Mmēnye ukuti mwesa mụtịsakwandisyamo ukūmbona mmāso.
44020026	Fyobēne nikusịsịmikisya kumyinụ gu mụ̄syugu, ukuti une ndi mwelụ ịtolo kuli uju linga ịkusoba.
44020027	Namanga une ngāsyongānịkepo napanāndi pakubafụmụkisya syosa isị Kyala ālinogwịne.
44020028	Mwandege lelo, mwịkētege bunụnụ, mụgukētege gōpe nuntị̄mo gōsa ugu Mbepo Mwịkemo ababīkịle ukuja mwe balindililị, ba kukitị̄ma ikipānga kya Kyala iki akikabịle niịlopa lyake jūjo.
44020029	Une Mmēnye ukuti bo mbūkịle ifịnyamāna ifịkali fịsakubị̄silaga, fyofịtịsakugupakisyaga untị̄mo.
44020030	Mope na mụ mmyinụ jujumwe bịsakutụpụkaga abāndu aba bịsakujobaga isyabutūngulu isya kubasofanịa, bịsakubakwabaga abafụ̄ndịgwa ukuti babakōngege bābo.
44020031	Ko kuno nịkuti amụjege māso, mụkūmbukege ukuti kufyịnja fitatu, pamụ̄si na pakilo, ngālekịlemo sịku ukubamanyịsya mwesa namāsosị.
44020032	Lilino lelo nịkubabīka mbulindililị bwa Kyala, na mwịsyu lya ịpyana lyake, ili libagị̄le ukubajēnga īsajo sya Kyala isị ababīkị̄le abāndu bāke.
44020033	Une nganyonywamo sịku fesa, pamo sahabu, pamo imyenda gya jumo.
44020034	Umwe mụmēnye ukuti ifị nālōndaga une nāba nāli nabo, gakābaga ga maboko gangu gagaga.
44020035	Syosa sịsịsị mbanāngị̄sye ukuti, fịkuti bo mwịjūlege bunobuno ukubatūla abōnywa, bo mụkukūmbuka amasyu ga NTWA Jesụ, aga ạ̄tigi: Ukupa nukwambilila, kusangalufụ ku kupa.
44020036	Lelo bo ajobịle sịsịsị, po papo alinkufụgama pāsi pamopēne nabo bōsa, alinkwịpụ̄ta.
44020037	Po papo bōsa ịtolo balinkulila fị̄jo, balinkunngwila Paulị mmakosị, balinkumfịpa.
44020038	Balinkukīndilila ukusụlụmanịa panōngwa ja ịsyu ili ājobaga ạ̄tigi: Mụtịsakwandisyamo ukūmbona mmāso. Po papo balinkwakunsịndikila kūngalaba.
44021001	Lelo bo tulagēne nabo, po papo tulinkwịpaka mụngalaba, tulinkugoloka ịtolo ukubūka mụ Kosị. Ulwa kilābo tulinkufịka mụ Loto, ukufụma mụmo tulinkwakufịka mụ Patala.
44021002	Mo tulinkwakujaga īngalaba iji jabūkaga mụ Fenịke; tulinkwịpaka tulinkubūka.
44021003	Lelo bo tufịkịle pabujo apa lwabonekaga ulusūngo lwa Saịpụlasị, po papo tulinkululeka kukị̄mama, tulinkubūka mụ Sịlịja, tulinkufịka mụ Tịlị; namanga mo īngalaba jasụlụsyaga ifịtwalo.
44021004	Lelo bo tubalōndịle abị̄tikị tubagị̄le, tulinkugonamo mụmo amasịku mahāno na mabili. Abị̄tikị bala balinkummbūlila mwa Mbepo Paulị ukuti angafyukaga ukubūka mụ Jelụsalemụ.
44021005	Lelo bo gamalị̄ke amasịku gītu, po papo tulinkusụmụka tulinkubūka. Abēne bōsa pamopēne na bakasị bābo na bānābo, balinkutusịndikila ukusōka nkāja. Bo tufịkịle kūmbali kunyanja po papo tulinkufugama pāsi tulinkwịpụ̄ta.
44021006	Po papo tulinkulagana nabo, uswe tulinkwịpaka mụngalaba, abēne balinkugomoka ukubūka kumyabo.
44021007	Uswe tulinkwendelela ninjila jītu ukufụma mụ Tịlị, tulinkwakufịka mụ Tolemai, mo tulinkubaponịa abāmyitu, tulinkugona nabo ilị̄sịku limo.
44021008	Ulwa kilābo tulinkusụmụka, tulinkwakufịka mụ Kesalịja, tulinkwakwịngila nnyụ̄mba ja Fịlịpụ unndumbililị gwa Ịbāngilị, uju jo jumo mụli bala bahāno na babili aba bāsalị̄gwe mụ Jelụsalemụ. Po papo tulinkugona mmyake.
44021009	Jo āli nabāna abalindwana bāna abasịtakwegịgwa; aba bākụ̄ngụlụkaga.
44021010	Lelo bo tugonịlepo amasịku gamo pāpo, po papo alinkusụlụka unkụ̄ngụlụka jumo ukufụma mụ Jụtaị, uju ali jo Agabu īngamụ.
44021011	Bo ịsịle apa twalịpo, po papo alinkwega umpāngo gwa Paulị, alinkwịpịnya amalūndi gāke na maboko alinkuti: Bo ịkuja bunobuno Mbepo Mwịkemo ịkuti: Umwenempāngo gugūgu bo bịsakumpịnyaga bunobuno Abajụ̄ta ba mụ Jelụsalemụ, nukummbīka mmaboko ga bāpānja.
44021012	Lelo bo tupilị̄ke sịsịsị, uswe na bāndu ba mụmo tulinkumpyelesya ukuti angafyukaga ukubūka ku Jelụsalemụ.
44021013	Umwene Paulị alinkwamụla alinkuti: Mụkubōmba sya fịkị apa mụkulila? Mụkulōnda ukūnyogonyola īndụmbụla jangu? Mụngātigi nịjalị̄le ku kupịnyịgwa kwene mụ Jelụsalemụ, himma, lolị na ku kufwīla panōngwa ja ngamụ ja NTWA Jesụ.
44021014	Lelo bo tutolị̄gwe ukuntēngulila, po papo tulinkunndeka tulinkuti: Ubwịgane bwa NTWA bo bubōmbịgwege.
44021015	Bo tugonịlepo amasịku gamo, po papo tulinkupịnya ifịtwalo fyitu, tulinkufyuka ukubūka ku Jelụsalemụ.
44021016	Tulinkubūka nabo bope bamo abafụ̄ndịgwa ba mụ Kesalịja, bo balinkwakutubīka kwa Mụnasonị uju twabūkaga kukutūgala nagwe kukabalilo akapị̄mba. Mụnasonị āli mụ Sakịbelị āli mwịtikị gwa masịku mị̄ngị.
44021017	Lelo bo tufịkịle mụ Jelụsalemụ, po papo abāmyitu balinkutwambilila nulusekelo ulukulūmba.
44021018	Ulwa kilābo, Paulị alinkubūka kukumponịa Jakobụ pamopēne nanụswe; bōsa na bakulu bākipānga balinkujapo.
44021019	Lelo bo abaponị̄sye, po papo alinkubapāngila syosa mụno syajīlị̄le. Isị Kyala āpelịle mbāpānja mbubōmbelị bwake.
44021020	Abēne bo bapilị̄ke, balinkuntụ̄fya Kyala, balinkummbūla Paulị balinkuti: Kēta gwamyitu, mụmo bajīlị̄le Abajụ̄ta baelufụ ba bị̄ngị aba bị̄tị̄ke; bōsa ịtolo bịkukola numōjo gōsa ululagilo lwa Mose.
44021021	Abēne bābūlị̄gwe īnōngwa syako, ukuti kubamanyịsya Abajụ̄ta bōsa aba bali mbāpānja ukuti bangalutị̄laga ululagilo lwa Mose, kangi nukuti bangababụ̄taga ububụ̄tịgwa abānābo nukuti bangasịkōngaga īnyị̄ho sya Bajụ̄ta.
44021022	Kali po tutigi fịkị? Sịli pabwelụ ịtolo bōsa bịsakupilikaga ukuti gwịsịle.
44021023	Lilino lelo ubōmbēge isị tụkukubūlaga. Tuli nabo abāndu bāna aba bị̄pịnyịle ndujīgo,
44021024	bo ubēgege bababa ukị̄jelusyege nabo ubahōmbelege jujugwe ukuti bammwege īnywịlị syabo. Po abāndu bōsa bịsakusyaganịaga ukuti īnōngwa syako syosa isị bābūlịgwaga sya ịtolo; lolị bakwage nanụngwe kwenda ndulagilo lwa Mose, nukulukōnga.
44021025	Isyene lolị isya bāpānja aba bị̄tị̄ke, syo tubasị̄mbị̄le kalata isị tutụmwịle ukuti: Bangālyaga nafịmo ifị fisōsịgwe kufịfwanị ukuja ịkemo, banganwaga ilịlopa bangālyaga īnyama ja kinyamāna iki kipị̄tị̄gwe kummịlo, kangi bịjēpusyengeko na kubulogwe.
44021026	Po papo Paulị ulwa kilābo alinkubēga abanyāmbala bala, alinkwịjēlusya nabo, alinkwịngila nnyụ̄mba ja NTWA, alinkufụmụsya mụno gājaga pakumalikila amasịku ga kwelusịgwa niịkemo lya kwịkemēsya ilya jumojumo ili lyajaga pakutwalịgwa.
44021027	Lelo bo gịkuja pakumalika amasịku mahāno na mabili gala, po papo Abajụ̄ta aba bāfụmịle mwa Asịja, bo bammbwene Paulị nnyụ̄mba ja kwịpụ̄tilamo, balinkukisāmbulanịa ikilūndilo kya bāndu kyosa, balinkunkola,
44021028	balinkujwega balinkuti: Mwe bāndu ba Ịsịlaelị, ịsaga mụtutūle! Umụ̄ndu uju jo uju ịkumanyịsya mōsa ịtolo isị sịkīndēne nikikolo kyitu, isị sịkulupīnga ululagilo lwa Mose na pabujo ubwịkemo ubu. Pamwanya pali sịsịsị, abị̄ngị̄sye Abagịlịkị nnyụ̄mba ja kwịpụ̄tilamo, abunyasị̄sye ubujo ubwịkemo ubu.
44021029	Namanga bālimmbwene Tịlofịmụ Umwefesị bo ịkwenda nagwe nkāja, balinkwịnogona ukuti kīngamo Paulị ālintwēle nnyụ̄mba ja kwịpụ̄tilamo.
44021030	Po papo akāja kōsa kalinkusāmbuka, abāndu balinkubūngāna mbibimbibi, balinkunkola Paulị, balinkunkwaba nukunsōsyamo nnyụ̄mba ja kwịpụ̄tilamo. Nakalīnga ịtolo ifịfịgo fịlinkwịgalịgwa.
44021031	Lelo bo bịkuti tunngoge, po papo īndumị jilinkummwaga unkulūmba gwa basịkali, ukuti akāja ka Jelụsalemụ kasalambanị̄ke.
44021032	Nakalīnga ịtolo alinkubēga abasịkali nabalōngosị bābo, alinkubopa ukusụlụka kukilūndilo kya bāndu aba apa bālipo. Abēne bo bammbwene unkulūmba gwa basịkali na basịkali bāke, balinkuleka ukunkoma Paulị.
44021033	Po papo unkulūmba gwa basịkali alinkusegelela alinkunkola, alinkulagila ukuti apịnyịgwege nimịnyololo mịbili. Po alinkulālūsya alinkuti: Kali umụ̄ndu jujuju jwanị? Kangi abōmbị̄le sya fịkị?
44021034	Po papo abāndu bamo nkilūndilo kila balinkujwega isị̄ngị, abāngi isị̄ngị. Umwene lelo bo atolị̄gwe ukusyaganịa bunụnụ isya nalolị panōngwa ja njwego, alinkubalagila abāndu bāke ukuti bakammbīke Paulị nkāti mwịlị̄nga.
44021035	Lelo bo Paulị afịkịle pantandalilo gwa pakifịgo, po papo alinkupīmbịgwa ịtolo na basịkali panōngwa ja bukāli bwa kilūndilo kya bāndu.
44021036	Namanga ikilūndilo kya bāndu kyakōngaga kilinkujwega kilinkuti: Nsōsyepo ujo.
44021037	Lelo bo ịkuja pakwịngisịgwa mwịlị̄nga, po papo Paulị alinkujoba nunkulūmba gwa basịkali alinkuti: Ngusūma ukujoba nanụngwe. Umwene alinkuti: o, umēnye ukujoba Ikigịlịkị?
44021038	Ngīmba ukaja gwe Mwegịpịtị, uju mbupị̄pị ịtolo abasāmbulenịe abāndu abagogị baelufụ bāna (4,000), alinkubūka nabo ndungalāngala?
44021039	Umwene Paulị alinkwamụla alinkuti: Une ndi Njụ̄ta gwa mụ Talịsị nkị̄su kya Kịlịkịja; ndi mwenekāja gwa kāja akafụmụke. Nikukusūma ukuti njobe nabo abāndu aba.
44021040	Lelo bo ammwịtikị̄sye, po papo Paulị alinkwima pantandalilo gwa pakifịgo, alinkubabatamịsya abāndu nikiboko. Bo kuli mye ịtolo, po papo alinkujoba nabo mụnjobelo ja Kihịbụlị alinkuti:
44022001	Mwe bāmyitu na mwe bātāta, amụpilikisyege isị ngujoba isya kwịnokesya lilino nkyenị mmyinụ.
44022002	Abēne bo bāgịle ukuti ịkujobela mụnjobelo ja Kihịbụlị, balinkōngelapo ukuja mye. Po papo Paulị alinkujoba alinkuti:
44022003	Une ndi Njụ̄ta, nāpāpị̄gwe mụ Talịsị nkisu kya mụ Kịlịkịja. Nākulīle nkāja kakakā ka Jelụsalemụ mmalūndi ga Gamalyelị. Namanyịsīgwe fījo ukulukōnga ululagilo lwa ba mbukūlu bītu. Nabikilepo fị̄jo umōjo pambōmbo ja Kyala, bo mụmo mụkubōmbela nanụmwe lilino.
44022004	Ndikubafwima aba bākōngaga injila jijiji, kōpe nukubagoga ndinkubagoga. Ndinkubapịnya abanyāmbala na bakị̄kulu, ndinkubị̄galila mụnyụ̄mba ja bannyololo,
44022005	bo apa umpụ̄tị unkulūmba nulukomāno lōsa lwa bakulu bābagị̄le ukusịsịmịkisya. Bo aba bālīmbēle bakalata ba kubatwalila abāmyitu Abajụ̄ta aba bāli mụ Ndamasịka. Ndikubūka mụ Ndamasịka ukuti ngabapị̄nyege abāndu bōsa aba bāli mụmo, nukubatwala mụ Jelụsalemụ ukuti mo bakafụ̄ndịgwege.
44022006	Lelo bo nịkwenda, nsegelị̄le mụ Ndamasịka, bo ilị̄suba lili pantu, nakalīnga ịtolo ndinkwaga ulumụlị ulukulūmba lụkufụma kumwanya, lulinkumụlika īmbafụ syosa apa nālipo.
44022007	Po papo ndịkugwa pāsi, ndinkupilika ilịsyu lịkujoba nanịne lịkuti: Gwe Saulị, gwe Saulị, kūfwima fịkị?
44022008	Po papo une ndinkwamụla ndinkuti: Gwanị, Malafyale? Umwene alinkummbūla alinkuti: Jo une ne Jesụ gwa mụ Nasaletị ne kūfwima.
44022009	Abēne aba nāli nabo balinkulubona ulumụlị, lolị bakālipilị̄ke ilịsyu lya uju ājobaga nanịne.
44022010	Po papo ndinkunndālūsya ndikuti: Mbōmbēge fịkị lelo gwe NTWA? Umwene UNTWA alinkummbūla alinkuti: Sụmụkaga ubūkege mụ Ndamasịka, mo kwakubūlịgwaga syosa isị sịlagilị̄gwe ukuti syo usịbōmbēge.
44022011	Panōngwa ja lumụlị ulukali lula, ndinkwaga ndịkukēta, po papo abị̄nāngu bala nāli nabo balinkūngola ikiboko mpaka ndinkwakufịka mụ Ndamasịka.
44022012	Lelo ālimo mụmo umụ̄ndu jumo uju āli jo Ananịja īngamụ, uju antị̄laga Kyala, nululagilo lwitu, uju īmikịgwaga fị̄jo na Bajụ̄ta bōsa aba bālimo mụ Ndamasịka.
44022013	Jo alinkwịsa kumyangu kukūngēta, alinkwima pabupị̄pị nanịne, alinkummbūla alinkuti: Gwamyitu Saulị, kētaga kangi! Po papo pakabalilo kalakala ndinkwenda nukukēta kangi, ndinkummbona.
44022014	Po papo Ananịja alinkummbūla alinkuti: Kyala gwa bị̄sukulu bītu akusalịle ukuti ubumanyege ubwịgane bwake, nukummbona Ummbōmbị gwake unngolofụ, kangi nukupilika ilịsyu lyake jūjo bo ịkujoba.
44022015	Namanga kwịsakujaga nkētị gwake kubāndu bōsa, kwịsakusịsịmikisyaga isị usịbwene naisị usịpilị̄ke.
44022016	Lilino lelo kukābila fịkị? Sụmụka gōsịgwege, usụkịgwege īnōngwa syako, bo kujijoba īngamụ jake.
44022017	Po papo ndinkugomokelamo kangi mụ Jelụsalemụ, lelo bo ngwịpụ̄ta nnyụ̄mba ja kwịpụ̄tilamo, ndinkukomwa.
44022018	Ndinkummbona UNTWA ịkūmbūla ịkuti: Endelelaga usōkemo mbibimbibi mụ Jelụsalemụ, namanga abāndu ba mụmo batịsakusyambililaga isị kūsịsịmikisya une.
44022019	Une ndinkummwamula ndinkuti: Gwe NTWA, kēta abēne bāmēnye ukuti jo une nāsyungūtilaga nnyụ̄mba sya kwịpụ̄tilamo syosa nābakolaga nukubị̄galila nnyụ̄mba sya bannyololo, kangi nābakomaga bōsa aba bākwịtikaga ugwe.
44022020	Pope na pala lyonekaga ilịlopa lya Sịtefanị unkētị bo ịkugogịgwa, na jujune nālyimịle papo ndinkuti bajị̄le, ndinkulindilila imyenda gyabo bābo banngogaga umwene.
44022021	Po papo umwene UNTWA alinkummbūla alinkuti: Būka, namanga nịkukutumaga kubutalị kubāpānja.
44022022	Abēne bo bịkumpilikisya ukwịsakufịka pị̄syu lilīli, po papo balinkwịnula amasyu gābo balinkuti: Nsōsyope umụ̄ndu bo jujuju pakị̄su apa; namanga kukammbagila ukuti ajēngeko kubūmị.
44022023	Lelo bo bịkujwega, bịkutāga imyenda gyabo nukusopa ulufụ̄mbi kumwanya,
44022024	po papo unkulūmba gwa basịkali alinkulagila ukuti bammwịngisyege mwịlị̄nga, kangi alinkuti alālūsịgwege bo ịkukomịgwa nifịkotị ukuti basịmanyege isị banjwegelelaga Abajụ̄ta bunobuno.
44022025	Abēne lelo bo bampịnyịle ukuti bankomege nifịkotị, po papo Paulị alinkunndālūsya uju ālyimịle pāpo alinkuti: Kali sị̄tikisị̄gwe umwe ukunnkoma Unndōmo bo akalōngịgwa?
44022026	Umwene unndōngosi jula bo apilị̄ke lilīli, alinkubūka kunkulūmba gwa basịkali alinkwakummbūla alinkuti: Kulōnda ukubōmba sya fịkị? Buno umụ̄ndu uju Ndōma.
44022027	Po papo unkulūmba gwa basịkali ainkummbūkila Paulị, alinkunndālūsya alinkuti: Ūmbūle bule uli Nndōma? Umwene Paulị alinkuti: Ena,
44022028	Po papo unkulūmba gwa basịkali alinkummwamụla alinkuti: Une mbukabịle Ubulōma nindalama sị nyịngị fị̄jo. Umwene Paulị alinkwamụla alinkuti: Loli une nāpāpị̄gwe ndi Nndōma.
44022029	Abēne aba bālōndaga ukunndālūsya balinkwepukapo nakalīnga ịtolo, jope nunkulūmba gwa basịkali alinkutetema bo asyagēnịe ukuti Paulị Nndōma, kangi panōngwa ja kuti ālimpịnyịle.
44022030	Ulwa kilābo unkulūmba gwa basịkali alinkulōnda ukujaganịa bunụnụ īnōngwa iji jabapelịle Abajụ̄ta ukuti banndōngege Paulị. Po papo alinkummwabula Paulị imịnyololo, alinkulagila ukuti abapụ̄tị abakulūmba pamopēne nabā lukomāno bōsa babūngānege; po papo alinkuntwala Paulị, alinkummbīka nkyenị mmyabo.
44023001	Po papo Paulị alinkubalūlalila aba ndukomāno, alinkujoba alinkuti: Mwe bāmyitu, ndi gwa nyịbonelo īnụnụ ịtolo nkyenị mwa Kyala ukufịka kulilino kuno.
44023002	Umwene lolị umpụ̄tị unkulūmba Ananịja alinkubalagila aba balyimịle pabupị̄pị nagwe, ukuti bankome niịpi kukanwa.
44023003	Po papo Paulị alinkummbūla Ananịja alinkuti: Kyala ịsakukukoma gwe ịmato lya mpānya ugwe; gwe utūgēle pakundōnga une ukukōngana nululagilo, kangi kukịlanịa ululagilo apa kulagila ukuti ngomịgwege?
44023004	Abāndu aba bālyimile papo balinkuti: Gwe gwāti untukege umpụ̄tị unkulūmba gwa Kyala?
44023005	Umwene Paulị alinkuti: Mwe bāmyitu, ngālimmēnye ukuti mpụ̄tị nkulūmba. Namanga lisị̄mbị̄gwe ili lịkuti: Ungannjobaga ububị̄bị unndagilị gwa bāndu bako.
44023006	Lelo Paulị bo asyagēnịe ukuti ikijabo kimo kyali kya Basatukaị, ikīngi kyali kya Bafalịsaị, alinkukōlela ndukomāno alinkuti: Mwe bāmyitu, une ndi Mfalịsaị, ndi mwana gwa Bafalịsaị. Une ndwalị̄gwe pabulōngelo ukuti ndōngịgwege panōngwa ja lusūbilo lwangu lwa kusyuka kwa bafwe.
44023007	Lelo bo ajobịle lilīli, po papo lulinkutụpụka ulukānị nkāti Mbafalịsaị na Basatukaị, lōpe nulukomāno lulinkutapukana.
44023008	Namanga Abasatukajị bịkuti kukajako ukusyuka, bope na bandumị bakajako, jope na Mbepo akajako. Lolị Abafalịsaị bo bịkusị̄tika syosa ịtatu.
44023009	Po papo gulinkujapo unjwego gu mwịngị. Balinkusụmụka abamanyandagilo bamo abā kulubafụ lwa Bafalịsaị, balinkukānịka balinkuti: Uswe tukajagamo najimo īnōngwa mmụ̄ndu uju. Apēne lelo linga Mbepo ajobịle nagwe pamo ugwandumị po sya fịkị?
44023010	Lelo ulukānị bo lukīndịle, unkulūmba gwa basịkali alinkutị̄la ukuti bangịsakunnyāfụlanịa Paulị. Po papo alinkubalagila abasịkali ukuti basụlụkege bakị̄ngile nkilūndilo kila bakansosyengepo Paulị kumaka pakāti pamyabo, nukuntwala nkāti mwịlị̄nga.
44023011	Lelo ikilo kila UNTWA ālinsetukị̄le Paulị, alinkummbūla alinkuti: Kị̄baga ịtolo, namanga bo papo usịsịsịmikị̄sye une mụ Jelụsalemụ, bo fikuti ukāsisimikisyege bunobuno mope na mụ Loma.
44023012	Lelo bo bukị̄le, Abajụ̄ta balinkwịtikana, balinkujị̄ganịka ulujīgo ukuti batịkulyaga ifị̄ndu nukunwa ukufịka papo bịkunngogaga Paulị.
44023013	Abēne aba bājīgịle, bākīndịle pamalōngo mana ubwịngị.
44023014	Bo balinkubūka kubapị̄tị abakulūmba na kubakulu balinkuti: Uswe tujīgịle ulujīgo ulukulūmba, ukuti tutịkulyaga ifị̄ndu ukufịka pāpo tụkunngogaga Paulị.
44023015	Lilino lelo, umwe pamopēne nulukomāno lwa bakulu, mụmmbūle unkulūmba gwa basịkali, ukuti ansụlụsye Paulị antwale kumyịnụ, mụfwanege mụkulōnda ukusyaganịa bunụnụ īnōngwa syake. Lolị uswe twịtendekīsye ukunngoga, bo akāli nukusegelela.
44023016	Lolị umwana unndumyana gwa ịlūmbu gwa Paulị, bo apilị̄ke isya kuntegelela kwabo, alinkubūka nukwakwịngila nkāti mwịlị̄nga, alinkumpāngila Paulị.
44023017	Po papo Paulị alinkummbilikila unsịkali unkulūmba jumo, alinkummbūla alinkuti; Kammbīke unndumyana uju kunkulūmba gwa basịkali, po ali nasyo sịmo isya kummbūla.
44023018	Umwene unsịkali unkulūmba alinkummwega unndumyana jula alinkubūka nagwe kunkulūmba gwa basịkali, alinkwakummbūla ukuti: Umpịnyịgwa jula Paulị āmbilikị̄le nukūsūma, ukuti nuntwale unndumyana uju kumyako papo ali nasyo sịmo isị ịkulōnda ukukubūla.
44023019	Po papo unkulūmba gwa basịkali alinkunkola ikiboko, alinkwepukapo, nukwakwịjēkela nagwe, alinkunndālūsya alinkuti: Syo sịliku isị uli nasyo isya kumbūla?
44023020	Umwene alinkuti Abajụ̄ta bị̄tikēne ukukusūma ugwe kilābo, ukuti untwalege Paulị kulukomāno, ko kuti bafwanege bịkulōnda ukunndālūsya bunụnụ īnōngwa syake.
44023021	Loli ugwe ungabị̄tikaga. Namanga abāndu aba bakīndịle na pamalōngo mana bansịgị̄le, bajīgịle ulujīgo ukuti batịkulyaga kangi batịkunwaga, ukufịka papo bịkunngogaga Paulị. Lilino lelo bịtendekị̄sye bịkugụ̄lila ukubịtikisya kwako.
44023022	Po papo unkulūmba gwa basịkali alinkunndekesya unndumyana ukuti abūkege, alinkunkānịsya ukuti: Ungajakummbūlaga najumo umụ̄ndu ukuti ūmmbūlịle sịsịsị.
44023023	Po papo unkulūmba gwa basịkali alinkubabilikila abasịkali abakulūmba bāke babili, alinkubabūla alinkuti: Amụbasale abasịkali bāmịa babili abā kubūka mụ Kesalịja, naba pafalasị amalōngo mahāno na mabili, nabakolelangwego bāmịa babili. Basụmụkege pakabalilo ka butatu pakilo.
44023024	Syope nifalāsị sya kunkwesyapo Paulị mụsịsalile ngānịla. Ukuti mụkamfịkisyege kanụnụ ịtolo kwa Felịkị unndindilila kị̄su.
44023025	Po papo unkulūmba gwa basịkali alinkusị̄mba kalata uju ịkuti:
44023026	Jo une ne Kilautịja Lịsịa nịkukusị̄mbịla gwe nndindilila kị̄su, gwe mwimikịgwa Felịkị, nịkukuponịa.
44023027	Umụ̄ndu uju ākolị̄gwe na Bajụ̄ta, balōndaga ukunngoga; po papo ndinkubūka nikilūndilo kya basịkali ndinkumpoka, bo nsyagēnịe ukuti Nndōma.
44023028	Lelo bo ngulōnda ukusyaganịa isị bampēlelaga īnōngwa, po papo ndinkuntwala kulukomāno lwabo.
44023029	Ndinkwakwaga ukuti isị bantwalị̄le pabulōngị syo sya lukānị lwa lulagilo lwabo, lolị jikālipo najimo īnōngwa ija kuti agogịgwege pamo ukupịnyịgwa.
44023030	Lelo bo mbūlị̄gwe ukuti Abajụ̄ta bị̄tikēne ukunngoga umụ̄ndu uju, po apa nakalīnga ịtolo nuntumịle kumyako, bope naba nōngwa jake, mbalagị̄le ukuti bị̄se bajobēge nkyenị mmyako īnōngwa iji bịkuntwalila pabulōngị.
44023031	Po papo abasịkali bala balinkummwega Paulị bo mụmo balagilị̄gwe, balinkwenda nagwe pakilo balinkwakufịka nagwe mwa Antịpatelị.
44023032	Nulubūnju balinkubalekela abā pafalasị, bo balinkubūka nagwe. Abēne balinkugomoka ukubūka mwịlị̄nga lyabo.
44023033	Abēne bala bo balinkwakufịka nagwe mụ Kesalịja, bo bampēle kalata unndindililakị̄su, balinkummbīka Paulị mmaboko gāke.
44023034	Umwene Felịkị bo abalịle kalata, po papo alinkunndālūsya Paulị ikị̄su kuno āfụmịle. Lelo ābūlị̄gwe ukuti gwa mụ Kịlịkịja,
44023035	po papo alinkuti: Ānịkupilikisyaga īnongwa jako bo aba bakutwele pabulōngị bị̄sịle. Po papo alinkulagila ukuti Paulị alindililịgwege mụnyụ̄mba ja bulindililakị̄su ja Helotị.
44024001	Lelo bo gakīndịle amasịku mahāno, po papo umpụ̄tị unkulūmba Ananịja alinkubūka na bakulu bamo, pamopēne nunjobanōngwa jumo uju āli jo Telịtula īngamụ. Bo balinkumpāngila unndindililakị̄su isị bālintwalị̄le pabulōngị Paulị.
44024002	Umwene Paulị bo abilikilịgwe, po papo Telịtula alinkwanda ukunsịtāka alinkuti: Gwe mwimikịgwa Felịkị, ubulōngosị bwako ubunụnụ butwele ulutengano ulukulūmba, kangi isị sịkulōndịgwa ukwandula nukusịtendekesya panōngwa ja kikolo kyitu,
44024003	mụnjila syosa na mōsamōsa, po papo lelo tụkusyambilila nukugwa ulupị fijo.
44024004	Lolị kisịta kukukabisya, nịkupyelesya ukuti nkisa kyako utupilikisyege bo tụkusịnyaka ịtolo īnōngwa sịsịsị.
44024005	Namanga tummwagịle umụ̄ndu jujuju ukuti ị̄pelịle mbūngo ja kilalīlali ịtolo, ịkupasyula Mbajụ̄ta nkị̄su kyosa. Jo nndōngosị gwa kibụgụtila kya Banasaletị.
44024006	Kangi āgelaga nukujinyasya īnyụ̄mba ja kwịpụ̄tilamo; po papo tulinkunkola. [Twalōndaga ukunndōnga ukukōngana nululagilo lwitu.
44024007	Lolị Lịsịja unkulūmba gwa basịkali alinkwịsa nukunsōsyamo mmaboko gītu kumaka,
44024008	alinkubalagila aba nōngwa jake ukuti bị̄sege kumyako.] Nanungwe lelo linga kummwanịa jūjo, po ubagị̄le ukusyaga syosa sịsyo twanndōngaga.
44024009	Bope na Bajụ̄ta balinkōngāna nagwe pakummōhela, ukuti nalolị bo sịli isị bịkunndōnga.
44024010	Po papo unndindililakị̄su alinkusosōla Paulị nikiboko ukuti ajobēge. Umwene Paulị alinkwamụla alinkuti: Ndinulusekelo ukwịnokesya nkyenị mmyako, papo Mmēnye ukuti ugwe uli nndōngị gwa kikolo kikīki ifyinja fị fị̄ngị.
44024011	Nanụngwe linga utịle nānịege, kwịsakwaga ukuti gakakīndapo amasịku kalōngo na mabili, ukufụma apa nābūkịle mụ Jelụsalemụ nkwịpụ̄ta.
44024012	Kangi bakānyāgamo mụnyụ̄mba ja kwịpụ̄tilamo bo nịkukānịkana nagwe jumo, kōpe nkutwala īmbasyulo nkilūndilo kya bāndu ngapasyulamo, nalīnga mụjẹ mo nnyụ̄mba ja kwịpụ̄tilamo pamo nkāja.
44024013	Syope nisị bịkundwalila pabulōngị papapa, bakabagila ukusịsịmịkisya.
44024014	Lolị isị mbagị̄le ukwịtika kumyako syo sya kuti une ngwịpụ̄ta kwa Kyala ugwa bị̄sukulu bītu ngukōnga injila iji abēne bịkuti ko kapāngo ịtolo, une nịkusịtika isị sịsị̄mbị̄gwe mwa bakalata ba ndagilo na mbakụ̄ngụlụka.
44024015	Ndi nulusūbilo mwa Kyala, bo lulo bope bịkulwịtika, ulwa kuti kwịsakujako ukusyuka kwa bāndu bōsa, abagolofụ na batulanōngwa.
44024016	Po apa nanịne nịkwịjūla ukuti īnyịbonelo syangu sịngajaga niịbabye nalịmo nkyenị mwa Kyala, na nkyenị mmbāndu utubalilo tōsa.
44024017	Bo ndugēle kubutalị ifyinja fị fị̄ngị, ndịkugomoka ku Jelụsalemụ ukuti mbatwalilege abā kikolo kyangu ifyabusūsilwa nifyakwịkemēsya.
44024018	Po apa balinkunyāga mụnyụ̄mba ja kwịpụ̄tilamo bo nịjēlwịsye kisịta kilūndilo kya bāndu, kangi kisịta njwego nagumo.
44024019	Lolị bālipo Abajụ̄ta bamo abā mwa Asịja aba bālinyāgịle, bo aba babagị̄le ukujapo papapa nkyenị mmyako, nukundwala pabulōngị kuli sịmo isị linga bali nasyo kumyangu.
44024020	Nalīnga bo bababa, balījobaga ububị̄bị ubu babwagị̄le mmyangu bo nīmịle nkyenị ndukomāno.
44024021	Pamo lyene ilịsyu lila ndātege bo bīmịle ndukomāno ili nạ̄tigi: Umụsyugu ngulōngịgwa nkyenị mmyinụ panōngwa ja kusyuka kwa bafwe.
44024022	Umwene Felịkị bo asịmēnye bunụnụ īnōngwa sya njila jijiji, po papo alinkubīmịka tāsị alinkuti: Linga asụlwịkeko Lịsịja, unsịkali unkulūmba, po nịsakusịmalisyaga īnōngwa syinụ.
44024023	Po papo lelo alinkusōsya īndagilo ukuti abīkịgwege mụnnyololo, lolị ajege mwabuke panāndi, kangi mbamanyānị bāke najumo angakanịsịgwaga ukuntūla mụli fịmo ifị ịkulōnda.
44024024	Lelo bo gakīndịle amasịku manāndi, po papo alinkwịsa Felịkị nunkasị gwake Ndụlụsịla, uju āli Njụ̄ta, alinkutuma īndumị ija kummbilikila Paulị, alinkumpilikisya bo ịkujoba isya lwịtiko lwa mwa Kilisịtị Jesụ.
44024025	Lelo bo ịkusịjoba isya bugolofụ, nisya kwịfị̄mbilisya, nisya kulōngịgwa uku kukwịsaga, po papo Felịkị alinkutetema, alinkwamụla alinkuti: Lilino būkaga tāsị, ngukubilikilaga kangi bo nkāgịle akabalilo akanụnụ.
44024026	Kulubafụ lumo āsūbilaga ukuti pamo Paulị ịkunhōmbaga īndalama. Po apa alinkumbilikila kabili kabili ukwangala nagwe.
44024027	Lelo bo fịkīndịle ifyinja fịbili, po papo Polịkị Fesịtị alinkupyanịlapo pa Felịkị. Umwene Felịkị bo ịkuti mbasekēsye Abajụ̄ta, po papo alinkundeka Paulị mụnnyololo.
44025001	Umwene Fesịtị bo ịsịle mbulindililị bwake, bo gakīndịle amasịku matatu po papo alinkufyuka ukubūka mụ Jelụsalemụ ukufụma mụ Kesalịja.
44025002	Po papo abapụ̄tị abakulūmba na balōngosi ba Bajụ̄ta balinkusịtwala nkyenị mmyake īnōngwa sya Paulị, balinnkumpyelesya Fesịtị,
44025003	balinnkunsūma ukuti abīmilege, ammbilikilege Paulị ukuti ị̄sege mụ Jelụsalemụ; abēne bo bị̄tikēne unkunsịgila panjila nukunngoga.
44025004	Umwene Fesịtị lolị alinkwamụla alinkuti: Paulị ịkulindililịgwa mụ Kesalịja, nanịne ndi pị̄pị ukubūka.
44025005	Kangi alinkuti: Amụbaleke abalōngosị bīnụ bo babūkege nanịne ukuti bo bakanndōngege īmbị̄bị isị ali nasyo umụ̄ndu jujuju.
44025006	Lelo Fesịtị bo agonịlemo amasịku lwele pamo kalōngo, po papo alinkusụlụka ukubūka mụ Kesalịja. Ulwa kilābo, alinkutūgasya pakikota kya bulōngelo, alinkulagila ukuti bantwalege Paulị.
44025007	Lelo bo Paulị ịsịle, po papo Abajụ̄ta aba bāfụmịle ku Jelụsalemụ balinkunsyungūtila, balinkummōhēla īnōngwa īsịto sị nyịngị, isị bakābagị̄le nukusịsịmikisya.
44025008	Umwene Paulị ukwịnokesya alinkuti: Ngatulamo īnōngwa najimo kululagilo lwa Bajụ̄ta, nalīnga ko ku nyụ̄mba ja kwịpụ̄tilamo, nalīnga ko kwa Kesalị.
44025009	Umwene Fesịtị bo ịkulōnda ukuti bannjobēge ubunụnụ Abajụ̄ta, alinkummwamụla Paulị alinkuti: Bule kulōnda ukuti afyukege ukubūka ku Jelụsalemụ, ukuti mo ngalōngelege īnōngwa syako sịsịsị?
44025010	Umwene Paulị alinkuti: Une nīmịle nkyenị nkikota kya bulōngị bwa Kesalị, po fịkuti ndōngelịgwege pāpo. Ngabaligamo nasịmo Abajụ̄ta, bo apa nanụngwe usịmēnye fị̄jo.
44025011	Apēne lolị linga ndi ntulanōngwa, linga mbōmbịle sịmo isị sịmbagị̄le ukufwa, une ndịkukāna ukufwa. Lolị linga sịkajamo nasịmo isya nalolị mụli isị bịkundwalila pabulōngị bababa, po najumo akabagila ukumbīka mmaboko gāko. Ngusūma ukukīnda kwa Kesalị.
44025012	Po papo Fesịtị bo ajobịle nabatūlị bāke, alinkwamụla alinkuti: Utịle nịkukīndaga kwa Kesalị, po papo kubūkaga ku kwa Kesalị.
44025013	Lelo bo pagonịlepo, po papo umalafyale Agịlịpa na Belenịke balinkubūka mụ Kesalịja kukumponịa Fesịtị.
44025014	Lelo papo bāgonịlemo mụmo amasịku mịngị, po papo Fesịtị alinkumpāngila umalafyale īnōngwa ja Paulị, alinkummbūla alinkuti: Ālịpo umụ̄ndu jumo uju Felịkị ālinndekịle mụnnyololo,
44025015	uju bo une ndi mụ Jelụsalemụ, abapụ̄tị abakulūmba na bakulu ba Bajụ̄ta bāsịtwele īnōngwa syake kumyangu nukusūma ukuti nunndōngege nukumfụ̄nda:
44025016	Abēne bo ndinkubāmụla ndinkuti: Lukaja lwịho lwa Balōma ukubābulila umụ̄ndu gwesa ugwa nōngwa, bo akāli ukwaganịla nabānōngwa jake, ukuti akāgege akabalilo ka kwịnokesya īnōngwa jake iji bantwalị̄le pabulōngị.
44025017	Lelo bo babūngēne papapa, po ndinkusịta nukuhābapo, kilābo kyake ndinkutūgasya pakikota kya bulōngị, Ndinkubalagila ukuti bantwale umụ̄ndu jula.
44025018	Lelo bo bīmịle abānōngwa jake, balinkusịta nukutwala nasịmo īnongwa īmbị̄bị bo mụmo bịnogonelaga.
44025019	Lolị ndinkwaga masyu gamo ga lukānị ịtolo panōngwa ja kwịpụ̄ta kwabo, nisya mụndu jumo Jesụ uju āfwịle, lolị uju Paulị ịkuti mūmị ịtolo.
44025020	Lelo bo ndolị̄gwe ukusyaganịa īnōngwa sịsịsị, po papo ndinkunndālūsya Paulị linga ālōndaga ukubūka mụ Jelụsalemụ, ukuti mo sịkalōngelịgwege syosa sịsịsị.
44025021	Lelo Paulị bo asūmịle ukuti alindililịgwege ukufịka papo ịsakutụmụlaga īnōngwa Kesalị, po papo ndinkulagila ukuti alindililịgwege ukufịka papo nịsakuntumaga kwa Kesalị.
44025022	Po papo Agịlịpa alinkummbūla Fesịtị alinkuti: Nịne nālōndaga ukumpilikisya umụ̄ndu jujuju. Umwene Fesịtị alinkuti: kumpilikisyaga kilābo.
44025023	Lelo nulubūnju, Agịlịpa na Belenịke balinkwịsa nubusịsya ubukulūmba, balinkwịngila mbulōngelo īnōngwa, pamopēne na balōngōsị ba basịkali, abakulūmba ba kāja. Lelo bo Fesịtị alagị̄le, po papo balinkuntwala Paulị.
44025024	Po papo Fesịtị alinkujoba alinkuti: Gwe Malafyale Agịlịpa, na mwesa mwe banyāmbala mwe mụli papapa, mụkummbona umụ̄ndu uju, jo uju ikilūndilo kyosa kya Bajụ̄ta mụnomụno na mụ Jelụsalemụ kyasūmaga kumyangu, kilinkujwega ukuti: Umụ̄ndu jujuju, akabagila ukuti ajēngeko kubūmị.
44025025	Lelo une nāgịle akabōmba nasịmo isya kumpelela ukugogịgwa. Umwene lolị bo asūmịle ukukīnda kwa Kesalị, po papo ndinkutụmụla isya kuti nịkuntumaga.
44025026	Lelo une ngaja nasyo nasịmo mmụ̄ndu uju isya bwanalōlị, isya kunsị̄mbila umalafyale; fyobēne nuntwele kumyinụ, fịjo kumyako gwe Malafyale Agịlịpa, ukuti po tunndālūsyege sịmo isya kusị̄mba.
44025027	Namanga une nịkuti sịkujaga sya bukonyofụ ịtolo ukuntuma umpịnyịgwa, kisịta kusị̄mba īnongwa isị ịkulōngịgwa.
44026001	Po papo Agịlịpa alinkummbūla Paulị alinkuti: Gwịtikisị̄gwe ukwịjobela gwịmwene. Po papo Paulị alinkugolosya ikiboko, alinkujoba alinkuti:
44026002	Ngwịbona ukuja nulusako, gwe Malafyale Agịlịpa, papo umụsyugu nguja pakwịlongela nkyenị mmyako, syosa isị bịkūnjoba Abajụ̄ta.
44026003	Namanga ugwe ukīndilịle ukusịmanya syosa īnyị̄ho ningānị sya Bajụ̄ta, po apa nịkukusūma ukuti ūmbilikisyege nulwịfị̄mbilisyo.
44026004	Abajụ̄ta bakamēnye akajīlo kāngu ukufụma mụ mbukeke, papo ukufụma pabwandilo, ngulị̄le mụ nkikolo kyangu mụ Jelụsalemụ.
44026005	Bāmēnye fị̄jo ukufụma liịjolo linga bị̄ganịle ukusịsịmịkisya ukuti une nāli gwa nkapānga ka aba bakīndilịle ịtolo ukwịjūmika ndwịtiko lwitu nāli mfalịsaị.
44026006	Lolị lilino nīmịle apa ngulōngịgwa panōngwa ja lusūbilo lwa lufị̄ngo, ulu Kyala āfị̄ngēne nabisukulu bītu.
44026007	Ulufị̄ngo ulu ifịkolo fyitu kalōngo na fịbili fịkusūbila ukulwaga, bo fịkwịjūla ukūmbōmbela Kyala pamụ̄si na pakilo; lo lusūbilo ulu bịkūndōnga Abajụ̄ta, gwe Malafyale.
44026008	Fịkị umwe mụkwaga pakafụ fị̄jo ukwịtika isya kuti Kyala ịkubasyusya abafwe?
44026009	Nanịne nị̄nogonaga ukuti sịmbagị̄le mbōmbēge sị nyịngị isị sịkīndēne ni ngamụ ja Jesụ gwa mụ Nasaletị.
44026010	Syo isị nāsịbōmbịle mụ Jelụsalemụ, nābị̄galilaga abāndu ba Kyala ba bị̄ngị mụnnyololo, bo abapụ̄tị abakulūmba bāmbēle amaka, kangi bo bịkugogịgwa ndinkwịtikila ịtolo.
44026011	Na nnyụ̄mba syabo sya kwịpụ̄tilamo ndịkubafụ̄nda kabili kabili, ndịkubafịmbilisya ukutuka amahēlụ; ndinkufwana mbakimbilị̄le ikigili ukubafwima, ndinkwakufịka na ntwaja twa bāpānja.
44026012	Po papo lelo bo ngubōmba sịsịsị, ndinkubūka mụ Ndamasịka mmaka na mụ̄ndagilo sya bapụ̄tị abakulūmba.
44026013	Po papo lelo gwe Malafyale, pakabalilo ka pamụ̄si bo lili pantu, bo ngwenda mụnjila, ndinkulubona ulumụlị ulukulūmba lufụmịle kumwanya, lụkumụlika ukukīnda niịsuba, lulinkumụlika ukūsyungūtila une pamopēne nāba nāli nabo.
44026014	Bo twesa tugwịle pāsi, po papo ndinkupilika ilịsyu lịkujoba nanịne Nkihịbuli lịkuti: Gwe Saulị, gwe Saulị, kūfwima fịkị? Kwịfụlasya jujugwe apa kugubāja unndụ̄nda.
44026015	Lolị une ndinkulālūsya ndinkuti: gwanị gwe NTWA? Umwene UNTWA alinkwamụla alinkuti: Jo une Jesụ ne kūfwima.
44026016	Lolị sụmụkaga gwimege namalūndi gāko, namanga jo nōngwa iji ngusetukị̄le, ukuti ngwimikege ugwe ukuja mmbōmbị gwangu kangi nkētị gwa syosa isị usịbwene, na isị nịsakwịbonesyangamo mmyabo.
44026017	Nịsakukupokaga kubāndu bababa, na kubāpānja kuno ngukutuma lilino,
44026018	ukuti ukabị̄gulege amāso gābo, ko kuti basōkengeko kūngị̄sị, bị̄sege ndumụlị; basōkeko kubutwa bwa Setano, bị̄sege kwa Kyala; nukuti bo bị̄tị̄ke bāmbililege ubuswe bwa nōngwa, nikilīngo nkāti mụli aba bị̄pelịle bị̄kemo ndwịtiko ulu luli mmyangu.
44026019	Po papo lelo gwe Malafyale Agịlịpa, ngākị̄lịle ikisetuka kya kumwanya kikịki.
44026020	Lolị ndinkutala ukulūmbilila kubāndu ba mụ Ndamasịka na mụ Jelụsalemụ, na nkị̄su kyosa ikya mụ Jụtaị, kangi na kubapānja bōsa ukuti bapindukege nukugomokela kwa Kyala, babōmbēge īmbōmbo isị sịkunāngisyaga ukuti bapīndwịke.
44026021	Panōngwa jijiji, Abajụ̄ta balinkūngola nnyụ̄mba ja kwịpụ̄tilamo, balinkugela ukuti bangoge.
44026022	Lelo papo Kyala ānyị̄mị̄le une ukwịsakufịka kulilino kuno, po apa nīmịle nịkusịsịmikisya kubanāndi na kubakulūmba. Isị nịkujoba syo isị abakụ̄ngụlụka na Mose bạ̄tigi sịsakubonekaga,
44026023	isya kuti Kilisịtị jo āli gwakukubilwa, āli gwakuja jo ntasị pakusyuka kubafwe, ukuti afụmụsyege isya kuti ulumụlị lwa bupokị lụkubabalila abāndu bōsa lilino, Abajụ̄ta na bapānja.
44026024	Lelo Paulị bo afịkịle pali sịsịsị isya kwịnokesya, Fesịtị alinkwịnula ilịsyu lyake alinkujoba alinkuti: Gwe Paulị, ukīmbị̄le ikigili; ubumanyị ubu umanyị̄le fị̄jo bụkukīmbị̄sye ikigili.
44026025	Umwene Paulị alinkwamụla alinkuti: Gwe mwimikịgwa Fesịtị ngakīmbila ikigili; lolị amasyu aga ngujoba gānalōlị kangi ga mahala.
44026026	Ugwe gwe Malafyale usịmēnye syosa sịsịsị, po apa nịkujobaga nkyenị mmyabo kisịta kutị̄la, namanga Mmēnye ukuti sịkajako nasịmo isị sịndegēnịe; buno sịsịsị sịkābōmbị̄gwe mbutị̄tu.
44026027	Gwe Malafyale Agịlịpa, kubị̄tika abakụ̄ngụlụka? Mmēnye ukuti kubị̄tika.
44026028	Po papo Agịlịpa alinkummwamụla Paulị alinkuti: Kukabalilo akapị̄mba ịtolo kulōnda ukūmbela ukuja Nkilisịtị!
44026029	Umwene Paulị alinkummwamụla alinkuti: Nalīnga kabalilo kapị̄mba, nalinga katalị, nansūmaga Kyala ukuti, bōsa aba bịkūmbilikisya, umụsyugu bajege bo jujune lolị kwene ku kupịnyịgwa ko bangafwanaga nanịne.
44026030	Po papo umalafyale alinkusụmụka pamopēne nundindililakị̄su na Belenịke na bōsa aba bātūgasēnịe nabo.
44026031	Lelo bo basōkịlepo balinkubūlana balinkuti: Umụ̄ndu jujuju atịkubōmba nasịmo isị sịbagị̄le ukugogịgwa pamo ukupịnyịgwa.
44026032	Umwene Agịlịpa alinkummbūla Fesịtị alinkuti: Umụ̄ndu jujuju angali ābulị̄gwe, linga akājobịle ukuti ịkukīnda kwa Kesalị.
44027001	Lelo bo sịtụmụlị̄gwe ukuti uswe tụkwịpakaga mụngalaba ukubūka mwa Ịtalịja, po papo Paulị na bapịnyịgwa abāngi balinkubīkịgwa mmaboko ga nsịkali unkulūmba jumo ugwa kilūndilo kya Agusịtị (Kesalị) uju āli jo Jụlịasị īngamụ.
44027002	Po papo tulinkwịpaka mụngalaba ja mụ Atịlamịtị, iji jajaga pakwenda ntwaja twa mụmbali mwa Asịja. Po papo tulinkubūka.
44027003	Kilābo tulinkwakufịka mụ Sịtonị. Lelo umwene Jụlịasị alinkuja nikisa kwa Paulị, alinkummwịtikisya ukubūka kubamanyāni bāke, ukuti bakampege ifị ịkulōnda.
44027004	Tulinkusụmụka ukufụma mụmo, tulinkwenda ndubafụ ndusūngo lwa Kipelị, lo lulinkutusịga ummbelo, namanga ummbelo gwatupīngaga.
44027005	Lelo bo tulobwịke inyanja ja kulubafụ lwa Kịlịkịja na Pamfịlịja tulinkwakufịka mụ Mịla nkisu kya Likija.
44027006	Mo alinkujaga īngalaba ja nsịkali unkulūmba mụ Alịkịsandalịja iji jabukaga mwa Ịtalịja, po papo alinkutupakila mụmo.
44027007	Po papo tulinkwenda mbolambola kukabalilo ka masịku ga mịngị, tulinkwakufịka mụ Nịto nubupalapala. Lelo papo ummbelo gwatupīngaga, po papo tulinkwenda kulusūngo lwa Kịletị, lo lulinkutusịga ummbelo, tulinkwenda pabupị̄pị nulusūngo ulu lusōsomị̄le ulu bịkuti Salịmonị īngamụ.
44027008	Tulinkukīnda nubutolwe fị̄jo tulinkwakufịka pabujo bumo apa bịkuti po pa Mịkụ̄nda Imịnụnụ, apa pāli pị̄pị na kāja ka Laseja.
44027009	Lelo papo akabalilo akatalị kākīndịle, kangi papo īnjila jali mbalapala ịtolo, namanga akabalilo ka kufịpīka ifị̄ndu kākīndịle. Po papo Paulị alinkubasoka alinkuti:
44027010	Bāgwitu, njibwene īnjila iji ukuti jị̄sakuja nulōnāngiko nukujōnga ku kwịngị ndịkubala fyene fị fịtwalo ningalaba, himma, lolị bope na bu būmị bwitu.
44027011	Umwene lolị unsịkali unkulūmba alinkusị̄tika isya mwendesyangalaba nisya mwenenajo, ukukīnda isị ājobaga Paulị.
44027012	Lelo papo bālyagịle kukabagila ukugonamo mwịkụ̄nda lila nkabalilo ka mapepo, bị̄ngị balinkutụmụla ukuti basōkengemo, ko kuti linga sịkwịtika, bakafịkege mụ Fenịke ilị̄kụ̄nda lya mụ Kịletị, ili lịkukēta kwịtōngo kubwakubujōngelo na kulūlu kubwakubujōngelo, ukuti mo bakaje mụmo nkabalilo ka mapepo.
44027013	Po papo lelo bo gwịnwịke ummbelo gwa kwịtōngo gụkukụla mbolambola, balinkwịnogona ukuti basyagịle isị balōndaga; po papo balinkufyusya īnyāngula, balinkusụmụka balinkwendesya īngalaba jabo mụmbali mụ Kịletị pabupị̄pị ịtolo nikị̄su.
44027014	Lelo bo pakakīndapo fị̄jo, po papo gulinkukụla ummbelo gwa kafụlafụmbi ukufụma kwịsīlya, ugu bịkuti jo Julakilo īngamụ.
44027015	Ijēne īngalaba jilinkunyakịgwa ịtolo, jilinkutolịgwa ukulwa nummbelo, po papo tulinkujilekesya ukuti jēgịgwege ịtolo.
44027016	Bo tụkukīnda mbibimbibi nkasūngo aka bịkuti jo Kauta īngamụ, aka kātusịgaga ummbelo, tulinkukafyusya akabōtị ka mụngalaba nubutolwe ubukulūmba fị̄jo.
44027017	Lelo bo bakafyusịsye, balinkubōmba isya kujitūla, balinkujipịnya īngwamba namaka. Papo bātị̄laga ukuti babagị̄le ukwịkola mụnsānga ugu bịkuti jo Sịlịtị īngamụ, balinkusụlụsya umwenda gwa panndongotị, po papo balinkwegịgwa ịtolo.
44027018	Lelo bo twagịle tụkukomịgwa fị̄jo nukusāmbuka kwa nyanja, ulwa kilābo balinkwanda ukufịsopa ifịtwalo mmīsi.
44027019	Pị̄sịku lya butatu, balinkutāga ifịbōmbelo fya mụngalaba mụnānja namaboko gābo.
44027020	Lelo bo twagịle ilị̄suba nindōndwa fịtịkuboneka kumasịku mịngị, nukusāmbuka kwa nyanja ku kwịngị ịtolo kutūmīlị̄sye, po papo ulusūbilo lōsa ulwa kuti tụkuponaga lulinkwenda nukujōnga.
44027021	Lelo bo bagonịle amasịku mịngị kisịtakulya ifị̄ndu, po papo Paulị alinkwima pamyabo, alinkubabūla alinkuti: Mwe bāgwitu, linga mwalimbilị̄ke apa nạ̄tigi tungasōkāngamo mụ Kịletị, po angali tuponịle kulonāngiko lululu nukujōnga kukuku.
44027022	Nalilino nikubakasya ukuti mụsangalukege ịtolo mụndụmbụla syinụ, buno najumo mmyinụ uju ubūmị bwake bwịsakujōngaga, lolị jēne ji ngalaba.
44027023	Namanga ikilo kikiki ugwandumị gwa Kyala uju une ndi mụ̄ndu gwake, kangi uju ngummbōmbela, ālyimịle kifụkị nanịne, jo alinkummbūla alinkuti:
44027024	Ungatetemaga gwe Paulị, buno ugwe uli gwakuti ukīmege nkyenị mwa Kesalị, kēta Kyala mwịpyana lyake akupokịle ugwe pamopēne nāba kwenda nabo bōsa.
44027025	Po apa nịkuti amwịkasyege īndụmbụla bāgwitu, namanga une ngunsūbila Kyala ukuti sịsakujaga bo mụmo āmbūlị̄le.
44027026	Lolị tụkwịkolaga palusūngo lumo.
44027027	Lelo pakilo ikya kalōngo na buna, bo tụkwelēla ịtolo mụnyanja ja Atịlịja, pakilo pakāti ababōmbị ba mụngalaba balinkwịnogona ukuti ikị̄su kimo kili kifụkị.
44027028	Po papo balinkupima ubusolofụ bwa mīsi, balinkwaga buli pamịkwamba amalōngo mabili. Bo bēndịlepo panāndi, balinkupima kangi, balinkwaga buli pamịkwamba kalōngo na mịhano.
44027029	Bo tụkupāsya ukuti pamo twịsakwịkịnya mụno sịlịmo īnyālabwe, po papo balinkusopa īnyāngula ịna kumbīngo (kūnyụma kūngalaba); balinkwịpụ̄ta ukuti bukyege.
44027030	Lelo bo ababōmbị ba mụngalaba bikulōnda ukujōnga nukujileka īngalaba, kukipụlo (nkyenị mụngalaba),
44027031	po papo Paulị alinkummbūla unsịkali unkulūmba na basịkali alinkuti: Linga abāndu bababa batịkuja mụngalaba, mụkabagila ukupona.
44027032	Po papo abasịkali balinkubụ̄ta īmbote sya ịbōtị, balinkulileka ukuti lijōngelege mmīsi.
44027033	Bo bụkuja pakukya, po papo Paulị alinkubatēngulila bōsa ukuti balyege ifị̄ndu, alinkuti: Lilino mụlīndịle amasịku kalōngo na mana bo mụkugụ̄lila mụli ninjala mụkalyamo ifị̄ndu nafịmo.
44027034	Po apa lelo nịkubasūma ukuti mụlyege ifị̄ndu, namanga po mwịsakuponaga; namanga najumo nkāti mmyinụ uju ulunywịlị lwa kuntu gwake lwịsakujōngaga.
44027035	Lelo bo ajobịle sịsịsị, alinkwega ikisyesye, alinkugwa ulupị kwa Kyala nkyenị mụli bōsa, alinkumenyanịa, alinkwanda ukulya.
44027036	Po papo bōsa balinkwenda nukwịkasya, balinkulya ifị̄ndu bope.
44027037	Lelo twesa mụno twajīlị̄le mụngalaba, twali twe bāndu bāmịa babili na malōngo mahāno na mabili, na ntandatu (276).
44027038	Lelo bo bị̄kwịte ifị̄ndu, po papo balinkujipepula īngalaba, balinkutāga īnganụ mụnyanja.
44027039	Lelo bo bukị̄le, balinkusịta nukukimanya ikị̄su; lolị balinkugwaga unkụ̄nda ugu gwali nubutēngamu, ugu bị̄nogonaga ukujitwalapo īngalaba linga sị̄tikaga.
44027040	Po papo balinkusōsyapo īnāngula, balinkusịleka mụnyanja, bo kuno bịkwabula īngoje isị bāpịnyịle īngafị sya kupīngila; lelo bo bafyusịsye umwenda gwa kukipụlo nukugulabisya kummbelo, po papo balinkujilabisya kubutēngāmụ.
44027041	Lolị abēne balinkwaga bafịkịle pabujo ubu bwa tụndụmēle mụnyanja, po papo īngalaba jilinkwịkịnya papo, jilinkwikola kukipụlo, jilinkusịta nukusụkānịka. Lolị kumbīngo jilinkwanda ukupānguka panōngwa ja maka ga majiga.
44027042	Abēne abasịkali balinkwịtikana ukubagoga abapịnyịgwa, ukuti najumo angōgēlaga nukujōnga.
44027043	Lolị umwene unkulūmba gwa basịkali bo ịkulōnda ukumpoka Paulị, alinkubakānịsya isị bālitikēne, alinkubalagila aba bāmēnye ukōgēla, ukuti batalege ukwịtāga mmīsi nukubūka pị̄sịlya.
44027044	Abāngi aba bāli pamatapwa na ntūndu utūngi twa mụngalaba. Bunobuno bōsa ịtolo balinkwenda nukuponela pị̄sīlya.
44028001	Lelo bo tuponịle, tulinkulumanya ulusūngo lulūlu ukuti lo ulu bịkuti Molịta īngamụ.
44028002	Po papo abenekị̄su ba mụmo, balinkutwambilila nubolōlo fị̄jo ubu umụ̄ndu atịkubwagamo bwịla. Balinkutukokesya umōto, nukutwambilila twesa panōngwa ja fụla iji jatịmịle na panōngwa ja īmbepo.
44028003	Lelo bo Paulị abūngēnịe akakose ka tubabu abīkịle mmōto, po papo īnjoka jilinkusōka panōngwa ja mōto, jilinkukinịemba ikiboko kya Paulị.
44028004	Lolị abenekị̄su bo bajibwene īnjoka bo jịkusyụta pakiboko kyake, balinkubūlana balinkuti: Kisịta kwịlāmwa umụ̄ndu uju nngogị napapo āponịle kunyanja, lolị ugwa lubụkisyo atịkunndeka ukuti ajege mūmị.
44028005	Lolị umwene Paulị alinkujisanyandila mmōto, sịlinkusịta nukummwaga nasịmo īmbị̄bị.
44028006	Abēne lolị balinkusūbila ukuti ịkwịsulaga, pamo ịkugwaga nukufwa nakalīnga. Lelo bo bagụ̄lịle akabalilo akatalị, bāgịle sịtịkummbonekela nasịmo īmbalapala, po papo balinkusanụka ịtolo, balinkuti: Jo Kyala.
44028007	Lelo kifụkị nubujo bula, fyālipo ifị̄su fya nkulūmba gwa lusūngo lula, uju īngamụ jake āli jo Pubili; jo alinkutwambilila nukutuswila kanụnụ amasịku matatu.
44028008	Umwene ugwịse gwa Pubili ālāmbalēle, akāmandanị̄gwe nīsekema nulwa kumwanya. Po papo Paulị alinkwịngila mụmo āli, alinkwịpụ̄ta nukummbīkapo amaboko; po papo alinkummbumbulusya.
44028009	Lelo bo sịbonị̄ke sịsịsị, po papo bōsa ababịne abāngi abā palusūngo papo balinkwịsa bope, balinkubūmbulusịgwa.
44028010	Po papo balinkutwimika ulwimiko lu lwịngị fị̄jo; bo tụkusụmụka balinkutupakilila mụngalaba ifị twalyagị̄lwe.
44028011	Bo gikīndịle imyesị mịtatu, tulinkwịpaka mụngalaba ja mwa Alịkịsandalịja, iji jagonaga palusūngo mmapepo. Jāli nikifwanị kya bị̄pasya.
44028012	Tulinkwakufịka mụ Sịlakusị, mo tulinkulinda amasịku matatu.
44028013	Ukufụma mụmo tulinkusụmụka tulinkusyungūtila tulinkwakufịka mụ Legịjo. Lelo bo likīndịle ilị̄sịku limo, ummbelo gwa kwịtōngo gulinkwanda ukukula. Po papo pị̄sịku lya bubili tulinkwakufịka mụ Putyelị.
44028014	Mo tulinkubāga abāmyitu, abēne balinkututengulila ukuti tugonepo nabo amasịku mahāno na mabili; po papo tulinkwenda nukwakufịka mụ Loma.
44028015	Abēne abāmyitu ba mụmo bo bapilị̄ke, balinkwịsa kukutwambilila pa Apị Folụmụ na pa Inyụmba ịtatu isya bahēsya. Umwene Paulị bo ababwene alinkugwa ulupị kwa Kyala, alinkwenda nukusangamuka ịtolo.
44028016	Lelo bo tufịkịle mụ Loma, po papo Paulị alinkwịtikisịgwa ukuja mwene ịtolo pamopēne nunsịkali gwa kunndindilila.
44028017	Lelo bo gakīndịle amasịku matatu, Paulị alinkubabilikila abalōngosị ba Bajụ̄ta. Abēne bo babūngēne, alinkubabūla alinkuti: Mwe bāmyitu, napapo une ngabōmbamo nasịmo isya kubaliga abā kikolo kyitu, pamo īnyị̄ho isya bị̄sukulu bītu, mbịnyị̄gwe ukufụma mụ Jelụsalemụ, mbīkị̄gwe mmaboko ga Balōma.
44028018	Abēne bo bajēnēsịsye īnōngwa jangu, bālōndaga ukūnyābula, namanga bakājagịlemo najimo īnōngwa mmyangu ija kūngogela.
44028019	Lelo bo Abajụ̄ta bamo bikukāna, sịlinkūmbelela ukuti ngīnde kwa Kesalị, napapo ngāli nasyo nasịmo isya kukilōnga ikikolo kyangu.
44028020	Syo isi mbabilikilị̄le nukuti njobe nanụmwe; namanga panōngwa ja lusūbilo lwa Ịsịlaelị po apa mfwele unnyololo ugu.
44028021	Lolị abēne balinkummwamụla Paulị balinkuti: Tukāmbililamo kalata ugwa nōngwa syako ukufụma mụ Jụtaị; kangi akị̄samo najumo mbanyitu ugwa kutubūla, pamo ugwa kukujoba ububibi
44028022	Loli tụkulōnda ukupilika kumyako isị kwịnogona ugwe; namanga isya kapānga kakaka syo tumēnye mosamosa ịtolo bịkulwa nako.
44028023	Lelo bo bị̄tikēne ilị̄sịku lya kwaganịla nagwe, po papo ba bị̄ngị ịtolo balinkubūka kuno āgonaga. Bo alinkubalinganịa nukubasịsịmikisya isya kitāngālala kya Kyala, ukufụma nulubūnju ukwakufịka namajolo, alinkugela ukubakwaba ukuti bị̄tikege isya Jesụ bo ịkulīngānịa ukwendela ndulagilo lwa Mose na mwa bakalata babakụ̄ngụlụka.
44028024	Bamo sịlinkubakola isị ājobaga, lolị abāngi balinkusịta nukwịtika.
44028025	Abēne bo bāgịle batịkupilikisanịa bābo batupu, balinkubalanịla bo Paulị ajobịle ilịsyu limolyene ilya Kuti: Ātalwịsye Mbepo Mwịkemo, apa ajobịle na ba mbukūlu bīnụ mwa Jesaja unkụ̄ngụlụka apa ạ̄tigi:
44028026	Būkaga kubāndu bababa ukababūlege ukatigi: Ukupilika ko mụkupilikaga, lolị mụtịkusyaganịaga; ukukēta ko mụkukētaga, lolị mụtịkusịbonaga.
44028027	Namanga īndụmbụla sya bāndu aba sị̄pelịle sịto, īmbulukutu syabo sịli namapuli, sịtịkupilika, kangi amāso gābo gasịsị̄lịle; ukuti bangakētaga namāso gābo, bangapilikaga nimbulukutu syabo; bangasyaganịaga nindụmbụla, bangapīndukaga, ko kuti nịse mbabumbulusyege.
44028028	Po papo Paulị alinkumalisya ukujoba alinkuti: Syo mụsịmanyege lelo ukuti, ubupokị bwa Kyala ubu, butumịgwe kubāpānja, abēne bo bịsakupilikaga. [
44028029	Lelo bo ajobịle lilīli, po papo Abajụ̄ta balinkubūka, balinkukanịkana fị̄jo bābo batupu.]
44028030	Umwene Paulị alinkugona ifyinja fịbili nnyụ̄mba jake, iji ahōmbelaga īndalama, alinkubalumbilila bōsa aba bị̄saga kumyake.
44028031	Alinkufụmụsya ubutwa bwa Kyala, nukumanyịsya īnōngwa sya NTWA Jesụ Kilisịtị pabwelụ ịtolo kisịta kupīngịgwa.
45001001	Paulị ummbōmbị gwa Jesụ Kilisịtị, uju ābilikilị̄gwe ukuja mfụ̄ndịgwa, uju ābīkị̄gwe ukuja gwa kufụmụsya ilịbāngilị lya Kyala,
45001002	ili āfị̄ngịle ngānị ukwendela mbasololị, mụnōngwa īnyị̄kemo sya Kyala,
45001003	ilịbāngilị lya nōngwa sya Mwanāke, uju āfụmịle nkikolo kya Ndabitị ukupāpịgwa,
45001004	alinkujobịgwa ukuja mwana gwa Kyala mmaka na Mbepo gwa bwịkemo bwa kusyuka kwake ukufụma mmbafwe, Jesụ Kilisịtị UNTWA gwitu,
45001005	uju twambilị̄le mmyake ilị̄pyana nubufụ̄ndịgwa ubwakunkabila abākusịkonga isya lwịtiko lwa kujị̄tikila īngamụ jake ifịkolo fya bāpānja fyosa,
45001006	pamopēne nanụmwe jujumwe mwe mụkujobịgwa ukuja ba Jesụ Kilisịtị.
45001007	Kulimwesa mwe baganịgwa ba Kyala nkị̄su kya Loma mwe mụkujobịgwa ukuja bị̄kemo. Ilị̄pyana lijege nanụmwe nulutēngāno ulufụma kwa Kyala Tāta gwitu kangi Ugwịse gwa NTWA Jesụ Kilisịtị.
45001008	Tāsị ngutala ukubagwila ulupị kwa Kyala mwesa mwa Jesụ Kilisịtị, namanga ulwịtiko lwinụ lufụmwịke nkị̄su kyosa.
45001009	Buno Kyala jo nkētị gwangu, uju ngummbōmbela ni mbepo syangu ukulūmbilila mwịbāngilị lya mwanāke, ukuti ngūmīlisya ukubajoba bwịla umwe mụnyịpụ̄to syangu,
45001010	bo ngusūma ukuti mbwịgane bwa Kyala nnjagege injila jimo ja kwịsila kumyinụ.
45001011	Namanga ngusyukwa ukubabona umwe ukuti mmbamanyịsyege ikyabupe kimo kya mụmbepo ikyakubapa amaka umwe,
45001012	kokuti twesa nanụmwe nanịne tukasaniege nalwịtiko uju ulwa nnịne uju ulwannịne nulwangu.
45001013	Ngulōnda ukuti mụsyaganịege, mwe bāmyitu, ukuti ndōndịle kākị̄ngị ukwịsa kumyinụ (lolị mpaka ulu mbīngị̄gwe) ukuti ndondolēngemo untōndolo mmyinụ mope, bo apa ndōndwịle na mmbāpānja abāngi.
45001014	Une kumbagị̄le ukubōmba sịsịsị kuli bōsa, ku Bagịlịkị na kubāpānja, kubāmahala na kubakonyofụ.
45001015	Bunobuno lelo ngunyonywa ukulūmbilila ilịsyu lya Kyala kumyinụ nụmwe mwe mụli mụ Loma.
45001016	Namanga une ndịkufwa īsonị kunōngwa ja ịbāngilị: Ilyene go maka ga Kyala agākutwala ubupokị ku mụ̄ndu gwesa uju ali nulwịtiko, ukutala pa Njụ̄ta pope na pa Nngịlịkị.
45001017	Papo mbugolofụ bwa Kyala mo sịsakulị̄le isya lwịtiko; bo apa sịsị̄mbị̄gwe isị sịkuti: Uju ubugolofụ abwagị̄le ndwịtiko jo ịkujangako kubūmị.
45001018	Namanga īngalalisị sya Kyala sịkịngulị̄gwe ukufụma kumwanya sịbwịlukị̄le ubusịtakuntị̄la Kyala, nububị̄bị bwa, kunōngwa ja bubị̄bị bwabo bịkusịfụ̄ja isyanalōlị.
45001019	Isyakummanya Kyala sịli pabwelụ kumyabo, namanga Kyala asịnāngị̄sye kumyabo.
45001020	Ukufụma nkabalilo kākupēlịgwa ikị̄su, ukupelịgwa kwake uku kutịkuboneka, amaka gāke aga galịko bwịla nubwa kyala, kumanyịlị̄gwe ntūndu utu tupelị̄gwe. Po lelo bakaja nisyakuponelamo,
45001021	Buno napapo bālimmēnye Kyala bakammwimịkaga ukuja jo Kyala, pamo ukugwa ulupị kumyake, lolị balịpelịle ukuja bwasị mụnyịnogono syabo ni ndụmbụla syabo isịta mahala sịlinkuja ni ngị̄sị.
45001022	Bo bịkwịjoba ukuja na mahala, balinkwịpela bakonyofụ,
45001023	ubusịsya bwa Kyala uju atịkufwamo balinkububīka mbujo bwa fịfwanị ifị fịfwene bo umụ̄ndu ummbugujufụ, pamo bo īnjunị, pamo bo ifịnyamāna nifịpelịgwa ifị fịkwendela ulwanda.
45001024	Fyobene Kyala alinkubaleka mụ mfinyonyo fya mụndụmbụla syabo, nkugịnyasya imịbili gyabo
45001025	papo isyanalōlị sya Kyala bāsịpelịle ukuja sya butūngulu, balinkwịpụ̄ta kufịpelịgwa nukufịbōmbela, balinkunndeka Umpelị, uju ịkutụ̄fig̣wa bwịla na bwịla. Amenị.
45001026	Jo nongwa iji Kyala alinkubaleka mụmụnyịnogono syabo īnyalị isị sịkabagila. Abakị̄kulu bābo balinkuleka ukubōmba isị bāpelelịgwe, balinkubōmba isị bakāpelelịgwe,
45001027	bope abanyāmbala bububo balinkusịleka isị bāpelelịgwe isyakwangala nabakị̄kulu balinkunyonywana babanyāmbala batupu, abanyāmbala balinkubōmba īnyalị nabanyāmbala abị̄nābo kisịta sonị, balinkwambilila mmịbili gyabo ulufụ̄ndo ulu lwababagị̄le kunōngwa ja butulanōngwa bwabo.
45001028	Lelo kunōngwa jakuti bakāsịbonaga ukuti sịbagị̄le isyakummbīka Kyala mụndụmbụla syabo, Kyala ābalekịle ukuti bakōngege isịtakubagila isya mahala gābo nakajīlo kābo akabị̄bị.
45001029	Bālịswịle nu bubị̄bị bwa luko lōsa; Ubunyalị, ubupafụ, ubunyonywa fyosa, akabịnị; bāliswịle ubūfị, ubugogị, ubwịte, ubusyobị,
45001030	bāli ni hēho, bali bōhesị, bālimmbēngịle Kyala, bāli namatị̄ngo, bị̄kūmbukaga bēne nukwịtụ̄fya, bāli batwala mbị̄bị bābị̄laga abapāpị bābo.
45001031	Bāli bakonyofụ, basịtalwịtiko, basịtakisa.
45001032	Napapo bālumēnye ululagilo lwa Kyala ukuti aba bịkubōmba sịsịsị kubabagị̄le ukufwa, kukaja ko kuti bāsịbōmbaga kwene kukusịbōmba lolị bābịtikilaga aba bābōmbaga sịsịsị.
45002001	Fyobene gwe mụndu utịsakuhobokelịgwaga bo kunndōnga ujūngi, papo bo kutụmụla īnōngwa jake kwịlōnga gwịmwene, namanga ugwe gwe kulōnga īnōngwa, kubōmba sịsyo kubalōnga abāngi kangi.
45002002	Tumēnye ukuti ubulōngị bwa Kyala bụkutalula ukubagwila aba bịkubōmba isị sịli bo buno buno.
45002003	Gwe mụ̄ndu kwịnogona ukuti bo kubalōnga aba bịkubōmba sịsịsị, bo kangi kusịbōmba jujugwe, kwịsakuponaga ukulōngịgwa na Kyala?
45002004	Pamo kubusyokela ubwịngị bwa bōlōlo bwake nubufịsalyojo nubufị̄ndang'oma bwake? Usyagēnịe ukuti ubōlōlo bwa Kyala bubīkị̄gwe ukuja bwa kukutalukisya kulupīnduko.
45002005	Lolị kubukafụ bwa ndụmbụla jako isịta lupīnduko, kwịlụ̄ndikila gwịmwene īngalalisị sya pị̄sịku lya ngalalisị bo ubulōngị bwa Kyala ubugolofụ bukị̄ngulị̄gwe.
45002006	Namanga ịsakumpaga umụ̄ndu gwesa ifị fịfwene ni mbōmbo syake:
45002007	Abafị̄ndang'oma pa kubōmba īnụnụ mụkulōnda ubukulūmba, ulwimiko nubūmị bwa bwịla bwịla, ịsakubapaga ubūmị bwa bwịla;
45002008	lolị abapasyulị aba batịkukōnga isyanalōlị, lolị bịkukōnga īnyalị, bo bịsakwambililaga īngalalisị ni ngịmbuko.
45002009	Lwịsakujangako ulutamyo nubukamandanịgwa, ku mụ̄ndu gwesa uju ịkubōmba īmbị̄bị, sịsakutalaga tāsị pa Njụ̄ta napō sịbūkege pa Nngịlịkị.
45002010	Lolị ubukulūmba nulwimiko nulutēngāno ịsakupēgịgwaga uju ịkubōmba īnụnụ, ukatala pa Njụ̄ta ukukōnga pa Nngịlịkị.
45002011	Namanga Kyala atịkusalila mbunụnụ kumāso.
45002012	Bōsa aba batulịle īnōngwa bo bakaja nululagilo bope bịsakufwaga kisịta kulōngelịgwa ndulagilo, aba batulịle īnōngwa bo bali nasyo īngomēlesyo bo bịsakulongelịgwaga mụ mụngomēlesyo
45002013	Buno bakaja bo bapilikị ịtolo ba lulagilo aba bịkuja bagolofụ nkyenị mwa Kyala, lolị aba bịkulubōmba ululagilo bo aba sịsakubanogelaga.
45002014	Bo abapānja aba bakaja na lulagilo bịkusịbōmbela mbupelịgwa bwabo bịkuti bo tupelịlwe, isị ululagilo lụkusịlōnda, bịkwịpela lulagilo bēne, na papo linga bakaja na lulagilo.
45002015	Bịkunāngisya ukuti isị ululagilo lụkulōnda sịsị̄mbị̄gwe mụndụmbụla syabo, bo īnyịbonelo syabo syope sịkusịsịmikisya ninyịnogono syabo sịkufụ̄ndana sịsyo ndupu sịkubalōnga pamo ukubalwila.
45002016	Pịsịku lila apa ukulōngana niịbāngilị lyangu ili ngulūmbilila, Kyala ịsakusịlōngaga isya mbutị̄tu sya bāndu.
45002017	Lolị linga kwịjoba gwịmwene ukuja Njụ̄ta kwịkila ndulagilo kangi kwịtụ̄fya kunōngwa ja bukamụ bwako na Kyala.
45002018	Kangi ubumēnye ubwịgane bwake nukusịtika īnụnụ īmbelelesye, papo umanyịsịgwe mụ̄ndagilo,
45002019	kangi linga gwịmēnye nalolị ukuti uli nndōngosị gwa bafwamāso, uli lumụlị lwa aba bali mụngị̄sị,
45002020	uli gwakubagalosya abakonyofụ, uli mmanyịsị gwa bakeke, uli nubumanyị ubu bwịpịnyịle mụ ndagilo na mbwanalolị.
45002021	Lelo ugwe gwe kubamanyịsya abāngi, lelo fịkị utịkulōnda ukwịmanyịsya gwịmwene? Bo kulūmbilila isya bubị̄bị bwa kwịba, po kangi kwịba jujugwe?
45002022	Ugwe kuti fịkuti najumo angalogwaga po kangi kulogwa jujugwe. Gwe ufịbēngịle fya bakyala po kangi kufị̄ba nnyụ̄mba syakwịpụ̄tilamo jujugwe.
45002023	Gwe kwịtụ̄kifya mụngomēlesyo, fịkị kangi kumfụjụla Kyala kukịlanịa ingomēlesyo?
45002024	Namanga bo apa sịsị̄mbị̄gwe. Īngamụ ja Kyala jịkutukịgwa amahēlụ mmbāpānja kunōngwa jīnụ.
45002025	Ububụ̄tịgwa nalolị bunụnụ linga gwe mụ̄ndu kukōnga ululagilo, lolị linga kufụ̄ja ululagilo ububụ̄tịgwa bwako butịkuja bubụ̄tịgwa.
45002026	Buno buno lelo linga unsịtakubụ̄tịgwa ịkukōnga isị īngomēlesyo sịkulagila, ubusịtakubụ̄tịgwa bwake bwịsakubīkịgwaga ukuja bubụ̄tịgwa.
45002027	Lelo abasịtakubụ̄tịgwa ummbili, aba lolị bịkukōnga īndagilo bịsakubalōngaga umwe mwe mụli nululagilo ulu lusị̄mbị̄gwe kangi nububụ̄tịgwa lolị mụkulufụ̄ja ululagilo.
45002028	Unnjụ̄ta mụ̄nyụma akaja Njụ̄ta nalolị, kangi bukaja bubụ̄tịgwa bwa nalolị ububụ̄tịgwa pānja ịtolo pamo mụmmbili ịtolo.
45002029	Njụ̄ta nalolị uju Njụ̄ta nkāti, kangi ububụ̄tịgwa bwanalōlị bụkuja mụndụmbụla, buli mụ mbepo momma mbusị̄mbe. Imbālo syake, Unnjụ̄ta gwa bo bunobuno sịtịkufụmaga kubāndu lolị sịkufụmaga kwa Kyala.
45003001	Lelo ukuja Njụ̄ta kụkubūmbulila fịkị? Pamo ububụ̄tịgwa buli nubunụnụ bukị?
45003002	Bubagị̄le mụ̄njila syosa, ukwanda tāsị Abajụ̄ta bapēgịgwe ukugalindilila amasyu aga ājobaga Kyala.
45003003	Bule linga bamo bakāli basūbilịgwa? Ukusịtakusūbilịgwa kwabo kukubupīnga ubusūbilịgwa bwa Kyala?
45003004	Nakamo napanāndi! Kyala gwanalōlị na papo linga abāndu bōsa bājaga batūngulu, bo apa sịsị̄mbị̄gwe ukuti: ugwe sịkunogelege mmasyu gāko, bo ulipakulongịgwa
45003005	Lolị linga ububị̄bị bwitu bubikị̄gwe ukuja bwakunāngisya ubugolofụ bwa Kyala, po tụkutigi fịkị? Tụkutigi Kyala akaja nngolofụ ukutufụ̄nda uswe ni ngalalisị syake? (Ngujobela mbūndu.)
45003006	Nakamo. Namanga po lelo ngali abagị̄le ukukilōnga bulebule ikị̄su?
45003007	Lolị linga ukwendela mbutūngulu bwangu ubwanalolị bwa Kyala mo mụmo bụkujīla bwịngị mbukulūmba bwake, po fịkị une ukutinnjemo nnjobị̄gwege ukuja ntulanōngwa?
45003008	Kangi po fịkị ukuti tungabōmbaga īmbị̄bị ukuti mōsị̄silege īnụnụ? Bo sịsyo abāndu bamo bịkutuhēlụla bịkuti botụkuja. Ukulōngịgwa kwabo kutalwịle.
45003009	Kali lelo fịkị? Uswe tubakīndịle abāngi? Mma, tukabakīnda nakamo; buno tubalōngịle abāndu bōsa, ifịkolo fyo fịbīli Abajụ̄ta na Bagịlịkị tutịle īmbị̄bị sịbakabịle,
45003010	bo apa sịsị̄mbị̄gwe mwakalata ukuti: Akajako najumo unngolofụ, najumojwene;
45003011	Akajako najumo uju asyagēnịe; Najumo uju ịkunndōnda kyala.
45003012	Bōsa basobịle, bōsa pamopēne balabị̄le kubutulanōngwa; akajako najumo ummbōmba nụnụ, najumo najumojwene.
45003013	Ummịlo gwabo ịpūmba ili lili bwasị, bịkubōmbela īndimị syabo ukuja syakubasyobela abāndu. īsụmụ ja njoka jili kūsi kumịlomo gyabo.
45003014	Nkanwa mmyabo mwị̄swile ifịgụne nubukali.
45003015	Amalūndi gābo mēngo ukubūka pakōnịlopa.
45003016	Mụnjila syabo bonange butupu nubufwalanganịfụ.
45003017	Injila ja lutēngāno jo bakajimanya.
45003018	Kumāso kumyabo lukajako ulutị̄lo lwa kuntị̄la Kyala.
45003019	Lilino tumēnye ukuti syosa isị ululagilo lụkujoba kuli aba bali pāsi palulagilo, kukuti imịlomo gyosa gibatamege, kangi ikị̄su kyosa kị̄pelege kya kulongịgwa na Kyala.
45003020	Buno akajako najumo umụ̄ndu uju sịsakunnogelega nkyenị mmyake ukukōngana nimbōmbo sya lulagilo; namanga ubutulanōngwa bụkumanyilịgwa ndulagilo.
45003021	Lolị lilino injila ja Kyala jikubamanyānịa nagwe umwene abāndu jibonị̄ke pabwelụ. Jili pasịma ningomēlesyo, napapo īngomēlesyo sya Mose na bakụngụlụka bājisịsịmịkịsye,
45003022	Kyala ịkubapa ubugolofụ abāndu ndwịtiko lwabo lwakummwịtikila Jesụ Kilisịtị. Ịkubōmba sịsịsị kuli bōsa aba bịkummwịtika Kilisịtị, papo sịkajapo nasịmo isị bakīndēne.
45003023	Kunōngwa jakuti bōsa batulịle īnōngwa bāgị̄lwe ukufịkapo pa bụkulūmba bwa Kyala,
45003024	bịkujobịgwa ubugolofụ mwịpyana lyake ili bapēgị̄gwe ukuja kyabupe kunjila ja bupokị ubu buli mwa Kilisịtị Jesụ,
45003025	uju Kyala ālimmbikịle ukuja lumanyānịo kunjila ja lwịtiko mwịlopa lyake. Isị, syali syakunāngisya ubugolofụ bwa Kyala, namanga mbufịsalyojo bwake ubwịkemo āsịswị̄le īmbị̄bị īndasị.
45003026	Sịsịsị syalisyakunāngisya ubwanalolị bwake nkabalilo aka ukuti umwene nngolofụ nukuti ịkunngolokesya uju ịkummwịtika Jesụ.
45003027	Lelo sịkufumamo syafịkị nkwịtụ̄fya kwitu? Kusosịgwepo. Ndulagilo luliku? Nndulagilo lwa mbōmbo? Mma, lolị nndulagilo lwa lwịtiko.
45003028	Namanga tukwaga ukuti umụ̄ndu ịkujobelịgwa ubugolofụ nndwịtiko, momma mụmbōmmbo sya lulagilo.
45003029	Pamo Kyala jo Kyala gwa Bajụ̄ta bēne? Ākāja jo Kyala gwa bāpānja bope? E, jo Kyala gwa bāpānja bope,
45003030	Kyala ali jumojwene, Abajụ̄ta ịsakumanyanaga nabo kunōngwa ja lwitiko lwabo, kangi isakubajobaga ubugolofụ ndwịtiko lwabo.
45003031	Bule Sịsịsị lelo kokuti ndwịtiko lulūlu po tukusịtāgaga īndagilo? Nakamo napanāndi! Lolị tukusyimikisyaga.
45004001	Tụkujobaga tụkutigi fịkị lelo isya Abụlahamụ, umwịsukulu gwitu nkikolo?
45004002	Namanga linga Abụlahamụ ājobịgwaga ukuja nngolofụ kunōngwa ja mbōmbo, ālinasyo isyakwịtụ̄kifyamo, lolị momma nkyenị mwa Kyala.
45004003	Īnōngwa sya Kyala sịkuti fịkị? Abụlahamụ ammwịtikaga Kyala, po kumyake bulinkujobịgwa ukuja bugolofụ.
45004004	Lelo kumụ̄ndu uju ịkubōmba īmbōmbo, umfwalo gwake gutịkujobị̄gwa ukuja kyabupe lolị gụkujobịgwa ukuja fịhōmbịgwa ifị akabịle.
45004005	Kangi kuli uju ịkubōmba īmbōmbo lolị ịkunsūbila uju ịkubajoba ubugolofụ aba batịkuntị̄la Kyala, ulwịtiko lwake lụkujobịgwa ukuja bugolofụ.
45004006	Buno buno jope na Ndabitị bo ịkunnjoba ubusangalufụ umụ̄ndu uju Kyala ịkunnjoba ubugolofụ pasịma ni mbōmbo isị umụ̄ndu ịkubōmba apa ịkuti:
45004007	Basangalufụ aba ubutulanōngwa bwabo buswegị̄gwe, aba īmbị̄bị syabo sịkupikilị̄gwe;
45004008	Nsangalufu uju Kyala atịkummbalila īmbị̄bị syake.
45004009	Ubusangalufụ bububu bụkubajoba bēne ababụ̄tịgwa, pamo bope nabasịtakubụ̄tịgwa? Tụkujoba tụkuti ulwịtiko lwajobịgwaga kwa Abụlahamụ ukuja bugolofụ.
45004010	Po lelo kumyake lwajobịgwaga bulebule? Kali kokabalilo bo akāli ukubụ̄tịgwa pamo kwali kokūnyụma bo abụ̄tị̄gwe? Kukāli ko kūnyụma lolị bo akāli ukubụ̄tịgwa.
45004011	Alyambilị̄le ububụ̄tịgwa ukuja kimanyịlo pamo kikolekelo kya bugolofụ ubu āli nabo ndwịtiko bo akāli ukubụ̄tịgwa. Sịsịsị syalimpelị̄le ukuti ajege jo gwịse gwa bōsa aba bịkwịtika kisịta kubụ̄tịgwa, aba bịkujobịgwa ubugolofụ,
45004012	kangi ukufwana bo sịsịsị nukuja gwịse gwa babụ̄tịgwa aba bakābụ̄tị̄gwe kukubụ̄tịgwa kwene lolị kangi bịkukōnga akajīlo ka lwịtiko ulu Tāta gwitu Abụlahamụ āli nako bo akāli nukubūtịgwa.
45004013	Ulufị̄ngo ulu lwafị̄ngị̄gwe kwa Abụlahamụ na bankikolo kyake ukuti babagị̄le ukukị̄ngilapo ikị̄su, lukālisị̄le ndulagilo lolị lwalyendị̄le mbugolofụ bwa ndwịtiko.
45004014	Linga bo bakōngị bālulagilo aba babagị̄le ukuja bākwịngilapo ikilīngo, po ulwịtiko lukaja na mbōmbo kangi ulufị̄ngo luli bwasị ịtolo.
45004015	Namanga ululagilo lụkutwala īngalalisị, lolị apa linga lukajapo ululagilo nalumo po sịkujapo īngịlanịo.
45004016	Fyobēne ulufị̄ngo lwafụmịle ndwịtiko ukwendela mwịpyana, ko kuti ilịsyu lya Kyala lijege lyanalōlị kumbejụ̄ ja Abụlahamụ jōsa. Komma kwene kubakōnga ngomēlesyo lolị kōpe nakuli aba bēndị̄le ndwịtiko lwa Abụlahamụ, namanga umwene jo Tāta gwitu twesa;
45004017	bo apa lisị̄mbị̄gwe ili lịkuti: Ngupelịle ukuja gwịse gwa fị̄kolo fịfị̄ngị. Ulufị̄ngo ulo lwanalōlị kumāso kwa Kyala uju Abụlahamụ ālimmwịtị̄ke Kyala uju ịkubasyusya abafwe, uju ululagilo lwake lụkufịpelela ukujako ifị fịkālimo.
45004018	Abụlahamụ ị̄tikaga nukusūbila napapo sịkālipo isyakumpelela ukusūbila, ko kuno alinkwịpela ukuja “Gwịse gwa fịkolo fịfị̄ngị”. Bo mụmo ilịsyu lịkujobela lịkuti: Abankikolo kyako bịsakujaga bo īndōndwa ubwịngị.
45004019	Umwene ākāngēle āli kifụkị ukuja nifyinja mịa jumo, lolị akālogotị̄le ndwịtiko pālema amēnye ukuti ummbili gwake gukāli namaka ukufwana gufwịle, nukuti jope unkasị, Sala, āli nngūmba.
45004020	Abụlahamụ akālwịlāmwaga ulufị̄ngo lwa Kyala; ulwịtiko lwalimpēle amaka, alinkummwimịka Kyala.
45004021	Āli nubwanalolị ukuti Kyala atikutolịgwa ukusịbōmba isị linga afị̄ngịle numụ̄ndu.
45004022	Jonōngwa iji ulwịtiko lwake Abụlahamụ lulinkumpelela ukuti Kyala annjobege ukuja nngolofu.
45004023	Amasyu aga gāsị̄mbị̄gwe ukuti: Ājobịgwaga ukuja nngolofụ, gakāsị̄mbị̄gwe kunōngwa jake mwene.
45004024	Gāsị̄mbị̄gwe ukuja gītu nanụswe twe tụkujobịgwa ukuja bagolofụ, twe tukummwịtika uju ālinsyusị̄sye mmbafwe Jesụ UNTWA,
45004025	uju āgogị̄gwe panōngwa ja ngịlanịo syitu, kangi āsyukịle ukuti tukabege ubugolofū nkyenị mwa Kyala.
45005001	Lelo kunōngwa ja kuti tụkujobịgwa ubugolofụ nndwịtiko tuli ndutēngāno na Kyala kunōngwa ja NTWA gwitu Jesụ Kilisịtị.
45005002	Kunōngwa jake tukabịle ubujo ubwakwịngila mwịpyana lilīli ili twimịlemo, kangi tụkusekela nndusūbilo lwa kujabilịgwa ubusịsya bwa Kyala.
45005003	Kangi pamwanya pali sịsịsyo, tụkusekela mụngubilo, bo tumēnye ukuti ulukubilo lụkutwala ubufị̄ndang'oma,
45005004	kangi ubufịndang'oma bụkutwala ubunyambala īndụmbụla, ubunyāmbala īndụmbụla bụkupela ulusūbilo,
45005005	kangi kulusūbilo lutōnekị̄le mụndụmbụla syitu ukwendela mwa Mbepo Mwịkemo uju tupēgị̄gwe.
45005006	Bo tukaja nubutūlị nabumo Kilisịtị alinkubafwila aba batịkunndōnda Kyala pakabalilo aka kịkulōndịgwa.
45005007	Kupala umụ̄ndu ukumfwila umụ̄ndu unngolofụ. Pamo lumo umụ̄ndu abagị̄le ukukịba ukumfwila umụ̄ndu unnụnụ.
45005008	Lolị Kyala atunāngị̄sye ubwịngị bwa lugano lwake kāli ko kabalilo aka twakāli mụ mụmbị̄bị apa Kilisịtị ātufwilaga.
45005009	Mbufwe bwake mo mụno tumanyanị̄le na Kyala; po tụkupelaga pōkị lelo ukwịsakupokịgwa ku ngalalisị syake.
45005010	Twali balugu ba Kyala, lolị mbufwe bwa mwanāke twịpelịle ukuja bamanyānị bāke. Lelo lilino apa tuli bamanyānị ba Kyala, po tutịsakukīndililaga ukupokịgwa mbūmị bwa Kilisịtị.
45005011	Loli sịkaja syo sịsịsị syene; tụkusekela kuli isị Kyala abōmbị̄le mụ NTWA gwitu Jesụ Kilisịtị uju ātupelịle ukuja bamanyānị bā Kyala.
45005012	Īmbị̄bị syalyendịle mmụ̄ndu jumojwene ukwịsa nkị̄su, īmbị̄bị sya mụ̄ndu jujuju syalịsịle nubufwe. Po lelo ubufwe bubalanị̄le mmbāndu bōsa ba pāsi namanga umụ̄ndu gwesa atulịle īnōngwa.
45005013	Syalịpo īmbị̄bị pakị̄su bo ululagilo lukāli ukusōka; lolị kuno ululagilo lukajako, īmbị̄bị nasịmo sịtịkubalịgwa.
45005014	Lolị ukufụma pakabalilo ka Atamụ ukwịsakufịka nkabalilo ka Mose, ubufwe bwabakabịle abāndu ba pāsi bōsa, nabābo bakātulịle īnōngwa kifwene bo apa Atamụ ābōmbịle apa akākōngịle ululagilo lwa Kyala. Atamụ kyali kyo kifwanị kya uju āli gwakuja pakwịsa.
45005015	Lolị bōsa bo babīli bakīndēne, namanga ikyabupe kya Kyala kya ịpyana kikafwana nubutulanōngwa bwa Atamụ. Syanalolị ukuti abāndu bị̄ngị bāfwịle kunōngwa ja mbị̄bị ja mụ̄ndu jumojwene jula. Lolị ilị̄pyana lya Kyala ịkulūmba fịjo; bo kili kyope ni kyabupe kyake ikya ịtolo kubāndu abị̄ngị fị̄jo ukwendela mmụ̄ndu jumojwene, Jesụ Kilisịtị
45005016	Kangi ikikūngilwa kya Kyala nubutulanōngwa bwa mụ̄ndu jumojwene fịkīndēne. Pānyụma pa mbị̄bị jimojēne bulinkwịsa ubulōngị bwa busobị; lolị pānyụma pa mbị̄bị nyịngị po kịkwịsa ikikūngilwa kya Bugolofụ.
45005017	Syanalolị ukuti kumbị̄bị ja mụ̄ndu jumojwene ubufwe bwalyandịle ukulagila panōngwa ja mụ̄ndu jumojwene jula. Lelo po sịpele pōkị ubukulūmba isị sịfụmịle mmụ̄ndu jumojwene, Jesụ Kilisịtị. Bōsa aba bịkwambilila ilị̄pyana lya Kyala kangi bapēgịgwe ulusajano nagwe bịsakulagilaga mmbūmị, mwa Kilisịtị.
45005018	Bunobuno lelo, bo apa īmbị̄bị jimojēne jabatwalịle ukujobịgwa ububị̄bị abāndụ bōsa nkị̄su, bo jitēndị̄ke ni mbōmbo ja bugolofụ jịkubapelela ubwabuke abāndụ bōsa jịkubapa ubūmị.
45005019	Kangi bo apa abāndu bōsa ulukịlanịo lwa mụ̄ndu jumojwene lwabapelị̄le batulanōngwa, bo bịsakutēndeka ga bububo bōsa bịsakupēlịgwaga ukumanyana na Kyala kunōngwa ja mụ̄ndu jumojwene.
45005020	Ingomēlesyo syalịsịle ukuti ubutulanōngwa bubālege; lolị kuno ubutulanōngwa bwalyongị̄lepo ubwịngị, ilị̄pyana lya Kyala lyalyongelịle lyakindilị̄le fị̄jo.
45005021	Bunobuno lelo ba apa ubulagilị bwa mbị̄bị bwalyendịle mmbufwe, bo lili niịpyana ukwendela mmbugolofụ ukulagila, lịkututwala kubūmị bwa bwịla ukwendela mwa Jesụ Kilisịtị UNTWA gwitu.
45006001	Kali lelo po tutigi fịkị? Tubagịle ukuti tūmīlilege ukuja mụmbị̄bị ukuti ilị̄pyana lya Kyala libālege?
45006002	Nakamo na panāndi. Uswe kumbụ̄bị tufwịle po tujege mụ mụmbị̄bị bulebule kangi?
45006003	Namanga mụmēnye ukuti bo tōkesị̄gwe mwa Kilisịtị Jesụ, twalyokesị̄gwe mmbufwe bwake.
45006004	Bo tōsị̄gwe twalị̄pelịle ukuja pamopēne nagwe mbufwe bwake, tulinkusyilịgwa pamopēne nagwe, ukuti bo mụmo Kilisịtị āsyukịle mmbafwe mmaka amakulūmba gā Gwịse, bō twịsetutendekege nanụswe ukuja mmbūmị ubupya.
45006005	Namanga apa twịpelịle ukuja jumojwene nagwe nkufwa kwake bo twịsakutendeka ukuja jumojwene nagwe nkusyuka kwake mmbafwe.
45006006	Tumēnye ukuti ubūndu bwitu bwa ịjolo bukomelị̄gwe lumo na Kilisịtị pakikohekano, ukuti amaka ba mmbili gwa butulanōngwa gupyụtịgwege, tungāndisyaga kangi ukuja batumwa ba butulanōngwa.
45006007	Namanga linga umụ̄ndu afwịle bo ābwịke kumbụ̄bị.
45006008	Apa tufwịle na Kilisịtị tụkusūbila ukuti twịsakujaga būmị pamopēne nagwe.
45006009	Namanga tumēnye ukuti Kilisịtị āsyukịle mmbafwe, atịsakwandisya sịku kangi ukufwa ubufwe butịsakwandisya ukunkaba.
45006010	Buno buno lelo, kunōngwa jakuti āfwịle, īmbị̄bị sịkaja na maka kumyake; lilino ali mmbūmị bwa bulilanisị na Kyala.
45006011	Bububo nanụmwe mwịjịnogonege ukuja bafwe kubutulanōngwa lolị ukuja bumị mbulilanịsị na Kyala mwa Kilisịtị Jesụ.
45006012	Kubagị̄le ukuti īmbị̄bị sịngandisyaga kangi ukugikaba imịbili gyinụ gya bufwe, ukuti umwe mụngafịtikisyaga ifịnyonyo fya mmbili.
45006013	Kangi kukuti kambakāsya ka mmịbili gyinụ mụngabupaga ubutulanōngwa ukuti kajege kakubōmbela īnyalị. Lolị mwịnị̄ngege kwa Kyala ukuja bāndu aba basyukịle ukufụma mmbufwe, mwịnị̄ngege gwesa kumyake ukuti mụjege bakubōmba isya bugolofụ.
45006014	Ubutulanōngwa fịkuti bungajaga Malafyale gwinụ; buno umwe sịkabakaba īngomēlesyo, lolị libakabịle liịpyana lya Kyala.
45006015	Kali tutigi fịkị lelo? Po tubōmbēge īmbị̄bị kunōngwa jakuti īngomēlesyo sịkatukaba lolị tukabị̄gwe niịpyana lya Kyala? Mma nakamo.
45006016	Nalolị umwe mụmēnye ukuti linga mwịnị̄ngịle ukuja batumwa bāmụ̄ndu jumo ukukōnga isyake, mmbwanalolị ịtolo bo mụli batumwa ba Malafyale uju mụkukōnga isyake linga ko kuja batumwa ba butulanōngwa ubu bụkutwala ubufwe, pamo ukubōmba ubwịgane bwa Kyala, isị sịkutwala ubumanyānị na Kyala.
45006017	Lolị Kyala agwilịgwege ulupị. Namanga napapo lumo mwali batumwa ba butulanōngwa, mụsịkōngịle numōjo gwinụ gōsa isyanalōlị isị sịli nndumanyịsyo ulu mwalyambilị̄le.
45006018	Mwalyabulị̄gwe kubutulanōngwa mụlinkwịpela ukuja batumwa ba bugolofụ.
45006019	(Ngujobela mụnjobelo ja būndu papo imịbili gyinụ myonywa) Ngubala ukuti; bo apa ịjolo mwalinị̄ngịle gwesa ukuja batumwa ba bunyalị nubusịtangomēlesyo ukuti mụbōmbēge īmbị̄bị, bo mụtēndekege bunobuno lilino mwịnị̄ngege gwesa ukuja batumwa bā bugolofụ ukuti mụbōmbēge isya bwịkemo.
45006020	Bo mụli batumwa bā butulanōngwa, mụkāli mbōmbo nubugolofụ.
45006021	Kali po mwakabịlemo fịkị nkubōmba isị lilino sịkubakosyisonị? Namanga ubumalikilo bwa mbōmbo sịsịsyo bo bufwe.
45006022	Lolị lilino mwabwịke ku mbị̄bị mwịpelịle ukuja batumwa ba Kyala, ubunụnụ ubu mụkabịlemo ko kwelusịgwa ukuja bị̄kemo, ubumalikilo bwake sịsịsị bo būmị bwa bwịla.
45006023	Namanga umfwalo gwa mbị̄bị bo bubfwe lolị ikyabupe kya Kyala ikisịta kūla, bo būmị bwa bwịla ubu buli nkuja pamopēne na Jesụ Kilisịtị UNTWA gwitu.
45007001	Mwe bāmyitu, kisịta kwịlāmwa mụkusyaganịaga isị nguja pakujoba, namanga mwesa mụsịmēnye īngomēlesyo. Īngomēlesyo sịkubakaba abāndụ pēne bo balịko kubūmị.
45007002	Ukubalilamo: Unkị̄kụlu umwegị īngomēlesyo sịkumpịnyila kunndume akabalilo kōsa aka unndume alịko kubūmị; lolị linga ịkufwa unndume po umwene ịkuja mwabuke kūngomēlesyo isị syalimpịnyịle.
45007003	Buno buno lelo, linga ịkusịmila ku nnyāmbala ujūngi bo unndume alịko kubūmị ịkujobịgwaga ukuja nkị̄kulu nndogwe; lolị linga unndume afwịle po ịkuja mwabuke ịtolo kūngomēlesyo, po atịkuja nkị̄kulu nndogwe linga ịkwegịgwa nujūngi.
45007004	Bo sịli buno buno na kumyinụ mwebāmyitu, nanụmwe kokuja mụfwịle kūngomēlesyo namanga mụli kambakāsya kammbịli gwa Kilisịtị, lilino po mwịpelịle ukuja bā uju āsyukịle mmbafwe ukuti tujege bākukōnga īnụnụ mụ mbōmbo ja Kyala.
45007005	Namanga bo tāsị tụkukōnga isya mmbili, ifịnyonyo fya mbị̄bị ifị īngomēlesyo syatwalaga, fịlinkubōmba mmịbili gyitu isya kutupelela ukupa īseke sya bufwe.
45007006	Lilino lolị tuli bābuke kūngomēlesyo, papo tufwịle kuli isị ịjolo syatupịnyịle mụnnyololo. Lilino tulekịle ukubōmbela mụnjila īngūlu ija ngomēlesyo isị sịsị̄mbị̄gwe, lolị tụkummbōmbela Kyala mụnjila īmbya ija mwa Mbepo.
45007007	Kali po tujobēge tutigi īngomēlesyo butulanōngwa? Nalolị mma bo sịkaja. Lolị syali ngomēlesyo isị syalimanyịsye une mụno ubutulanōngwa bujilịle. Linga īngomēlesyo sịkātịle: Unganyonywaga kājūngi, ngali ngamanya ukuti ukunyonywa fyo fị̄ndu fịkị.
45007008	Lolị ubutulanōngwa bwajagị̄le mụngomēlesyo īnjila ukufịsāmbula ifịnyonyo fyosa fya mụ̄nda mmyangu. Apa īngomēlesyo sịkajapo, ubutulanōngwa bụkuja kāndu aka kafwịle.
45007009	Une ịjolo nāli mūmị bo ndịkubutalị ningomēlesyo; lolị bo īngomēlesyo sịsịle ubutulanōngwa bulinkwenda nukusyuka,
45007010	po papo ndinkwenda nukufwa. Īngomēlesyo isị syali syakutwala ubūmị, une kumyangu syatwele ubufwe.
45007011	Ubutulanōngwa bulinkujaga īnjila jake bulinkwendela mụngomēlesyo, bulinkūsyoba bulinkungoga.
45007012	Buno buno lelo isyene īngomēlesyo nyịkemo, lōpe ululagilo lwịkemo, lugolofụ kangi lunụnụ.
45007013	Kali sịsịsị ko kuti īnụnụ syo syatwele ubufwe bwangu? Nakamo napanāndi. Bwali butulanōngwa ubu bwatwele ubufwe; ubutulanōngwa bwatwele ubufwe kumyangu mụnụnụ ukuti buboneke bunụnụ ukuja butulanōngwa. Po papo lelo ubutulanōngwa ukwendela nndulagilo bulinkwịnāngisya ukufịkapo mụmo bwajīlị̄le ukuja bubị̄bị bukīndilisị.
45007014	Tumēnye ukuti īngomēlesyo sya Mbepo; lolị une ndi mụ̄ndu gwakufwa, nūlisị̄gwe kubutulanōngwa ukuja ntumwa.
45007015	Isị ngusịbōmba ndịkusyaganịa, namanga ndịkubōmba isị nịganịle ukubōmba, lolị ngubōmba isị ngasịgana.
45007016	Lelo apa ngubōmba isị ndịkulōnda ukubōmba, sịkunāngisya ukuti nịtị̄ke ukuti īngomēlesyo syanalolị.
45007017	Buno buno lelo ngaja joune nalolị uju ịkubōmba sịsịsị; lolị bo butulanōngwa ubu bujēngịle mụ̄nda mmyangu.
45007018	Mmēnye ukuti īnụnụ sịkajamo mmyangu ngubala mụmmbili gwangu gwa būndu. Namanga napapo ngunyonywa ukubōmba īnụnụ, ngutolịgwa ukusịbōmba.
45007019	Ndịkubōmba īnụnụ isị ngulōnda ukubōmba; lolị ngubōmba īmbị̄bị isị ndịkulōnda ukubōmba.
45007020	Linga ngubōmba isị ndịkulōnda ukubōmba, kokuti ngaja joune lelo ne ngusịbōmba, lolị bo butulanōngwa ubu buli mụ̄nda mmyangu.
45007021	Buno buno lelo ngwaga ukuti ululagilo luli pambōmbo; linga nguti mbōmbe īnụnụ, ngwaga ukuti isị sịlịpo syene isyakubōmba une syo mbị̄bị.
45007022	Īnyịbonelo syangu sịsịganile īngomēlesyo sya Kyala.
45007023	Lolị ngwaga ulukomēlesyo ulūngi luli ni mbōmbo mụmmbili gwangu ulukomēlesyo ulu lụkulwa nulukomēlesyo ulu īndụmbụla jangu jilubwene ukutalula. Lukumbela ukuja mpịnyịgwa gwa lulagilo lwabutulanōngwa ulu lụkubōmba mụmmbili gwangu.
45007024	Mma le nnyalịle! Kali ịkujaga jwanị ugwakūmboka kummbili ugu gụkundwala kubufwe?
45007025	Agwilịgwege ulupị Kyala uju abagị̄le ukubōmba sịsịsị mwa Jesụ Kilisịtị UNTWA gwitu. Lelo mụno njīlị̄le mo mụno: Une nịmwene, mmahala gangu ndi mmbōmbị gwa ngomēlesyo sya Kyala; lolị mụ mmbili gwa būndu ndi mmbōmbị gwa lulagilo lwa butulanōngwa.
45008001	Po papo lelo lilino sịkajapo isya kubalōnga aba bali mwa Kilisịtị Jesụ.
45008002	Namanga ululagilo lwa Mbepo ulu lụkututwalila ubūmị botwịbūmbịle pamopēne na Kilisịtị Jesụ lutwabwịle ku butulanōngwa na kubufwe.
45008003	Isị īngomēlesyo syatolịgwe ukubōmba panōngwa ja bōnywa bwa mmbili gwa būndu, Kyala akātolị̄gwe. Ubutulanōngwa bwa mmbili gwa būndu ābūlōngịle ukuntuma Umwanāke jūjo, uju ālisịle nkifwanị kya mụ̄ndu gwa mmbili gwa butula nōngwa kukubōmola ubutulanōngwa,
45008004	Kyala ābōmbịle sịsịsị kokuti isị sịkulōndịgwa isya bugolofụ bwa ngomēlesyo mo sịbonekelege mmyitu twe tukwendela mwa Mbepo, tutịkwendela nsyammbili gwa mbị̄bị.
45008005	Aba bịkubōmba isị ummbili gwabo gwa mbị̄bị gụkubatuma, bo īnyịnogono syabo sya mmbili. Aba bịkubōmba isị Mbepo ịkubabūla ukubōmba; īnyịnogono syabo sịlabị̄le kuli isị Mbepo ịkulōnda.
45008006	Īnyịnogono sya mmbili gwa mbị̄bị sịkutwala ubufwe, īnyịnogono sya mwa Mbepo sịkutwala ubūmị nulutēngāno.
45008007	Po lelo uju akabị̄gwe nisya mmbili gwa mbị̄bị jo ịpelịle nndufụ gwa Kyala; papo īngomēlesyo sya Kyala atịkusịkōnga, sịntolịle nalolị ukusịkōnga.
45008008	Aba bịkulagilịgwa nummbili gwabo gwa mbị̄bị bakabagila ukunkyela Kyala.
45008009	Lolị umwe mụtịkubōmba isị ummbili gwinụ gwa mbị̄bị gụkuti mụbōmbēge; lolị mụkubōmba isị Mbepo ịkuti mụbōmbēge linga nalolị Mbepo gwa Kyala ajēngịle mụ̄nda mmyinụ. Uju linga akaja nagwe Mbepo gwa Kilisịtị, umụ̄ndu bo jujujo akaja gwa Kilisịtị.
45008010	Lolị linga Kilisịtị ajēngịle mụ̄nda mmyinụ, po Mbepo bo būmị bwinụ namanga mụbīkị̄gwe mbumanyānị na Kyala napapo imịbili gyinụ gịkufwa kunōngwa ja butulanōngwa.
45008011	Linga Mbepo gwa Kyala uju ālinsyusị̄sye Jesụ ukufụma mbufwe, ajēngịle mụ̄nda mmyinụ, lelo julajula ālinsyusị̄sye Kilisịtị mbufwe jo jūjo kōpe nukugipa ubūmị imịbili gyinụ gya bufwe ịsakugịpaga nkyenị mwa Mbepo gwake uju ali mmyinụ.
45008012	Po lelo mwebāmyitu uswe tuli bākumelelịgwa, lolị tukaja bākumelelịgwa nu mmbili gwa mbị̄bị, ukukōnga isị gụkuti tubōmbēge
45008013	namanga linga mụkukōnga isya mmbili mwịsakufwa, lolị linga mụkusịgogela mwa Mbepo īmbōmbo sya mmbili gwinụ mwịsakujangako kubūmị.
45008014	Buno bōsa aba bịkulōngosịgwa na Mbepo gwa Kyala bōbāna bā Kyala.
45008015	Namanga mụkālyambilịle mbepo gwa butumwa ugwakubagomokesya nndutēnde kangi; mma, lolị mwambilị̄le Mbepo ugwakubapela umwe ukuja bāna bā Kyala, na mmaka ga Mbepo jujuju uswe tụkunnjoba Kyala ija “Abba” kokuti “Tāta”.
45008016	Jo ju Mbepo jūjo uju ịkusị̄tikila ịmbepo syitu ukuti uswe tuli bāna bā Kyala,
45008017	lelo linga tuli bāna, po tuli bākwịngilapo ikilīngo, tuli bịngilapo kilīngo kya Kyala; tuli bingilanisị nagwe Kilisịtị, linga tụkukubilwa pamopēne nagwe ukuti nanụswe tukajụmbikilịgwege lumo nagwe.
45008018	Une ngwịnogona ukuti īngubilo sya kabalilo aka sịkabagila ukusifwanịkisya nubukulūmba ubu twịsakukị̄ngulilịgwaga.
45008019	Ifịpelịgwa fyosa fịkusyukwa fị̄jo, fịkugụ̄lila ukuti Kyala abasakule pabwelụ abānāke;
45008020	namanga ifịpelịgwa fyalāmbịle kububofụ komma kubwịgane bwabo lolị kubwịgane bwa Kyala. Lolị lulinkujapo ulusūbilo,
45008021	ukuti ifyene ifịpelịgwa lumo fịsakwabuka kubutumwa bwa bubofụ fịsakujabilịgwaga ubwabuke ubukulūmba bwa bāna ba Kyala.
45008022	Namanga tumēnye ukuti mpaka nkabalilo aka, ifịpelịgwa fyosa fịkwịkēma ukubabịgwa, ukufwana kubabịgwa kwa pa kupapa umwana.
45008023	Lolị fịkaja fyo fịpelịgwa fyene ifị fịkwịkēma, himma, nanụswe twe tulubukị̄le īseke sya Mbepo tụkwịkēma mụ̄nda bo tụkugụ̄lila tụkusyukwa ukuja bāna, nukubāngịgwa kwa mịbili gyitu.
45008024	Namanga twapokị̄gwe nndusūbilo lulūlu; lolị linga tụkufịbona ifị tụkusūbila, po lukaja lusūbilo lwene. Papo jwanị ịkusūbila ifị ịkufịkēta?
45008025	Lolị linga tụkusūbila ifị tutịkufịbona, po tụkufịgụ̄lila mbufịsalyojo.
45008026	Bo atēndị̄ke buno buno na Mbepo jope ịkututūla uswe mmbōnywa bwitu; namanga tukamanya ukwịpụ̄ta bo mụno fịkuti twịpūtilege, lolị Mbepo jūjo ịkutupyelekesya kwa Kyala,
45008027	Umwene lolị Kyala uju ịkwenēsya īndụmbụla sya bāndu jo amēnye isị Mbepo ịkugāmba; namanga umwene ịkubasūmila abāndu bā Kyala ịkukongana naisị Kyala īganịle.
45008028	Tumēnye ukuti utūndu tōsa tụkutūlana ukubakabila īnụnụ aba bannganịle Kyala; aba ababilikilị̄le isị ababīkịle nganị.
45008029	Namanga Kyala abamanyị̄le ngānị abāke bo bakāli nukujobịgwa, alinkubasungulila ngānị ukufwana nu mwanāke, ko kuti umwene ajege jo gwakipānda mmbanyamụ̄ndu abị̄ngị.
45008030	Lelo po papo Kyala alinkubabilikila aba ābasūngwịle; aba ābabilikị̄le alinkubapa ubugolofụ, aba ābapēle ubugolofụ alinkubapa bope nubukulūmba.
45008031	Kali mụli syosa sịsịsị tubagị̄le ukujoba sịliku? Linga Kyala ali kulubafụ lwitu, po jwanị ạ̄ti akīndanege nanụswe?
45008032	Umwene akālimpākị̄sye nu mwanāke jumojwene, lolị alinkuntāga ịtolo ukuti atufwilege uswe twesa, jo ạ̄ti asị̄te ukutupēla lumo nagwe fyosa ịtolo?
45008033	Jwanị ạ̄ti abalōngege abasalịgwa ba Kyala? Kyala jūjo ịkubajoba ubugolofụ.
45008034	Po lelo ajege jwanị ugwakubalōnga? Ajege jō Kilisịtị Jesụ, uju āfwịle, uju kangi āsyukịle mmbafwe, uju ali kukiboko ikị̄lị̄lo kya Kyala, uju ịkutwimila uswe?
45008035	Kali lelo jwanị abagị̄le ukututapulanị̄a uswe nulugano lwa Kilisịtị? Kali bujege bo butolwe, kali ubukamandanịgwa, pamo ukufwimịgwa, pamo īnjala, pamo ubulōndo pamo ubulugu pamo ubufwe?
45008036	Bo lilyo lisị̄mbị̄gwe mwa kalata ili lịkuti: Panōngwa jako tuli mbulugu bwa bufwe utubalile tōsa; Tụkubōmbelịgwa ukufwana ng'ōsi isị sịsụmwịke pakubōlịgwa.
45008037	Lolị mụli syosa sịsịsị tuli nubutolị ubupelelesye ubu bụkufụma kumyake uju atuganịle uswe.
45008038	Buno une, sịngolịle isya kuti nalīnga buje bufwe, pamo ubūmị; nalīnga tuje tūndu twa lilino, pamo ututukwịsaga; na linga baje bāndumịpamo abalagilị pamo amaka gamo ga kumwanya;
45008039	nalīnga bobwịnufụ pamo ubusolofụ pamo akāndu kamo mfịpelịgwa fyosa, fịkamanya ukūsōsya kulugano lwa Kyala ulu luli mwa Jesụ Kilisịtị UNTWA gwitu.
45009001	Ngujoba isyanalōlị; une ndi gwa Kilisịtị ndịkutūngulupa. Īnyịbonelo syangu isị sịkabị̄gwe na Mbepo Mwịkemo syope sịkusịsịmikisya une ukuti ndịkutūngulupa,
45009002	bonguti ubusụlụmanịe bwangu bụkulūmba fị̄jo, nukuti ndi nubusụlụmanịe ubukulūmba nububabe ubusịtakumalika mụndụmbụla jangu,
45009003	kunōngwa ja bakamụ bāngu. Ummbili gwangu kangi ilịlopa lyangu. Kunōngwa jabo nālōndaga ukuti une nịmwene ngụnịgwe na Kyala nsosịgwemo mwa Kilisịtị.
45009004	Abēne abāndu bā Kyala; abapelịle ukuja bānāke, ubukulūmba bwake alinkubanāngisya; āfị̄ngịlenabo īfị̄ngo syake, alinkwenda nukubapa īngomēlesyo; ukwịpụ̄ta kwabo kwanalolị; nāmbilị̄le īfị̄ngo sya Kyala;
45009005	bafụmịle nkikolo kya Bahịbuli abatasị; Kilisịtị jope, mmbūndu bwake, gwakikolo kyabo. Atufịgwege bwịla bwịla Kyala uju ịkufịlagila fyosa. Amenị.
45009006	Ndịkuti ulufị̄ngo lwa Kyala lutolīgwe; namanga abāndu ba Ịsịlaelị bakaja bāndu bā Kyala bōsa.
45009007	Bope abankikolo kya Abụlahamụ bakaja bāna bā Kyala bōsa. Kyala ālimmbūlịle Abụlahamụ ātịle; kwịsakukabilaga mwa Ịsịhaka abankikolo kyako aba nāfị̄ngịle nanụngwe.
45009008	Kokuti abāna aba bapāpị̄gwe mụmmbili bakaja bāna ba Kyala; lolị abāna aba bapāpị̄gwe ukufụma ndufị̄ngo lwa Kyala bo bịkwịnogonịgwa ukuja bankikolo nalolị.
45009009	Namanga ulufị̄ngo lwa Kyala lwafị̄ngilị̄gwe mmasyu aga: Nịsakugomokaga nnda papapa, po Sāla ịsakujaga numwana unndumyana.
45009010	Sịkaja syo sịsịsị syene. Buno abāna abalumyana ba Lebeka bāli bā gwịse jumo, unnyēnya gwitu Ịsịhaka.
45009011	Lolị ukuti Kyala abonekege ukuti ali nubwabuke bwa kusala na bo bakāli ukupāpịgwa, naba bakāli ukumanya ukusịtapulanịa īmbị̄bị ni nụnụ,
45009012	Lebeka ābulị̄gwe ngānịla ukuti mmbasa ịsakujaga mmbōmbị gwa sịndika; bo kuli ukusala kwa Kyala, kwịtotị̄ke nndubilikilo lwake jūjo mwene, momma mụmbōmbo sya bāndu sịmo.
45009013	Bo apa lisị̄mbị̄gwe ili lịkuti: Nālinnganịle Jakobụ, lolị nalịmmbēngịle Esabu.
45009014	Kali lelo po tutigi Kyala akaja nngolofụ? Nakamo napanāndi.
45009015	Buno ājobịle kwa Mose ātịle: Ngumpākisya gwesa uju nịganịle nịmwene.
45009016	Bunobuno lelo akāndu kōsa katịkusokokela mụli isị umụ̄ndu ịkulōnda pamo mụli isị ịkubōmba, himma mwene nkisa kya Kyala.
45009017	Namanga ilịsyu lya Kyala lịkummbūla umalafyala gwa Egịpịtị lịkuti: Nākupelịle ugwe ukuja Malafyale ukuti ngubōmbelege ukuja gwakunāngisya amaka gangu nukufụmụsya īngamụ jangu nkị̄su kyosa.
45009018	Bunobuno lelo Kyala ịkumpākisya uju linga ịganịle, kangi ịkumpelela ubukafụ īndụmbụla gwesa uju ị̄ganịle.
45009019	Lolị kumo mmyinụ ịkujōbaga kumyangu ịkutigi: Linga bo sịli bunobuno, po Kyala abagị̄le bulebule ukummūmana umụ̄ndu? Jwanị abagị̄le ukusịpīnga isị ịganịle umwene?
45009020	Gwe Kanya, gwanị gwe gwāti ulōnganege na Kyala? Īndeko jịkujobamo ku mmbūmbandeko jitigi: Fịkị bo umbūmbịle bunobuno?
45009021	Apēne lelo, utigi ummbūmbandeko kummbagị̄le ukubōmbela umfụ gwakubūmbila bomụno ịganị̄le, ukubūmbila īmbụlị jījo īndeko ịbili: īndeko jimo ja mbōmbo īnyimikịgwa pamo ni ndeko ijīngi ja mbōmbo isịta kubagila.
45009022	Bo sịli bububo naisị Kyala ābōmbịle. Ālōndaga ukunāngisya ubukalale bwake nukufụmụsya amaka gāke. Lolị āfịsịle ilyojo nkukịba ukusitakubabōmbela nasịmo aba bantwalilaga īngalalisị, aba bāli bākupyụtịgwa ịtolo,
45009023	ukuti abufụmụsyege ubwịngị bwa bụkulūmba bwake kutūndu twakupākisịgwa utu ātutendekekịsye ngānị ukuja twakunāngisya ubukulūmba,
45009024	na jujuswe twe ātubilikị̄le, momma ukufụma Mmbajụ̄ta mwene, lolị na mmbāpānja?
45009025	Bo mụno ịkujoba mwa kalata gwa Hoseja apa ịkuti: Aba bakāli bāndu bāngu ngubajobaga ukuja bāndu bāngu, unkị̄kulu uju akālinnganịng̣wa, nịkunnjobaga ukuja nnganịgwa gwangu.
45009026	Kangi pabujo bulabula apa syajobị̄gwe ukuti: Mụkaja bāndu bāngu, bịsakujobịgwaga ukuja bāna bā Kyala umūnị.
45009027	Jesaja ịkujoba isya bany'Ịsịlaelị ịkukōlela ịkuti: Pope nalīnga abāna ba Ịsịlaelị bị̄ngị bo unsānga gwa kunyanja, pope bịkuponaga bābo basyele;
45009028	namanga ubulōngị bwa NTWA pakị̄su bwịsakumalisịgwaga nakalīnga.
45009029	Sịsakujaga bo apa Jesaja ājobịle ulutasị apa ātịle: Linga UNTWA ugwa maka gōsa akātulekị̄le bamo abankikolo po ngali tufwene bo Sotomụ, ngali tufwene bo Gomola.
45009030	Po papo lelo tụkujoba tụkuti abapānja aba bakị̄jūlaga ukumanyana na Kyala, babwagị̄le ndwịtiko ubugolofụ;
45009031	bo abāndu ba Kyala aba bāsịlōndaga īngomēlesyo syakubamanyānịa na Kyala bakāsyagịle.
45009032	Nōngwa ja fịkị? Papo bakāsịkōngelaga ndwịtiko lolị āsịkōngelega mụmbōmbo syabo. Balinkwenda nukwịkoma pị̄bwe.
45009033	Bo lilyo lisị̄mbị̄gwe mwa kalata ili lịkuti: Kēta ngubika ilị̄bwe mwa Syonị lyakubapīsanịa abāndu, ulwalabwe lwa kubagwisya Lolị gwesa uju ịkummwịtika jo atịsakusūsịgwaga.
45010001	Mwe bāmyitu ngunyonywa fị̄jo ni ndụmbụla jangu jōsa ukuti linga abāndụ bāngu bāpokịgwaga. Ngubị̄pụ̄tila fị̄jo kwa Kyala.
45010002	Mbagị̄le ukusịsịmịkisya ukuti bịkunndōnda fị̄jo Kyala ukwịnị̄nga kwabo bakakwaganịa bunụnụ.
45010003	Bakajimanya injila mụno Kyala ịkumanyanịla na bāndu, bịkulōnda ukusyimịka sị syabo bakị̄nị̄nga kubugolofụ bwa Kyala.
45010004	Buno Kilisịtị jo bumalikilo bwa ngomēlesyo, ukuti gwesa uju alinulwịtiko akabēge ubugolofụ.
45010005	Mose āsịmbịle ukuti umụ̄ndu uju ịkubōmba isyabugolofụ ubu bwịtotị̄ke mụngomēlesyo joịsakukabilaga mụmo ubūmị.
45010006	Lolị ubugolofụ bwa ndwịtiko bukuti: Komma ukujoba mụ̄nda mmyako ukuti: Kali jwanị uju ịsakufyukaga kumwanya?
45010007	(Kokuti, ukunsụlụsya pāsi Kilisịtị); kangi komma ukuti: Jwanị uju ịsakusulukaga mpaka kubusyuka (Kokuti kukuntwala Kilisịtị ukufụma mmbafwe.)
45010008	Ubusị̄mbe ubwịkemo bukuti: Īndumị̄ ja Kyala jili pabupị̄pị nanụngwe, jili nkanwa mmyako jili mụndụmbụla jako, ngubala īndumị jalwịtiko iji tụkujifụmụsya.
45010009	Linga kujoba pabwelụ kuti Jesụ jo NTWA nukwịtika ukuti Kyala ālinsyusị̄sye mmbafwe, po kwịsakụponaga.
45010010	Namanga ndwịtiko lwitu momụno tụkukabila ubugolofụ kwa Kyala; ukwịlāta kwitu kokuno kụkutupelela ukupokịgwa.
45010011	Ilịsyu lya Kyala lịkuti: Gwesa uju ịkummwịtika atịsakusūsịgwaga,
45010012	sịsịsị sya mụ̄ndụ gwesa, namanga Abajụ̄ta nabapanja bakakīndana; Kyala jo ju NTWA jūjo gwa bōsa ịkubasaja fị̄jo aba bịkummbilikila.
45010013	Bo apa ubusị̄mbe ubwịkemo bukuti: Umụ̄ndụ gwesa uju ịkusūmila mụngamụ ja NTWA, jo ịsakuponaga.
45010014	Lolị kali po bansūmege bulebule uju batịkummwịtika? Kangi kali po bị̄tikege bulebule linga bakapilika ku nndumbililị.
45010015	Kangi abāndu babagị̄le ukulūmbilila bulebule linga bakatumịgwa? Bo apa lisị̄mbị̄gwe mwaKalata ili lịkuti: Bo bunụnụ bukị ukwịsa kwa batumịgwa aba bịkutwala īnōngwa īnụnụ.
45010016	Lolị bakasyambilila bōsa Īnōngwa Īnụnụ. Jesaja ālālūsị̄sye ātịle: Gwe NTWA jwanị uju ị̄tị̄ke isị apilị̄ke kumyitu?
45010017	Bunobuno lelo ulwịtiko lụkufụmila nkupilika īndumị, īndumị jikwịsila nkulūmbilila kwa Kilisịtị.
45010018	Lolị lelo ngulālūsya nguti: Kali syanalolị ukuti bakapilika īndumị? Sịli pabwelụ ukuti bapilị̄ke namanga ubusị̄mbe bwa ịsyu lya Kyala bukuti: Akōgo ka ịsyu lyabo kabalanị̄le nkisu kyosa; amasyu gābo gafịkịle mụmbafụ syosa sya kị̄su.
45010019	Ngulālūsya kangi nguti: Bule abany'Ịsịlaelị bakāsyagēnịe? Mose jūjo jo gwakwanda ukwamụla ātịle: Umwe nịkubapelelaga ukuja nubūfị kukikolo iki kikaja kikolo kyene; kangi nikubapelelaga ubukalale ukwendela nkikolo kya basịta mahala.
45010020	Umwene Jesaja jo nkịfụ akīndilị̄le apa ịkujoba ịkuti: Bālinyāgịle aba bakāndōndaga; nābonị̄ke kuli aba bakālālūsyaga isyangu.
45010021	Lolị isya Ịsịlaelị ịkuti: Umụ̄sị gōsa mbagolokịsye amaboko gangu ukubāmbilila abāndu bāngu abasịtakupilika, kangi abālukānị.
45011001	Lelo ngulālūsya: Bule Kyala ābatāgịle abāndubāke? Mma nakamo akābatāgịle. Une Jujune ndi Mwịsịlaelị, ndi gwanndujụ̄ngụ lwa Abụlahamụ, nkikolo kya Benjamịnị.
45011002	Kyala akabatāga abāndụ bāke aba ābasūngwịle ukufụma mụ mmbwandilo. Umwe mụmēnye isị kalata ịkujoba isya Elịja, isị ịkummbūlila kwa Kyala Ịsịlaelị ịkuti:
45011003	Gwe NTWA babagogịle abasōlolị bāko, bapāngulēnịe ifịgemo fyako fyakwịkemēkesyapo, nsyele jujune nịmwene, bịkulōnda ukūngoga.
45011004	Kyala ābāmwịle ātịle fịkị? Ātịle nịbīkị̄le abāndu baelufụ bahāno nababili (7,000) aba bakị̄pụ̄tamo kwa Kyala gwabutūngulu, Bāli.
45011005	Bo sịli nalilino, balịpo banāndi aba basyele mụli aba Kyala ābasūngwịle mwịpyana lyake.
45011006	Ukusala kwake kukufụmila mwịpyana lyake, momma mụli isị bābōmbịle. Namanga linga ilị̄pyana lya Kyala lyafụmilaga mụli isị abāndụ bịkubōmba, po ilị̄pyana lyake ngali likaja ịpyana lya nalolị.
45011007	Bule lelo? Ịsịlaelị apōndịlwe ukukaba ifị āfịlōndaga. Abasalịgwa bāfyagile, lolị abāngi bōsa balinkwịpela bāmapuli kulubilikilo lwa Kyala.
45011008	Bo apa kalata ịkujoba ịkuti: Kyala abalūlēsye, abapelịle ukuti amāso gābo gangakētaga, īmbulukutu sịngapilikaga, mpaka umụsyugu.
45011009	Jope Ndabitị ịkujoba ịkuti: Fịkuti ulusekelo lwabo ulwakulya ifị̄ndu lwịpelege ntego, kangi lutāmbo, fịkuti lujege ntego gwa bwịna, lujege lubụkisyo.
45011010	Fịkuti bapūpalege amāso gābo ukuti bangakētaga; fịkuti īndamyo sịbagụ̄ndamịkege īnyụma syabo ntubalilo tōsa.
45011011	Lelo ngulālūsya: Bo Abajụ̄ta bị̄pīsēnịe bagwịle nukufwila jījo? Nakamo napanāndi. Panōngwa jakuti abēne bātulịle īnōngwa, ubupokị bwịsịle kubāpānja, kokuti Abajụ̄ta bababīkilege ubūfị.
45011012	Īmbị̄bị sya Bajụ̄ta syatwele īsajo nyịngị kukị̄su, kangi ubulōndo bwa mụ mbepo syabo bwatwele īsajo nyịngị kubapānja. Po lelo sịsakupelaga pōkị ubwịngị īsajo linga Abajụ̄ta bōsa bope bapīndwịke?
45011013	Lilino ngujoba nanụmwe mwe bapānja nguti: Apa ndi ntumịgwa gwa bapānja ngwịtụ̄kifyaga mụ mbōmbo jangu.
45011014	Pamo mmbagị̄le ukubapelela ukuja nubūfị abākikolo kyangu ukuti mụmanyege ukubapoka bamo.
45011015	Namanga bo batāgị̄gwe, abāndụ bōsa nkị̄su bālyandwịke ukufụma nkuja balugu ba Kyala ukwịpela bamanyānị bāke. Po sịsakujaga bulebule lelo, bo bịtikisị̄gwe? Bwịsakujaga bumị bwa bafwe!
45011016	Linga ikimēnya kya kisyesye ikitasị apēgị̄gwe Kyala, po ikisyesye kyosa ikinywamụ kyake kyope; linga imịsị gyampịkị apēgị̄gwe Kyala po īsāmba syope syake.
45011017	Lolị linga īsāmba sịmo sịtụmụlị̄gwe, lelo po ugwe gwe nsyungutị gwa mmatēngele kumela bo ukatịkịgwemo mmbujo bwabo, kwenda nukulilanịla nasyo ifịnụnụ mụnsị gwa nsyunguti ugu gubyalị̄gwe,
45011018	ungị̄tụ̄kifyaga mụsāmba. Linga kwịtụ̄fya, ukūmbukege ukuti ukaja jo ugwe gwe kugwimikisya unsị, lolị mụnsị mo mụno ugwe gwịkolị̄le.
45011019	Ugwe kutigi: Īsāmba syatụmụlị̄gwe ukuti une ngafyikịgwe mụno syali.
45011020	E, isyo syo sị̄syo. Syatụmụlị̄gwe papo sịkāli nulwịtiko, lolị ugwe gwịkịtị̄kemo utịkusụkanịka panōngwa ja lwịtiko. Po lelo gwandege ungịjụ̄mbikaga, lolị upāsyege.
45011021	Namanga linga Kyala akāsịpākị̄sye īsāmba īfụma mụmpịkị, po āt'akupākisyege ugwe?
45011022	Ukēte lelo ubōlōlo nubukali bwa Kyala: Ubukali kuli aba bagwịle, lolị mōlōlo kumyako ugwe, linga kūmīlila mmbōlōlo bwake; linga mma po nanụngwe kwịsakutumụlịgwa.
45011023	Nabāngi bope linga bịkūmīlila mụ mbusịtalwịtiko bịsakumekesịgwangamo, namanga Kyala ali na maka ukubamekesyamo kangi.
45011024	Namanga linga gutụmụlị̄gwe ugu gwabyalị̄gwe, bule po īsāmba isị sịpelelị̄gwe mụnsyunguti ummbyalịgwa sịtịsakukīndililaga ukumekesịgwamo mụnsyunguti gwabo?
45011025	Mwe bāmyitu, ukuti mụngị̄syobaga mwịbēne ukuti mụli namahala, ngulōnda ukuti mụsyaganịe isya kubutị̄tu isị. Ubukafụ īndụmbụla bwa bany'Ịsịlaelị bamo bukaja bwa kujako bwịla, bụkujangako ukwịsakufịka pa kabalilo aka abany'Ịsịlaelị bōsa bịsakwịsaga kwa Kyala,
45011026	po lelo Ịsịlaelị gwesa ịsakupokịgwaga bo apa lisị̄mbị̄gwe ili lịkuti: Umpokị ịsakufụmaga mwa Syonị, ịsakubujosyaga ubwịlangomēlesyo mwa Jakobụ;
45011027	lulūlu lo lwịsakujaga lo lufị̄ngo lwangu lwa kufị̄nga nabo bo ndipakōmola īmbị̄bị syabo.
45011028	Kulubafụ lwa ịbāngilị abēne balugu ba Kyala, kunōngwa jīnụ; lolị kulubafụ lwa kusūngulịgwa, baganịgwa, kunōngwa ja bị̄sukulu bābo.
45011029	Namanga linga Kyala ābapēle abāndụ ifyabupe fyake nukubasūngula; atịkwānduka.
45011030	Pakwanda umwe mwalinsāmbukị̄le Kyala, lolị lilino mụlyagịle ilị̄pyana lyake ukufụma nndufụ̄jo lwabo.
45011031	Bo sịtendị̄ke bunobuno, kunōngwa ja ịpyana ilị mwambilị̄le Abajụ̄ta bịkummwịla Kyala ko kuti bope bāmbililege ikisa kya kya Kyala.
45011032	Namanga Kyala ābapịnyịle abāndụ bōsa ndwịlo lwabo ukuti abapākisyege bōsa.
45011033	Bo bwịngị bukị ubukabị bwa Kyala: Bo busolofu bukị amahala gāke nubumanyị bwake! Jwanị uju abagị̄le ukusịlīngānịa īndụmụlilo syake? Jwanị abagị̄le ukusyaganịa īnjila syake?
45011034	Bo apa lisị̄mbị̄gwe ili lịkuti: Jwanị asịmēnye īnyịnogono sya NTWA? Jwanị amēnye ukummbūla ukuti: Utigi, utigi?
45011035	Jwanị uju ampēlemo fịmo lumo, ifyakumelelịgwa linga sịku ukuti anngomolelege?
45011036	Buno fyosa ịtolo fịkufụma kumyake, fịkwendela mụ mmyake jūjo kangi fịkulabila kumyake; īmikịgwege Kyala kisịta kumalika sịku. Amenị.
45012001	Fyobēne lelo mwe bāmyitu ngubasūmila mwịpyana lya Kyala ukuti mụnnị̄ngege imịbili gyinụ ukuja ịkemo ulyumị, ilị̄kemo ili lịkwịtikisịgwa kwa Kyala ili lịkuja lwịpụ̄to lwinụ lwa mụmbepo.
45012002	Mwandege mụ̄ngafwanaga ni īnyị̄ho sya nkisu mụno, lolị Kyala abāndulege nkāti abapege īnyịnogono īmbya. Po lelo mwịsakumanyaga ukubwaganịa ubwịgane bwa Kyala, mụkusịmanyaga inụnụ isị sịkunkyela umwene kangi īmbelelesye.
45012003	Namanga mwịpyana ili mbēgị̄gwe nịkubabūla mwesa jumojumo nkilūndilo kyinụ mụngịjị̄nogonaga ukukīnda apa umụ̄ndu abagị̄le ukwịjị̄ngonela, lolị amahala gajeko mwịgelelege mụmo Kyala abapēlị̄le ulwịtiko uju ulwake uju ulwake.
45012004	Namanga bo apa mụmmbili gumogwene tuli nutumbakāsya tūtwịngị, kangi tōsa tuli ntubōmbo ntubōmbo,
45012005	bo tuli nanụswe, napapo tuli bị̄ngị tuli mmbili gumogwene mwa Kilisịtị, uju kambakāsya ka nnịne uju kambakāsya ka nnịne.
45012006	Lelo bo tuli nifịkūngilwa uju ikyake uju ikyake ukukōngana niịpyana ili tupēgị̄gwe, tufịbōmbelege; linga bo bukụngụlụka tububōmbelege ukukōngana nulwịtiko lwitu;
45012007	linga bo bubōmbelị tububōmbelege, uju ali nikikūngilwa kya bumanyịsị amanyịsyege.
45012008	Uju ali nikikūngilwa kya kubatēngulila abāndu akibōmbelege. Uju ali nikikūngilwa kya kumpa unnịne aka linga alinako jo abōmbelege mmbupe bwake, uju ikikūngilwa kyake kya bulōngosị jo ị̄jūlege ukulōngosya, uju ịkunāngisya ilị̄pyana kubāngi jo abōmbēge mbusangalufụ ịtolo.
45012009	Ulugano lungajaga lwa lusyobo: mụsịbēngege īmbị̄bị, mụsyumīlilege īnụnụ;
45012010	amụgananege mwe bābo batupu nndugano lwa bunyamụ̄ndụ, mụkīndililege ukunāngisanịa ulwimiko.
45012011	Mụnganyogēlekaga nkwịjūla, īndụmbụla syinụ sịpyege pakummbōmbela UNTWA.
45012012	Ulusūbilo lwinụ bwịla ịtolo lubapelege ukuja bāndu aba bali nulusekelo; mbutolwe mụjege bafị̄ndang'oma mūmīlisyege ukwịpụ̄ta.
45012013	Mụbatūlege abị̄kemo mụli isị linga bafụ̄mbịlwe; mụbāmbililege abahēsya.
45012014	Mụbasajege aba bịkubafwima; mụbasajege, mụngabagụnaga.
45012015	Mụsekelege nabo aba bịkusekela, mụlilege nabo aba bịkulila.
45012016	Amụbombanịlege īnụnụ mwesa, mụngịnogonaga isya kwịjụ̄mbika mwịbēne, lolị mwangalege nabāndu abāpāsi, mụngị̄bonaga ukuja bāmahala fị̄jo.
45012017	Mụngabụsanịkisyaga īmbị̄bị pambị̄bị. Mwịnogonege ukubōmba sịnụnụ bo bịkukēta abāndu bōsa.
45012018	Linga sịkwịtika mụmanyanege na bāndu bōsa.
45012019	Mwe baganịgwa, himma lolị mụsịlekege īngalalisị sya Kyala, namanga lisị̄mbị̄gwe ili lịkuti: Ulubụkisyo lwangu jujune, nịkubụkisyaga jujune, bo ịkuja UNTWA.
45012020	Mma linga unndugu gwako ali ninjala, umpege ifị̄ndu; linga ūmị̄lwe amīsi, mpepo amīsi gākunwa; namanga linga kubōmba bunobuno bo kummbūngānịkisya īngalabuga syamōto pantu pamyake.
45012021	Ungatolịgwaga nimbị̄bị, himma īmbị̄bị usịlāmbikege ni nụnụ.
45013001	Umụ̄ndu gwesa ị̄lāmbikege kubalagilị aba bankabịle. Namanga bukajako nabumo ubulagilị ubu bukafụma kwa Kyala, abalagilị bōsa aba balịko abīmị̄ke ju Kyala.
45013002	Po papo lelo uju linga ịkubị̄la abalagilị bo akị̄lịle akāndu aka akīmị̄ke ju Kyala; abēne lelo aba bịkwịla bo bịkwịjēgela ukulōngịgwa.
45013003	Namanga abalagilị bakaja bakutị̄lịgwa nabābomba nụnụ, lolị bakutị̄lịgwa nababōmba mbị̄bị. Bule gwịganịle ukuti ungantị̄laga unndagilị? Po bōmbaga īnụnụ, po ịsakukupālaga,
45013004	namanga umwene mmbōmbị gwa Kyala gwakukubōmbela īnụnụ ugwe. Lolị linga kubōmba īmbị̄bị, utetemege, namanga ulūbo ulu akōlị̄le lukaja lwa kukịnila; umwene mmbōmbị gwa Kyala gwakummbōmbela īngalalisị syake kummbōmba mbị̄bị.
45013005	Bunobuno lelo umụ̄ndu kummbagị̄le ukwịlāmbika, lolị komma kwene ukwịlambikila ndutēnde lwa kutị̄la ingalisị sya Kyala, lolị mope na mụno īnyịbonelo sịkulōndela.
45013006	Ko kunōngwa jijiji nanụmwe mụkusōnga īsōngo, papo abalagilị babōmbị bakulūmba ba Kyala, bịkubōmba isị batumị̄gwe ukubōmba.
45013007	Umụ̄ndu gwesa mụmpege aka kammbagị̄le; ugwasōngo ja nyụ̄mba mụmpege īsōngo ja nyụ̄mba; ugwasōngo ja pampaka, mpege īsōngo ja pampaka; ugwakuntị̄la mụntị̄lege; ugwakummwimịka, mụmmwimịkege.
45013008	Mụngajaga ninōngwa numụ̄ndu najumo ugwakubamelela, lolị kwene kukuganana; buno uju annganịle umpalamanị jo asịkōngịle īndagilo.
45013009	Namanga īndagilo syosa, nulwakuti. Ungalogwaga nulwakuti: Ungagogaga. Nulwakuti: Ungahījaga, nulwakuti: Ungatotomelaga, nisị̄ngị syosa, sị̄kamandēnịe nndulagilo lumolwene ulu lụkuti: Unnganege unnịno bo apa gwịganịle gwịmwene.
45013010	Uju annganịle umpalamanị atịkummbōmbelamo sịku īmbị̄bị; bunobuno lelo ukunngana unnịno ko kusịkōnga īndangilo syosa.
45013011	Umwe kubabagị̄le ukubōmba sịsịsị, namanga mụmēnye ukuti kị̄sịle akabalilo ka kulēmbukila ntulo umwe. Buno akabalilo kākupokịgwa uswe kasegelị̄le fị̄jo lilino ukukīnda mụno kājīlị̄le bo tụkupīnduka.
45013012	Mwe bakūndwe, mụngabụkisanịaga īmbị̄bị pambị̄bị, lolị ulubụkisyo mụnndēkele ju Kyala; namanga lisị̄mbị̄gwe ili likuti: Ulubụkisyo lwangu jujune, ne nịkubụkisyaga bo ịkuja UNTWA. Ikilo kịkuja pakujōnga, umụ̄sị gukuja pakwịsa. Po papo lelo atusịlekege īmbōmbo sya mụngị̄sị, tufwalege īngwego sya lumụlị;
45013013	twendege ulwendo ulu lubagị̄le, tubonekege ukuja bapamụ̄si. Tungajaga bābufụgụja, tungajaga bākwịtekēlela, tungajaga ba mụ̄saka, tungajaga balufụ kubulogwe, tungajaga bā kulwa, tungajaga bākubịnịkana.
45013014	Lolị mụmfwalege ju NTWA Jesụ Kilisịtị, mụngagubịkilaga nafịmo ummbili ifị fịkugutwalila ubwịkute bwa fịnyonȳo.
45014001	Mụmmwambililege umụ̄ndụ umōnywa ndwịtiko, lolị komma ukukānịkana nagwe mụli isị ị̄nogwịne umwene.
45014002	Ulwịtiko lwa mụ̄ndu jumo lụkummwịtikisya ukulya akāndu kōsa, lolị umụ̄ndu umōnywa ndwịtiko ịkulya liịseke ị̄seke lyene.
45014003	Umụ̄ndu uju ịkulya akāndu kōsa angansyokelaga uju ịkufịkāna fịmo; kangi jope uju atịkulya fyosa anganndōngaga uju atịkukāna fịmo; kangi jope uju atịkulya fyosa anganndōngaga uju atịkukāna nafịmo, buno umwene Kyala ịkummwambilila gwesa.
45014004	Gwanị gwe gwāti unndōngege ummbōmbị gwa jūngi? Mwene ju Malafyale gwake jo sịli mmyake ukutụmụla ukuti īmịle pamo ịkugwa. Lolị ịkwimaga papo umalafyale amēnye ukummwimịkisya.
45014005	Umụ̄ndu jumo ịkulyimịka ilị̄sịku limo ukuja ịpala ukukīnda agāngi, umụ̄ndu ujūngi ịkugīmịka amasịku gōsa ịtolo. Umụ̄ndu gwesa akōngege isị amahala gāke gatụmwịle.
45014006	Uju ịkubwimịka ubusịku bumo ịkummwimịkila ju NTWA. Jope uju ịkulya fyosa, ịkunndīla ju Malafyale, namanga ịkugwa ulupị kwa Kyala. Jope uju ịkufịkāna fịmo ịkufịkānịla mụ ndwimịko lwa NTWA, jope ịkugwa ulupị kwa Kyala.
45014007	Akajapo mmyitu uju ubūmị bwake jūjo, kangi akajapo najumo uju ịkwịfwila mwene.
45014008	Linga tuli būmị, tujīlị̄le mụ mụ NTWA ukuja būmị, linga tụkufwa tụkufwila mụ mụ NTWA.
45014009	Namanga Kilisịtị āfwịle, kangi āsyukịle ukuti ajege NTWA gwa būmị na bafwe.
45014010	Po fịkị lelo ugwe kunnjoba ububị̄bị unkamụgo? Nanụngwe gwe jūngi nōngwa ja fịkị kunsyokela ugwamyinụ? Uswe twesa twịsakwimaga nkyenị nkikota Kya bulōngị kya Kyala;
45014011	namanga lisị̄mbị̄gwe ili lịkuti: Nabumo napa ndi mūmị, bo ịkuja UNTWA, bōsa bịsakufụgamaga nkyenị mmyangu, kangi kukuti mụ̄ndu ịsakūndāmbulaga une ukuti une ne Kyala.
45014012	Po lelo twesa jumo jumo twịsakwịjobelaga kwa Kyala uju isyake uju isyake.
45014013	Oko lelo tungāndisyaga ukujobana ububị̄bị, lolị mụtụmụlege umwe isya kuti: Najumo angampelelaga ugwamyabo isya kumpīsanịa pamo isyakunngwikisya mbutulanōngwa.
45014014	Ubwịkūnganịe bwangu nu NTWA Jesụ bumbelị̄le une ukuja nubwanalolị ukuti fịkajako nafịmo ifị̄ndu ifị fịli mwịko fyene, lolị ifị linga umụ̄ndu ịkufị̄nogona ukuti fịli mwịko fyo fikwịpela ukuja mwịko kumyake jūjo.
45014015	Linga ifị̄ndu ifị kulya fịkumpelela ubusụlụmanịe ugwamyinụ, bo ulekịle ukwenda nndugano. Ungammōnāngaga nifị̄ndu ifị kulya umụ̄ndụ uju Kilisịtị ālimfwilị̄le.
45014016	Akāndu akanụnụ kumyinụ kangajaga kākutukịgwa amahēlu,
45014017	namanga ikitāngālala kya Kyala kukaja ko kulya nukunwa, himma ikyene bo bugolofụ nulutēngāno, nulusekelo mwa Mbepo Mwịkemo;
45014018	uju ịkummbōmbela Kilisịtị bo bunobuno jo ankyelị̄le Kyala, jo bope na bāndu bịkummwịtikila.
45014019	Bunobuno lelo fịkuti bwịla ịtolo tusịkōngege isị sịkutwala ulutēngāno na isị sịkututūla nkukasanịa twe bābo batupu.
45014020	Komma ukōmola īmbōmba ja Kyala kunōngwa ja fị̄ndu. Nalolị ifị̄ndu fyosa fị̄nụnụ ịtolo, lolị fịli mwịko ifị̄ndu ifị umụ̄ndu fịkuntwalila ubutulanōngwa.
45014021	Īnụnụ ko kuleka ukulya īnyama pamo ukunwa ubwalwa bwa māfị̄lu pamo akāndu akāngi kōsa aka unnịno ịkwịkịnyamo.
45014022	Ulwịtiko ulu uli nalo, ujege nalo mụ̄nda mmyako nkyenị mwa Kyala. Nsangalufụ umụ̄ndu uju atịkwịbona ubusobị bo ịkubōmba isị ịkusịbona ukuti sībagị̄le.
45014023	Lolị uju linga ịkulya nukwịlāmwa mụ̄nda, jo ịjobị̄le mwene ububị̄bị, papo atịkulila ndwịtiko. Namanga kōsa aka linga gwe mụ̄ndu kubōmba bo ukị̄toteka ndwịtiko butulanōngwa.
45015001	Uswe twe tuli namaka ndwịtiko fịkuti tubatūlege abōnywa ukupīmba imịsịgo gyabo. Tungịkyelaga twịbēne.
45015002	Lolị twesa fịkuti tubakyelege abị̄nītu aba tupalamēne nabo nukubị̄nogonela īnụnụ kumyabo isya kubajēnga ndwịtiko.
45015003	Buno jope na ju Kilisịtị akị̄kyelaga mwene. Lolị ātēndị̄ke bo mụmo lịkujobela ili lisị̄mbị̄gwe mwa kalata ili lịkuti: Amahēlụ gīsa aga bākutukaga ugwe gāngwilịle une.
45015004	Namanga syosa isị sịsị̄mbị̄gwe sịsị̄mbị̄gwe ukuti sịtumanyịsyege uswe ukuti tukabēge ulusūbilo ukufụma mbufịsalyojo na nndusūbisyo, ifị bakalata bịkutubūla.
45015005	Umwene lolị Kyala, īnyị̄buko ja bufịsalyojo nulusūbisyo, abapege ukuja ndụmbụla jimojēne mwe bābo batupu,
45015006	ko kuti mwesa umwe mụje nndomo gumogwene pakuntụ̄fya Kyala Ugwịse gwa NTWA Jesụ Kilisịtị.
45015007	Po papo lelo amwambililanịlege bo apa Kilisịtị abāmbilị̄le umwe ukuti Kyala īmikịgwege.
45015008	Nịkubabūla une ukuti Kilisịtị alịpelịle mmmbōmbị gwa babụ̄tịgwa ukunāngisya ubwanalolị bwa Kyala, ukuti āsịsịsịmikisyege īfị̄ngo isị āfị̄ngịle na bātāta,
45015009	ko kuti abapānja bammwimịkege Kyala panōngwa ja kisa kyake. Bo apa lisị̄mbị̄gwe ili lịkuti: Po papo lelo nịkukupālaga mmbapānja, kangi nikujīmbilaga īngamụ jako.
45015010	Kangi lijobị̄gwe ilyakuti: Amụsekelege mwe bapānja, pamopēne nabāndu bāke;
45015011	Kangi nguti: Amụmpālege UNTWA mwesa mwe bapānja, abāndu bōsa bampālege;
45015012	kangi isị̄ngị Jesaja ịkujoba ịkuti: Unsị gwa Jese gụkwịsaga, uju asụmwịke pakubalagila abapānja; abāpānja mo bịsakusūbilaga mmyake.
45015013	Kyala gwa lusūbilo abị̄susyege nulusekelo kangi nulutēngāno nndwịtiko, ko kuti amaka ga Mbepo Mwịkemo gabapelelege ukuti mụlefụkege ịtolo nndusūbilo.
45015014	Mwe bāmyitu une sịngolịle sịfịkịlepo isyinụ ukuti umwe mwị̄swile ubunụnụ, mwị̄swile gōsa kangi mụmēnye nukumanyịsanịa.
45015015	Lolị mụ nōngwa sịmo ngịbịle ịtolo ukubasị̄mbila mụnjila ja lukūmbusyo, kunōngwa ja ịpyana ili mbēgị̄gwe na Kyala,
45015016	ukuja mpụ̄tị gwa Kilisịtị Jesụ kubapānja mụmbōmbo ja bupụ̄tị bwa ndumị īnụnụ ja Kyala, ko kuti ukusōsya ilịkemo lya bapụ̄tị lị̄tikisị̄gwege bo lipēgị̄gwe ubwịkemo na Mbepo Mwịkemo.
45015017	Mwa Kilisịtị Jesụ lelo ndinafyo ifya kwịtụ̄kifyamo mụmbōmbo jangu jakummbōmbela Kyala.
45015018	Namanga ndịsakukịba ukujoba sịmo isị akabōmbela mmyangu ukulwaga ulutị̄lo kubāpānja ukwendela mwịsyu pamo mụmbōmbo,
45015019	mmaka ga fịmanyịlo nifị̄swigu, mmaka ga Mbepo Mwịkemo, kokuti ukufụma mụ Jelụsalemụ ukusyungūtila ukwakufịka Mwịlịlịka nndūmbilị̄le mfịkịlepo ilịbāngilị lya Kilisịtị,
45015020	ukwịjūla kwangu bwịla kwali kokulūmbilila īndumị Inụnụ pōsa ịtolo apa īngamụ ja Kilisịtị jakāli ukupilikịgwa, ukuti nangajakujēngaga palwalo ulu ālị̄sye umụ̄ndu ujūngi,
45015021	ukukōnga bo ili lisị̄mbị̄gwe ili lịkuti: Bịsakusịbonaga aba bakabūlịgwamo sịku īnōngwa syake, kangi bịsakusyaganịaga aba bakapilikamo sịku īnōngwa syake.
45015022	Sịsịsị syo isị sịmbelị̄le ukupīngịgwa ukwịsa kumyako utubalilo tu twịngị.
45015023	Lolị lilino, apa ngaja nabujo bwa mbōmbo mụmbafụ sya kuno, kangi papo nnyonyịlwe ifyinja fị̄ngị ukwịsa kumyinụ,
45015024	ngusūbila ukubabona bo ngukīnda ukubūka ku Sịpanịja, nukūngūjisya umwe ukusụmụka īnjila jangu bo nāngēle nanụmwe mbūgịle.
45015025	Lolị nkabalilo aka nsụmwịke ku Jelụsalemụ ndwele ifyakwakubapa abị̄kemo.
45015026	Namanga aba Mụmaketonịja na ba mw'Akaja bị̄kyelị̄le ukubasāngulila fịmo abalōndo mmbị̄kemo ba mụ Jelụsalemụ;
45015027	bālikyelị̄le ukubōmba bunobuno, lelo nalolị kwababagị̄le ukubatūla. Kunōngwa jakuti Abajụ̄ta bālilanị̄le nabo Abapānja īsajo sya mwa Mbepo. Abapānja kwababagị̄le ukuti bope fịkuti bạ̄ti bababōmbelege Abajụ̄ta īsajo isị sịkwendela ntūndu twa kukolela mmaboko.
45015028	Bo mmalịle īmbōmbo jijiji, bo mbanị̄ngịle īndalama syosa isị bāsāngulilị̄gwe nịsakusụmụkaga ukubūka ku Sịpanịja po nēnde ukubaponịapo bo ngukīnda.
45015029	Bo nịkwịsa kumyinụ Mmēnye ukuti nịkwịsaga nulusajo lwa Kilisịtị lōsa mụno lujīlị̄le.
45015030	Mwe bāmyitu, nịkubasūma, nịkupyelekesya mmalafyale gwitu Jesụ Kilisịtị na nndugano lwa Mbepo nịkuti atwịjūlanịlege nanịne nanụmwe ndwịpụ̄to lwa kunyịpụ̄tila une kwa Kyala,
45015031	ukuti mbokịgwege une kubafụ̄jị ba mụ Jụtaị; nukuti īmbōmbo jangu iji ngubūkila mụ Jelụsalemụ jị̄tikisịgwege na bị̄kemo bā mụmo.
45015032	Po nịsakwịsaga kunyinụ bo ulusekelo lundolịle, linga Kyala ị̄tị̄ke, nịsakutūsyaga nanụmwe.
45015033	Kyala, gwa lutēngāno ajege nanụmwe mwesa. Amenị.
45016001	Nịkummbīka mmaboko gīnụ ulịlūmbu gwitu Foibe uju ịkubōmba nkipānga kya Kenkịleja.
45016002	Mụmmwambililege mụ̄ngamụ ja NTWA, bo mụno kubabagị̄le ukubōmba abāndu bā Kyala, mụntūlege mụli syosa isị ịkulōnda ukuntūla umwe; namanga umwene amanyēne na bāndu bị̄ngị kangi nanịne mmanyānị gwangu.
45016003	Mụmbonekesye Pịlịsịka na Akwila ababōmbị bị̄nāngu mwa Kilisịtị Jesụ,
45016004	aba bakabupākisya ubūmị bwabo kunōngwa ja kumboka une, ngaja jo une nịmwene ne nguti ndaga lolị nifịpānga fyosa fya bapānja fyope fịkubagwila ulupị.
45016005	Mumbonekesyege na Epenetị uju āli jo gwakwanda ukummwịtika Kilisịtị mw'Asịja.
45016006	Mumbonekesya na Malịja uju ịjūlịle fị̄jo ukubabōmbela umwe.
45016007	Mumbonekesye bope bā Andịlonịka na Jụnịja, Abajụ̄ta bị̄nāngu aba nāpịnyị̄gwe nabo mụnnyololo; abēne bafụmụke fịjo mmbatumịgwa; bo aba bātalịle na kumyangu ukummwịtika Kilisịtị.
45016008	Mumbonekesye na Ampịlyāti ummanyānị gwangu fị̄jo mbunyamụ̄ndu bwa mwa Kilisịtị.
45016009	Mụmbonekesye na Ulibanị, ummbōmbanịsị mwịnītu mụmbōmbo ja Kilisịtị, na ju Sịtakị umwịnāngu fị̄jo.
45016010	Mụ̄mbonekesye na Apele uju abonị̄ke ukwịtoteka mwa Kilisịtị; mụmbonekesye nabany'Alisịtobuli.
45016011	Mumbonekesya na Jelotịjo, Unnjụ̄ta mwịnāngu, mụmbonekesye na banyamụ̄ndu mwa Kilisịtị aba nnyụ̄mba ja Nalịsịsa.
45016012	Mụmbonekesye na Tịlịfena na Tịlịfosa aba bali pambōmbo ja NTWA. Mụmbonekesye nu nnganịgwa gwangu Pelịsị, uju abōmbịle fị̄jo īmbōmbo ja NTWA.
45016013	Ngutuma uluponịo na kwa Lụfụ ummbōmbị umfụmụke mụmbōmbo ja NTWA; mụmponịege jope nunna uju nanịne jo jūba.
45016014	Mụmbonekesye na ba Asịnkịlịta, Fịlego, Helịmị, Patịloba na Helịmana bakamụ mwa Kilisịtị bōsa aba bali pamopēne nabo.
45016015	Mụmbonekesye Fịlologa na Jụlịja, Neleju nuịlūmbu, Olịmpa nabị̄kemo aba bali nagwe pamopēne.
45016016	Mụponanịege mwe bābo batupu bo mụkolēne amaboko mbwịkemo. Ifịpānga fya Kilisịtị fyosa fịkubaponịa.
45016017	Nịkubasūma mwe bāmyitu mụje māso naba bịkutwala īndapukano bịkōnānga ulwịtiko lwa bāndu, bịkupīnga isi mụmanyịsīgwe; mụngōngānaga nabo.
45016018	Namanga aba bịkubōmba isya buno buno batịkummbōmbela Kilisịtị UNTWA gwitu, lolị kukwịkuta kwabo kwene. Abēne bịkusisyoba īndụmbụla sya aba bakasịmanya īmbị̄bi; bịkubasyobela mmasyu gābo amanụnụ aga gịkukōfya ịtolo.
45016019	Ukufụmụka kwinụ ukuti mụkukōnga ilịsyu lya Kyala kubalanị̄le mōsa. Mụnōngwa sịsịsị mụmbelị̄le une ukusekela. Ngulōnda ukuti mụjege na mahala kū nụnụ, lolị mụjege bēlụ kubutulanōngwa.
45016020	Umwene Kyala, īnyị̄buko jītu ja lutēngāno, atịsakuhābaga ukuntakanịa setano kūsi kunjajo syinụ. Ilị̄pyana lya NTWA Jesụ lijege nanụmwe.
45016021	Tịmotị ummbōmbị mwịnāngu, ịkubaponịa; bope ba Lusyu na Jasonị na Sosịpatelị, aba ndi kikolo kimo nabo bịkubaponịa.
45016022	Nanịne Telịtị, ne nịkunsị̄mbila Paulị kalata uju, nịkubaponekesya mwa Kilisịtị.
45016023	Gajị uju ātwambilị̄le nnyụ̄mba jake une nikipānga kyosa jope ịkubaponịa umwe. Elasịtị ummbīkandalama sya kāja, na Kwalịtị unkilisịtị mwịnītu, bịkubaponịa. [
45016024	Ilị̄pyana lya NTWA gwitu Jesụ Kilisịtị lijege nanụmwe mwesa. Amenị.]
45016025	Tuntụ̄fyege Kyala. Uju amēnye ukubakasya umwe ndwịtiko lwinụ ukukōngana nindumị īnụnụ ja Jesụ Kilisịtị iji nikulūmbilila kangi ukukōngana nukụkị̄ngulịgwa isyanalōlị sya kubutị̄tu isị syafịsị̄gwe ifyinja fịngị ntubalilo utu tukīndịle.
45016026	Loli lilino, isyanalōlị sịsakulị̄gwe pabwelụ mwabakālata ba bakụngụlụka; kangi Kyala uju alịko bwịla alagị̄le ukuti sịfụmụsịgwege kubāpānja bōsa ukuti bammwịtikege nukunkōnga.
45016027	Ulwimiko lujeko kwa Kyala uju ali mwene, uju mwene ịtolo jo gwamahala gōsa mwa Jesụ Kilisịtị kisịta kumalika sịku. Amenị.
46001001	Une Paulị, ne nābilikilịgwe ukuja ntumịgwa gwa Jesụ Kilisịtị mbwịgane bwa Kyala, pamopēne nugwamyitu Sosịtenị,
46001002	tụkubasị̄mbila mwe bākipānga kya Kyala iki kili mụ Kolịntị. Kuli mwe mwelusị̄gwe mwa Jesụ Kilisịtị, mwe mụ bilikilị̄gwe ukuja bị̄kemo, pamopēne na bōsa aba bịkujijoba īngamụ ja NTWA gwitu Jesụ Kilisịtị mōsamōsa, uju jo NTWA gwabo kangi jo NTWA gwitu.
46001003	Ilị̄pyana lijege nanụmwe nulutēngāno ulu lụkufụma kwa Kyala Tāta. Na ku NTWA gwitu Jesụ Kilisịtị.
46001004	Bwịla nịkugwa ulupị kwa Kyala panōngwa jīnụ, papo mụpēgị̄gwe ilị̄pyana lya Kyala mwa Kilisịtị Jesụ.
46001005	Namanga apa mụlūngēne na Kilisịtị mwịpelịle bakabị mụli fyosa. Mwambilile amahala gōsa nubumanyị bōsa ubwa kulūmbilila;
46001006	namanga ulusịsịmịkisyo lwa Kilisịtị lwịtotị̄ke nkāti mmyinụ,
46001007	ko kuno mụkāgilwamo ikikūngilwa nakimo, bo mụkugụ̄lila ukuboneka kwa NTWA gwitu Jesụ Kilisịtị.
46001008	Ịsakubīmikisyaga mpaka kubumalīkisyo, ukuti mwịse mụjege bēlụ pị̄sịku lya NTWA Jesụ Kilisịtị.
46001009	Kyala jo nsūbilịgwa ịtolo, uju mụ mmyake mo mụbilikilị̄gwe mbulilanịsị bwa Mwanāke Jesụ Kilisịtị UNTWA Gwitu.
46001010	Mwe bāmyitu, nịkubapyelesya mụngamụ ja NTWA gwitu Jesụ Kilisịtị, ukuti mwesa mụjobēge sịmosyene, lungajangamo ulutapukano mmyinụ, lolị mwịtikanege ịtolo, mụjege nyịnogono sịmosyene kangi lutụmụlilo lumolwene.
46001011	Mwe bāmyitu, namanga mbilị̄ke īnōngwa syinụ kubāndu bamo aba nyụ̄mba ja Kilo ukuti bulimo ubukīndane mmyinụ.
46001012	Isị nịkujoba syo isị: Mwesa ịtolo mụno mụjīlị̄le uju ịkujoba isyake uju isyake, jumo ịkuti une ndi gwa Paulị, ujūngi ịkuti une ndi gwa Apolo, ujūngi ịkuti ndi gwa Kefa, ujūngi ịkuti une ndi gwa Kilisịtị.
46001013	Kali Kilisịtị ajabanị̄ke? Kali jo Paulị uju ākomelị̄gwe pakikohekano panōngwa jīnụ? Pamo kali mwalyokesị̄gwe mụngamụ ja Paulị?
46001014	Nịkugwa ulupị kwa Kyala, papo ngammosyamo umụ̄ndu najumo mmyinụ, lolị mwene ju Kilisipu na Gajị.
46001015	Bunobuno lelo angajangako najumo ugwa kujoba ukuti mwalyokesị̄gwe mụngamụ jangu.
46001016	Lolị kangi nabosịsye abannyụ̄mba ja Sịtefanị; pamwanya pali isị ngamanya linga nālimmosịsyemo umụ̄ndu ujūngi.
46001017	Namanga Kilisịtị akālindumịle nkōsya, lolị nkulūmbilila īndumị īnụnụ; momma mmasyu ga mahala, ukuti amaka ga bufwe bwa Jesụ pakikohekano gangabonekaga ukuja ga ịtolo.
46001018	Namanga ilịsyu lya kikohekano bukonyofụ ịtolo kuli aba balabị̄le kulonāngiko; lolị kumyitu uswe twe tụkupokịgwa, go maka ịtolo ga kyala.
46001019	Namanga lisị̄mbị̄gwe ili lịkuti: Nịsakugapyụtaga amahala ga benemahala, nubumanyị bwa bamanganyị nịsakubufụfanịaga.
46001020	Ali kūgu ugwa mahala? Ali kūgu ummanyandagilo? Ali kūgu unkānịkalukānị ugwa ntubalilo utu? Kyala agapelịle amahala ga nkị̄su ukuja bukonyofụ.
46001021	Namanga papo mmahala ga Kyala abāndu bātolīgwe ukummanyila Kyala mmahala aga bāli nago, fyobene sịlinkunkyela Kyala ukubapoka aba bịkwịtika mbukonyofụ bwa isị sịkulūmbililịgwa.
46001022	Abajụ̄ta bikulōnda ikị̄ka, abēne lolị Abagịlịkị ga mahala;
46001023	lolị uswe tụkumfụmụsya Kilisịtị uju ākomelị̄gwe pakikohekano. Ku Bajụ̄ta ị̄pelịle kāndu ka kwịkịnyamo, kubāpānja ị̄pelịle bukonyofụ ịtolo;
46001024	lolị kuli aba bābilikilị̄gwe, bōsa ịtolo, Abajụ̄ta na Bagịlịkị, jo Kilisịtị uju jo maka ga Kyala, kangi jo mahala ga Kyala.
46001025	Namanga ubu bụkuboneka ukuja bo bukonyofụ bwa Kyala, go mahala ga bāndu, kangi ubu bụkuboneka ukuja bo bōnywa bwa Kyala, go maka ukugakīnda agā bāndu.
46001026	Mwe bāmyitu, mụkūmbukege ulu mwabilikilị̄gwe, buno mụkāli bị̄ngị mwe bā mahala ga mmbili, mụkāli bị̄ngị mwe bā maka; mụkāli bị̄ngị mwe bankikolo ikifụmụke.
46001027	Lolị Kyala atusalịle utūndu utukonyofụ utwa nkị̄su ukuti mo abasūkisyege abā mahala; kangi Kyala ātusalịle utūndu utōnywa utwa nkisu ukuti mo abasūkisyege abāmaka;
46001028	kangi Kyala ābasalịle abapīna ba nkị̄su naba bāsyokelị̄gwe bope na utu tụkajako ukuti mo twịpelege ukuja twa ịtolo utu tulịko;
46001029	ko kuti umụ̄ndu najumo angị̄tụ̄kifyaga ndi kamo nkyenị mwa Kyala.
46001030	Kyala jūjo mwene jo uju abalūngēnịe umwe na Kilisịtị Jesụ. Kyala ampelịle Kilisịtị ukuja mahala gītu, bugolofụ bwitu, bwịkemo bwitu, kangi bubāngị bwitu;
46001031	ukuti sị̄sege isị sịsị̄mbị̄gwe mwa kalata isị sịkuti: Uju ịkwịtụ̄fya, jo fịkuti ị̄tụ̄kifyege mụmbōmbo ja NTWA.
46002001	Mwe bāmyitu, lula une nịsege kumyinụ, po ngālị̄sịle nkulūmbilila isya mbutị̄tu sya Kyala, mbumaganyị bwa masyu pamo ubwa mahala ga bāndu.
46002002	Bo ndi kumyịnụ, nālinogwịne ukuti nangasịmanyaga nasịmo isị̄ngị mmyinụ, lolị ukuti nummanyege mwene ju Kilisịtị uju ākomelị̄gwe pakikohekano.
46002003	Nanịne apa nāli kumyinụ, nāli mōnywa, nātị̄laga kangi nātetemaga fị̄jo.
46002004	Gōpe namasyu gangu nubulūmbililị bwangu fịkāfụmịle mmasyu ga mahala aga kubakwaba abāndu, lolị ndinkuboneka ukusịjobela mwa Mbepo na mmaka,
46002005	ukuti ulwịtiko lwinụ lungajaga mmahala ga bāndu, lolị mmaka ga Kyala.
46002006	Lolị uswe tụkujoba isya mahala kuli aba bakakị̄le mụmbepo isya nkāti; gakaja go mahala ga kị̄su kikīki, kangi go ga balagilị ba kị̄su iki aba bịkujōngaga
46002007	Loli tụkugajoba amahala ga Kyala agā kubutị̄tu, amahala aga gafịsị̄gwe, aga Kyala agimikị̄le ngānị liịjolo aga kutupa ubukulūmba.
46002008	Go mahala aga abalagilị ba kị̄su iki najumo akagāganị̄a, namanga linga bāgāgēnịe, po angali bakankomela pakikohekano UNTWA gwa bụkulumba.
46002009	Lolị bo apa lisị̄mbị̄gwe mwa kalata ili lịkuti: Isị ikisịge kikākētịlemo, nimbulukutu jikāpilịkemo, isị umụ̄ndu akasị̄nogonelamo mụndụmbụla, syo isị Kyala abatendekekị̄sye bābo bannganịle.
46002010	Buno syo isị Kyala atukị̄ngulịle mwa Mbepo, namanga Mbepo jo ịkufyenēsya fyosa, nifya mbusolofụ bwa Kyala.
46002011	Namanga jwanị uju asịmēnye isị sịli nkāti mmụ̄ndu, nịkuti mwene ju mbepo gwa mụ̄ndu uju ali nkāti mmyake? Bunobuno syope nisya Kyala najumo akasyaganịa, lolị mwene ju Mbepo gwa Kyala.
46002012	Uswe lilino tukāmbilila mbepo gwa kị̄su, lolị Mbepo uju ịkufụma kwa Kyala ukuti tufịmanyege ifị tupēgị̄gwe na Kyala.
46002013	Lolị uswe tụkumanyịsya, gomma amasyu aga tumanyịsị̄gwe na mahala ga bāndu lolị namasyu aga tumanyịsị̄gwe na Mbepo, bo tụkusịsanụsya isya mbepo kuli aba bali mwa Mbepo.
46002014	Umwene umụ̄ndu gwa nkị̄su mụno, jo atịkusyambilila isya Mbepo gwa Kyala, namanga umwene sịkuja sya bukonyofụ ịtolo. Kōpe nukusyaganịa akabagila, papo sịkulōnda ukusyaganịa kubutūlị bwa Mbepo.
46002015	Lolị umụ̄ndu uju ali nagwe Mbepo abagị̄le ukusyenēsya syosa nukusyaganịa, lolị umwene atịkwenēsịgwa numụ̄ndu najumo.
46002016	Namanga jwanị abagị̄le ukugāganịa amahala ga NTWA ukuti anndīnganịe jūjo? Uswe lolị tuli nago amahala ga Kilisịtị,
46003001	Nanịne mwe bāmyitu, ngabagīle ukujoba nanụmwe kifwene bo abāndu aba bali mwa Mbepo, lolị ndinkujoba nanụmwe kifwene bo abāndu aba mmbili, kifwene bo abafyēle kwa Kilisịtị.
46003002	Ndinkubanwēsya ulukama, ngābaswilaga ifị̄ndu ifịkafụ; papo mụkabagị̄le ukufyambilila;
46003003	na lilino pope mụkabagila, papo mụkāli mụli bāndu ba nkị̄su, mụkutūgala bo ba bāndu bankị̄su. Bule sịkaja sya nalolị ukuti mmyinụ mụkāli mụli nakabịnị kangi mụkulwa? Isyo syo isị sịkunāngisya pabwelụ ịtolo ukuti mụkāli mụli ba mmbili mụkwendela ulwa būndu.
46003004	Namanga apa jumo mmyinụ ịkuti une ndi gwa Paulị, ujūngi ịkuti une ndi gwa Apolo, bule isyo sịtịkunāngisya ukuti mụli bāndu ịtolo?
46003005	Umwene Apolo jwanị? Jope Paulị jwanị? Uswe tuli babōmbị ịtolo twe twabatwalị̄le umwe ulwịtiko. Uswe twesa jumojumo ịkubōmba īmbōmbo iji apēgị̄gwe nu NTWA.
46003006	Une nābyele īmbejụ, Apolo ālyonelị̄le amīsi; lolo uju ajimesịsye īmbejụ jo Kyala.
46003007	Fyobēne ummbyalị na ju mōnelelamīsi ba ịtolo, lolị uju abagị̄le jo Kyala uju ịkumesya īmbejụ.
46003008	Po papo lelo uju ịkubyala na uju ịkōnelela bafwene ịtolo, lolị jumojumo ịsakwambililaga ifịhōmbịgwa fyake ukukōngana nimbōmbo jake iji abōmbịle.
46003009	Namanga uswe tuli babōmbanịsị na Kyala umwe lolị mụli nngūnda gwa Kyala, mụli bujēnge bwa Kyala.
46003010	Kubutūlị bwa ịpyana ili mbēgị̄gwe na Kyala, kifwene bo unnjēngị unkulūmba ugwa mahala, nālisye ulwalo ulu pamwanya pali lulūlu umụ̄ndu ujūngi ịkujēnga. Loli umụ̄ndu gwesa akētege bunụnụ mụno ịkujēngela pamwanya pamyake.
46003011	Akajako umụ̄ndu uju abagị̄le ukwalisya ulwalo ulūngi mbujo bwa ulu lwalikisị̄gwe ngānị, ulu jo ju Jesụ Kilisịtị.
46003012	Pamwanya palwalo lulūlu, umụ̄ndu abagị̄le ukujēnga na sahabu, nalīnga na fesa, nalīnga na mabwe amapala, nalīnga mịpịkị, nalīnga lị̄su, nalīnga ndete,
46003013	umụ̄ndu gwesa īmbōmbo jake jisakubonekaga ịtolo pabwelụ. Namanga ilị̄sịku lila lịsakujibonesyaga pabwelụ; buno jisakukị̄ngulịgwaga mụ mmōto, gu mōto go gwịsakujigelaga īmbōmbo ja mụ̄ndu gwesa ukuti jili bulebule.
46003014	Uju linga īmbōmbo jake iji ājēngịlepo pamwanya jiponịle ukupya, jo ịsakwambililaga ifịhōmbịgwa.
46003015	Uju linga īmbōmbo jake jipị̄le, jo ịsakupondwaga; umwene lolị ịsakupokịgwaga, ịsakufwanaga ēndịle mmōto.
46003016	Kali umwe mụkị̄manya ukuti mụli nyụ̄mba ja Kyala, nukuti Mbepo gwa Kyala atūgēle nkāti mmyinụ?
46003017	Umụ̄ndu uju linga ịkujōnānga īnyụ̄mba ja Kyala, jo Kyala ịsakummōnāngaga; namanga īnyụ̄mba ja Kyala nyịkemo, īnyụ̄mba jijiji jo jujumwe.
46003018	Najumo angịsyobaga mwene. Linga jumo mmyinụ ịkwịjị̄nogona ukuja gwa mahala nkị̄su iki, jo alị̄pelaga nkonyofụ ịtolo, ukuti ajege gwa mahala.
46003019	Namanga amahala ga nkị̄su kikīki bukonyofụ ịtolo kwa Kyala. Buno lisị̄mbị̄gwe mwa kalata ili lịkuti:
46003020	Aba mahala ịkubakolela mbukomụ bwabo; kangi nīli lịkuti: UNTWA asị̄mēnye īnyịnogono sya bā mahala ukuja sya ịtolo.
46003021	Po papo lelo āngịtụ̄kifyaga abāndu.
46003022	Namanga fyosa fyinụ; nalīnga jo Paulị pamo Apolo, pamo Kefa, pamo ikị̄su, pamo ubūmị pamo ubufwe, pamo ifị fịlịko lilino, pamo ifị fịsakwịsaga; fyosa ịtolo fyinụ jujumwe.
46003023	Umwe lolị mụli ba ju Kilisịtị, jope Kilisịtị gwa ju Kyala.
46004001	Umụ̄ndu gwesa atumanyege uswe ukuja twe babōmbị ba Kilisịtị, twe tubīkị̄gwe ukuja balindilila sya kubutị̄tu sya Kyala.
46004002	Namanga lelo isị sịkulōndịgwa mbalindililị, syo sya kuti umụ̄ndu abonekege ukuja nsūbilịgwa.
46004003	Une lolị ndịkubīkilako umōjo napanāndi, nalīnga nịkulōngịgwa nubulōngị bwa pakị̄su, himma, na jujune ndịkwịlōnga nịmwene.
46004004	Namanga ngị̄bonamo nasịmo, īnyịbonelo syangu jitịkusịtakā une, lolị syo sịtikumba ubugolofụ sịsịsị, lolị uju ịkundōnga une jo ju NTWA.
46004005	Bo bunobuno lelo mụngalōngelaga nganị bo akabalilo kāke kakāli, mụlekege tāsị mpaka papo ịsakwịsaga UNTWA, Umwene jo uju ịsakusịbīkaga pabwelụ isị sị̄bīlị̄le mụngị̄sị, ịsakusịtụpụsyaga ninyịnogono sya mụndụmbụla sya bāndu. Po umụ̄ndu gwesa ịsakwambililaga ulwimiko lwake kwa Kyala.
46004006	Lelo mwe bāmyitu, syosa isị njobịle isya Apolo nisyangu une, kimanyịlo kumyinụ. Ukufụma nkifwanịkisyo kyangu une na Apolo ngulōnda ukuti mụsyaganịege isị sịkuti: Mụsịkolege isị sịsị̄mbị̄gwe, ko kuti mmyinụ angajangako najumo ugwa kwịtụ̄kifya umụ̄ndu jumo po ammwịlāmwege ujūngi.
46004007	Namanga jwanị ịkukubona ugwe ukuja pasịma? Uli nafyo fịkị ifị ugwe ukapēgịgwa ịtolo? Lolị linga upēgị̄gwe, po kwịtụ̄fya fịkị ukufwana ukapēgịgwa?
46004008	Mwịkwịte, mụkabịle mụli bakabị; mwịpelịle ukuja banyafyale bo uswe tupōndịlwe. Kwali kunụnụ linga mwali banyafyale nalolị, ukuti nanụswe tujege balagilị pamopēne nanụmwe.
46004009	Namanga nịkwịnogona ukuti Kyala atwimị̄ke uswe twe batumịgwa ukuja ba kūsụlo, kifwene bo abāndu aba balōngịgwe ukuja bā kugogịgwa, namanga uswe twịpelịle ukuja kasụmo ka kukisekēsya ikị̄su kyosa nkyenị mmbāndumị na mmbāndu.
46004010	Uswe tuli bakonyofụ ịtolo panōngwa ja Kilisịtị, lolị umwe, mụli namahala mwa Kilisịtị; uswe tuli bōnywa, lolị umwe mụli bā maka, umwe mụli bīmikịgwa, lolị uswe tuli basyokelịgwa.
46004011	Ukwịsakufịka na kulilino kuno, tuli ninjala kangi tūmīlwe, tukaja nimyenda, tụkubụlikigwa nifịbụlị, kangi tukaja napabujo napamo.
46004012	Tụkwịjūla tụkubōmba īmbōmbo namaboko gītu. Bo tụkutukịgwa po uswe tụkusaja; bo tụkufwimịgwa po tụkufịsa ilyojo.
46004013	Bo tụkutūngulupilịgwa po tụkwamụla nulwịjị̄syo. Twịpelịle ukuja mị̄ndu ịtolo gya nkị̄su kangi twịpelịle ịjala lyatūndu tōsa ukwịsakufịka na kulilino kuno.
46004014	Apa nịkubasị̄mbila sịsịsị ndịkuti mbasūsyege, himma, lolị ngubasoka umwe bo abāna abaganịgwa.
46004015	Namanga napa linga mụli nabamanyịsị baelufụ kalōngo mbūmị bwitu bwa Bukilisịtị, ugwịsēmwe ali jumojwene, namanga mbūmị bwinụ bwa Bukilisịtị une jo une nābapāpịle mwa Jesụ Kilisịtị mụnjila ja kulūmbilila Ilịbāngilị.
46004016	Nịkubapyelesya lelo ukuti mụkōngege mụnyị̄ho syangu.
46004017	Fyobēne nābatumịle Tịmotị uju jo mwanāngu unnganịgwa kangi unsūbilịgwa mụ NTWA. Jo ịsakubakumbusyaga injila syangu isị nēndelaga mwa Kilisịtị, bo mụmo nịkumanyịkisya mōsamōsa mfịpānga fyosa.
46004018	Balịko bamo aba bịkwịtụ̄fya, bịkufwana bịkuti ndịkwịsako kumyinụ.
46004019	Lolị linga UNTWA ị̄tị̄ke, nịsakwịsa kumyinụ mbibimbibi; po nịsakubamanyaga aba bịkwịtụ̄fya, gomma amasyu gābo, lolị amaka gābo.
46004020	Namanga ubutwa bwa Kyala bukaja mmasyu, lolị buli mmaka.
46004021	Bule mụkulōnda fịkị? Kali nịsege kumyinụ ningịlị, pamo nịsilege ndugano na mwa mbepo untengamōjo?
46005001	Sịfụmwịke ukuti mmyinụ bulimo ubulogwe, ubulogwe ubu butịkubonekamo na mbāpānja. Mbūlị̄gwe ukuti umwịnīnụ jumo ēgile unkasị gwa gwịse.
46005002	Lolị umwe mụkwịtụ̄fya ịtolo, mwabagị̄le umwe ukuti mụsụlụmanịege fị̄jo, nukuti asōsịgwēngemo nkāti mmyinụ umụ̄ndu uju abōmbịle sịsịsị.
46005003	Namanga une ngajako kukuko ummbili, lolị ndịko mụ mbepo. Nsịtumụlịle nganị īnōngwa sya mụ̄ndu uju abōmbịle sịsịsị, ngufwana ndịko kukuko.
46005004	Lelo mụngamụ ja NTWA Jesụ, bo nōngēne pamopēne nanụmwe mụmbepo na mmaka ga NTWA gwitu Jesụ,
46005005	fịkuti umụ̄ndu jujuju abīkịgwege mmaboko ga Setano, ukutị̄ ummbili gwake gupyụtịgwege; po ukuti mbepo syake sịse sịpokịgwege pị̄sịku lya NTWA Jesụ.
46005006	Ukwịtụ̄fya kwinụ kukaja kanụnụ. Mụkamanya ukuti unkese unnāndi ịtolo gụkulūnga īmbụlị ja bufụ jōsa?
46005007	Po papo lelo amụgusōsyemo unkese unkūlu, ukuti mwịpelege ukuja mbụlị ja bufụ īmbya, isị syo isị sịkulōndịgwa ukuti bo mụjege basịtankese. Namanga akang'osị kītu kā Pasa kabōlị̄gwe, jo ju Kilisịtị.
46005008	Ịsaga lelo tutendekesyege ifya palusekelo, gomma nunkese unkūlu, gomma nunkese ummbị̄bị nugwa bunịongafụ: lolị tusekelege nkisyesye ikya bwelụ nubwa nalolị.
46005009	Nābasị̄mbị̄le mwa kalata gwangu ukuti mụngōngānaga na balogwe.
46005010	Ubwanalolị kokākuti kuti mụngōngānaga na balogwe bōsa abankị̄su, pamo abannyonywatōsa, pamo imịnyāmbụta, pamo naba bịkwịpụ̄ta kufịfwanị, namanga ukubabopa bōsa bababo, po pạ̄tigi mụsōkemo nkị̄su kōsa.
46005011	Lolị lilino mbasị̄mbị̄le ukuti mụngōngānaga nagwe uju ịkujobịgwa ukuja gwamyinụ, bo nndogwe, pamo bo nnyonywatōsa, pamo bo mwịpụ̄ta kufịfwanị, pamo bo ntukamahēlụ, pamo bo nngālabwalwa, pamo bo ịnyāmbụta. Umụ̄ndu uju ali bo bunobuno jo nifị̄ndu mụngālyaga nagwe.
46005012	Abapānja bo ndi bukị nabo? Une ngabagila ukubalōnga. Umwe mụtịkubalōnga bā bankipānga?
46005013	Abene abapānja ịkubalōnga ju Kyala. Po papo lelo amụnsōsyepo mmyinụ umụ̄ndu ummbị̄bị.
46006001	Linga umwịnīnụ jumo ali ninōngwa numwịtikị unnịne, ịkukịba bulebule ukwakunsịtakā pabulōngị bwa bāndu aba bakammanya Kyala, lolị ịkuleka ukunsịtakā nkyenị mbāndu ba Kyala?
46006002	Pamo mụkamanya ukuti abāndu ba Kyala bịsakukilōngaga ikị̄su? Lelo linga ikị̄su kịsakulōngịgwaga nanụmwe, kali po mụkabagila ukututụmụla utunōngwa utunāndi?
46006003	Mukamanya ukuti twịsakubalōngaga na bāndumị?
46006004	Apa linga mụkulōngana sịmo isya mbūmị ubu, kali mụkubabīka abāndu aba batịkukitị̄la ikipānga ukuti bo babalōnganịege?
46006005	Sya sonị kumyinụ! Tutigi akajamo najumo mmyinụ ugwa mahala ugwa kubalōnganịa umụ̄ndu nugwamyabo?
46006006	Loli umụ̄ndu ịkunndōnga ugwamyabo, kangi ịkunndōngela nkyenị mbalōngị abasịtalwịtiko.
46006007	Nalolị ko kutolịgwa mụtolị̄gwe nganị apa mụkusịtakāna mwe bābo batupu umụ̄ndu nunnịne. Kukāli kunụnụ ukuti umwe lolị mwe mụ̄syobịgwege? Kukāli kunụnụ ukuti umwe lolị mwe mụpokịgwege ikyuma kyinụ?
46006008	Lolị sịsanwịke bo sịkaja, umwe jo umwe mụkusyoba nukupoka; kangi aba mụkubabōmbela sịsịsị, bo ba bāmyinụ.
46006009	Kali mụkamanya ukuti abasịtabugolofụ batịsakubwịngilapo ubutwa bwa Kyala? Mụngị̄syobaga, buno abāluhaho, naba bịkwịpụ̄ta kufịfwanị, nabalogwe, naba bịkulogwa nabị̄nābo, naba bịkwịpela bakị̄kulu,
46006010	na bahījị na banyonywatōsa, na bagālabwalwa, na batukamahēlụ, nimịnyambụta, batịsakubwịngilapo ubutwa bwa Kyala.
46006011	Nanụmwe bamo bo mwali buno buno, lolị mwasụkị̄gwe, kangi mwapelị̄gwe ukuja bị̄kemo, mụlinkujobịgwa ubugolofụ mụngamụ ja NTWA Jesụ Kilisịtị na mwa Mbepo gwa Kyala gwitu.
46006012	Umụ̄ndu abagị̄le ukujoba ukuti: Fyosa ịtolo fị̄tikisị̄gwe kumyangu. Syo sị̄syo; lolị kukākuti kokuti, kukuti kāndu kabagị̄le, Nịkwịtika ukuti fyosa ịtolo fị̄tikisị̄gwe kumyangu, lolị ndịkulōnda ukuti kamo kāndāmbikege.
46006013	Ubagị̄le ukujoba ukuti: Ifị̄ndu fyo fya bula, bope nubula bwa fị̄ndu. Syo sị̄syo; lolị Kyala ịsakufyonāngaga fyo fịbīli, ubula na fị fị̄ndu. Lolị ugwene ummbili gwa mụ̄ndu, gukaja gwa bulogwe, lolị gwa kummbōmbela UNTWA, jope na ju NTWA gwa gu mmbili.
46006014	Po papo lelo umwene Kyala uju ālisyusị̄sye UNTWA, ịsakutusyusyaga nanụswe mmaka gāke.
46006015	Kali umwe mụkamanya ukuti imịbili gyinụ to tumbakāsya twa Kilisịtị? Kali mụkwịnogona ukuti mbagị̄le ukwega utūmbakāsya twa Kilisịtị nukutupela tumbakāsya twa nkị̄kulu unndogwe? Himma, sịkabagila.
46006016	Pamo mụkamanya ukuti uju linga ị̄kūngisēnịe nunkị̄kulu unndogwe ịkwịpela ukuja mmbili gumogwene nagwe? Namanga lisị̄mbị̄gwe ili lịkuti: bo babīli bịsakwịpelaga mmbili gumogwene.
46006017	Lolị uju linga ị̄kūngisēnịe nu NTWA, jo ịkwịpela ukuja mbepo jumojwene nagwe.
46006018	Amụbubopege ubulogwe. Bōsa ubutulanōngwa ubu linga umụ̄ndu ịkutula, bo buli pānja mụmmbili gwake; lolị unndogwe ịkutula īnōngwa kummbili gwake.
46006019	Pamo mụkamanya ukuti imịbili gyinụ jo nyụ̄mba ja Mbepo uju ali nkāti mmyinụ uju mwambilịle ukufụma kwa Kyala? Umwe mụkaja bīnụ mwịbēne.
46006020	Namanga umwe mūlị̄gwe pantēngo unkulūmba, buno buno lelo amụmwimịkege Kyala mmịbili gyinụ.
46007001	Isyene isị mwalisị̄mbị̄le syo nịkuti kunụnụ umụ̄ndu ukusịtakumpalamāsya unkị̄kulu;
46007002	lolị panōngwa ja bulogwe, kukuti mụ̄ndu ajege nunkasị gwake, kukuti nkị̄kulu ajege nunndume gwake.
46007003	Unndume fịkuti ampepo ifyake unkasị, jope nunkasị bububo kunndume.
46007004	Unkị̄kulu ummbili gwake gukaja gwake jūjo, himma gwa ju nndume. Jope nunndume bububo, jope ummbili gwake gukaja gwake jūjo, himma, gwa ju nkasị.
46007005	Mụngakānanaga, pēne apa linga mwịtikēne kukabalilo ukuti mwịnị̄ngege kulwịpụ̄to; po mwaganịlege kangi ukuti Setano angabagelaga, panōngwa ja kusịtakwịfịmbilisya.
46007006	Sịsịsị lolị syo nịkujobela mụnjila ja kubị̄tikisya ịtolo, ndịkujobela ndulagilo.
46007007	Une nāliganịle ukuti abāndu bōsa bajege bo jujune; lolị kukuti mụ̄ndu ali nikikūngilwa kyake ukufụma kwa Kyala, uju iki uju iki.
46007008	Abēne abakēnja na bafwịle bo nikubabūla nịkuti: Kunụnụ abēne ukuja bo jujune.
46007009	Loli linga bakabagila ukwịfịmbilisya, po kunụnụ ukuti bēgege pamo bēgịgwege; namanga kunụnụ ukwega ukukīnda ukupya nifịnyonyo.
46007010	Abēne lolị abēgi bo ngubalagila, ngaja jo une lolị jo ju NTWA, nguti: Unkị̄kulu angalekanaga nunndume;
46007011	lolị linga ịkusōka po āngegịgwa kangi pamo agomokelege ku kunndume: jope nunnyāmbala anganndekaga unkasị.
46007012	Kubāngi ko ngujoba sị syangu nịmwene, syomma isya NTWA, nguti: Linga ugwamyinụ jumo ali nunkasị unsịtakwịtika, lelo unkasị ịkwịtika ukuja nagwe, po anganndekaga.
46007013	Jope nunkịkulu linga ali nunnyāmbala unsịtakwịtika lelo unnyāmbala ịkwịtika ukuja nagwe, po anganndekaga.
46007014	Namanga unnyāmbala unsịtakwịtika ị̄pelịle mwịkemo mụ mụnkasị, jope unkị̄kulu unsịtakwịtika ị̄pelịle mwịkemo mụ mụnndume; linga bo sịkāli, po na bānīnụ angali banyalị, lolị lilino bị̄kemo.
46007015	Lolị linga unsịtakwịtika ịkulōnda ukusōka kunnịne uju Nkilisịtị, jo asōkege; namanga linga bo sịli bunobuno, unnyāmbala pamo unkị̄kulu akaja mpịnyịgwa; namanga Kyala ababīkịle umwe ukuja ndutēngāno.
46007016	Umēnye bulebule gwe nkị̄kulu, ukuti kwịsakumpokaga unndumego? Pamo gwe nnyāmbala, umēnye bulebule ukuti kwịsakumpokaga unkasịgo?
46007017	Lelo bo mụmo UNTWA annjabị̄le umụ̄ndu gwesa, kangi bo mụmo Kyala ammbilikị̄le umụ̄ndu gwesa, bunobuno fịkuti mo ēndelege mụmo. Syo isị nịkulagila kufịpānga fyosa.
46007018	Kali jumo abilikilị̄gwe bo abụ̄tị̄gwe? Jo āngị̄fịsaga ububụ̄tịgwa. Kali jumo abikilị̄gwe unsịtakubụ̄tịgwa? Jo angabulōndaga ububụ̄tịgwa.
46007019	Ububụ̄tịgwa butịkumpa nafịmo, bope nubusịtabubụ̄tịgwa butịkumpa nafịmo lolị kwene ku kusịkōnga īngomēlesyo sya Kyala.
46007020	Po papo lelo, kukuti mụ̄ndu ajege nkajīlo kāko āli nako bo ịkubilikilịgwa.
46007021	Kali gwali ntumwa apa gwabilikilịgwaga? Po ungịnogonaga nasịmo; lelo linga ubagị̄le ukubwaga ubwabuke, po kanụnụ ukububōmbela.
46007022	Namanga uju abilikilịgwe bo mwabuke, jo ntumwa gwa ju Kilisịtị.
46007023	Mwesa mūlị̄gwe pantēngo, mụngajaga batumwa ba bāndu.
46007024	Mwe bāmyitu, nkajīlo kōsa aka ālimo umụ̄ndu gwesa bo ịkubilikilịgwa, mo ajege mụmo pamopēne na Kyala.
46007025	Isyene lolị isya balīndwana naba bakēgịgwa, syo ngaja nululagilo lwa NTWA; lolị nịkubapa isị nịnogwịne, ukufwana bo umụ̄ndu uju nkisa kya NTWA nsūbilịgwa.
46007026	Nịkwịnogona ukuti panōngwa ja bukamandanịgwa ubu bụkuja pakwịsa, kunụnụ umụ̄ndu ukuja bunobuno.
46007027	Bule gwịkūngisēnịe nunkịkulu? Po ungalōndaga ukulekana nagwe. Bule ulekēne nunkị̄kulu? Po ungalōndaga ukwegana nunkị̄kulu.
46007028	Lolị linga kwega, po utịkutula īnōngwa. Linga unndīndwana ịkulōnda ukwegịgwa, atịkutula īnōngwa; aba bēgēne bo bunobuno bo bịkujaga nubutolwe nkị̄su iki lolị une nālōndaga ukubapoka.
46007029	Mwe bāmyitu isị ngubabūla syo isị: Akabalilo kasyele kapị̄mba, po lelo ukufụma lilino; aba bali nabakị̄kulu bafwanege bakaja nabo;
46007030	naba bịkulila bafwanege batịkulila; bope naba bịkusekela bafwanege batịkusekela; naba bịkūla bafwanege bakaja nafyo nafịmo;
46007031	naba bịkwịjūla nifya nkị̄su, bafwanege batịkwịjūla lōsa; namanga ububūmbe bwa kị̄su kikīki ubwa mụ̄nyụma bụkujōngaga.
46007032	Lolị ngulōnda ukuti mụngajaga nasyo nasịmo isya kwịjaja; umwene unsịtakwega ịkwịjaja sị sya NTWA, mụno abagị̄le ukunkyela UNTWA.
46007033	Lolị umwegị ịkwịjaja sị sya nkỊ̄su, mụno abagị̄le ukunkyela unkasị;
46007034	īnyịnogono syake sị̄tapulenịe. Umwene unkị̄kulu unsịtakwegịgwa nalīnga nndīnndwana, jo ịkwịjaja sị sya NTWA, ukuti ajege mwịkemo mụmmbili na mụmbepo; lolị ēgị̄gwe jo ịkwịjaja sị sya nkị̄su, mụno abagị̄le ukunkyela unndume.
46007035	Sịsịsị syo ngubabūla sya kubatūla, ịtolo; ndịkulīnda ukuti mbabīkege ndugoje, lolị ukuti mwịjūfyege mụmmbōmbelege UNTWA mwe basịtakwịtapulanịa.
46007036	Linga jumo ịkwịnogona ukuti atịkummbōmbela umwanāke unndīndwana, uju akīndịle pa busūngu isị sịbagị̄le; Linga kubagị̄le, po abōmbēge isị ịganịle, abaleke bēganege; bo akatula īnōngwa.
46007037	Loli uju linga ị̄jūmị̄ke mụndụmbụla jake, uju nafịmo fịtịkumfịmbilisya, ali namaka ukubulāmbika ubwịgane unndīndwana, bo ịkubōmba kanụnụ.
46007038	Bunobuno uju linga ịkummwịtikisya umwanāke ukwegịgwa, bo ịkubōmba kanụnụ.
46007039	Unkị̄kulu ị̄kūngisēnịe nunndume akabalilo kōsa aka alịko kubūmị, lolị mụ mụ NTWA.
46007040	Lolị bo mụmo nịkwịnogonela une, nsangalufụ linga ịkutūgala ịtolo; nanịne ngwịnogona ukuti ndi nagwe Mbepo gwa Kyala.
46008001	Isyene lelo isya fīndu ifị fịkemēsị̄gwe kufịfwanị, tumēnye ukuti twesa tuli bamanyị. Ubumanyị bụkupela ukwịjụ̄mbika, lolị ulugano lo lụkujēnga.
46008002	Linga jumo ịkwịnogona ukuti asịmēnye sịmo, lolị ubwanalolị akasịmanya nasịmo, bo mụmo abagị̄le ukusịmanyịla.
46008003	Lolị uju linga annganịle Kyala, jo Kyala annganịle jope.
46008004	Lelo isya kulya ifị̄ndu ifị fị̄kemēsị̄gwe kufịfwanị, syo tumēnye ukuti ikifwanị kakaja kāndu kēne nkị̄su, nukuti bakajako bakyala abāngi, lolị ali jumojwene ịtolo.
46008005	Namanga napa linga bajeko kumwanya pamo pakị̄su aba bịkujobịgwa ukuja bo bakyala, bo mụmo nalolị balịko bakyala ba bị̄ngị,
46008006	lolị kumyitu uswe alịko Kyala uju ali jumojwene ịtolo, ju Tāta; uju fyosa fịfụmịle mụ mmyake, uju nanụswe tulabị̄le ku kumyake. Jope nu NTWA ali jumojwene, ju Jesụ Kilisịtị; uju fyosa fyendịle mụ mmyake, nanụswe twendịle mụli jūjo.
46008007	Lolị ubumanyị ubu bukaja kubāndu bōsa. Namanga balịko abāndu bamo aba bịsịbisēnịe nifịfwanị fịfịfị, abāndu aba ukwịsakufika kulilino kuno, bịkulya ifị̄ndu ifị fị̄kemēsị̄gwe kufịfwanị. Lolị papo īnyịbonele syabo nyōnywa, po bịkusịnyasya.
46008008	Umwene Kyala atịkukēta mụli ifị tụkulya, papo ifị̄ndu fịkabagila ukututwala pabupị̄pị nagwe. Linga tutịkulya tutịkupōndwa nafịmo, napa linga tụkulya tutịkukaba nafịmo.
46008009	Mwandege lolị ukuti ubwabuke bwinụ ubu, bungịpelaga bwa kwịkịnyamo abōnywa.
46008010	Namanga linga jumo ịkukubona gwe mmanyị utūgēle pakulya ifị̄ndu nnyụ̄mba ja kwịpụ̄tilamo kufịfwanị, kali īnyịbonelo syake īnyōnywa sịtịsakumpelela ukulya ifị fị̄kemēsị̄gwe kufịfwanị?
46008011	Lelo panōngwa ja bumanyị bwako, umụ̄ndu umōnywa jula ịkwenda nukōnāngika; ugwamyinụ uju jope Kilisịtị ālimfwilị̄le.
46008012	Bunobuno bo mụkutula īnōngwa kubāmyinụ, nukusịfụlasya īnyịbonelo syabo īnyōnywa, bo mụtulịle īnōngwa kwa Kilisịtị.
46008013	Po papo lelo linga nāgịle ifị ngulya fịkumpelela ugwamyitu ukwịkịnyamo, po ngīmba ndịsakulyamo īnyama sịku na sịku ukuti nangampelelaga ugwamyitu ukwịkịnyamo.
46009001	Kali une ngaja mwabuke? Kali ngaja ntumịgwa? Kali une ngammbonamo Jesụ UNTWA gwitu?
46009002	Napa linga une ngaja ntumịgwa kubāndu abāngi, lolị kumyinụ ndi ntumịgwa. Namanga umwe mwịpelịle ukuja kimanyịlo kya butumịgwa bwangu apa mwịkamandēnịe nu NTWA.
46009003	Isya kwịnokesya jujune kubāndu aba bịkūmbīnga syo isị:
46009004	Kali uswe tukaja bābuke ukulya nukunwa?
46009005	Kali uswe tukaja bābuke ukubūka pamopēne nunkị̄kulu Unkilisịtị nkwembēla kwitu, ukukōnga bo sị̄syo bịkubōmba abatumịgwa abāngi, abāmyabo ba NTWA na Kefa?
46009006	Kingamo jo jujune ịtolo na Balịnaba twe tukaja nubwabuke nabumo ubwa kusịtakubōmba īmbōmbo kunōngwa ja būmị bwitu?
46009007	Kali jo nsịkali gwa bwịte aliku uju kwịhombela pabubombelị bwake? Jwanị uju ịkulima unngūnda gwa māfị̄lu uju atịkulyamo īseke syake? Kali jwanị ịkutị̄ma untị̄mo unsịtakunwamo ulukama lwa mụntị̄mo?
46009008	Kali une ngujoba sịsịsị ulwa būndu ịtolo? Bule, lōpe ululagilo lutịkujoba bo sịsịsị?
46009009	Lisị̄mbị̄gwe ndulagilo lwa Mose ili lịkuti: Ungajipịnyaga īngāmbaku bo jịkupūla īnganụ. Kali ko kuti Kyala ịkusị̄nogona sị ngāmbaku?
46009010	Kali akātwịnogonaga uswe apa ājobaga bo sịsịsị? Namanga sịsị̄mbị̄gwe panōngwa jītu, isya kuti: Buno unndimị jo fịkuti alimilege ndusūbilo kangi jope uju ịkupūla, ịkusūbila ukuti ịsakwambililaga ikijabo kimo.
46009011	Linga uswe twabasopị̄le umwe ifya mụmbepo, lolị syo sịkujaga ngulūmba linga tukutōndola ifya mụmmbili mmyinụ?
46009012	Linga abāngi bịkulīlanịla ubwabuke ubu mmyinụ, po tukakīndilila uswe? Lolị uswe tukabubōmbị̄le ubwabuke bububu. Loli mụli fyosa tulinkufịsa ilyojo, ukuti tungasịpīngaga īnōngwa īnụnụ isya Kilisịtị.
46009013	Kali mụkamanya ukuti aba bịkubōmbela nnyụ̄mba ja NTWA bịkulya fị fya nnyụ̄mba ja NTWA? Nukuti aba bịkubōmbela pakigemo kya kwịkemēkesyapo, bịkwambilila ikijabo mfya kwịkemēsya?
46009014	Bunobuno jope nu NTWA alagị̄le ukuti, aba bịkulūmbilila ilịbāngilị, balīlege mụ Mwịbāngilị.
46009015	Lolị une ngafịbōmbelamo fịfịfị. Kangi ndịkusị̄mba sịsịsị ukuti bo sịjege bunobuno kumyangu, himma; namanga kunụnụpo une ukufwa ukukīnda ukuti jumo akupelege kwa ịtolo ukwịtụ̄fya kwangu.
46009016	Namanga linga une nịkulūmbilila Ilịbāngilị, po ngaja nisyakwịtụ̄fyamo, buno mfịmbilisị̄gwe ịtolo; namanga linga ndịkulūmbilila Ilịbāngilị, hītāti kumyangu.
46009017	Namanga linga nābōmbaga īmbōmbo jijiji mbwịgane bwangu, po angali ngusūbila ifịhōmbịgwa; lolị ngubōmba papo mbēgị̄gwe ubwanalolị.
46009018	Lelo ifịhōmbịgwa fyangu fyo fịliku? Ifịhōmbịgwa fyangu fyo fya kulūmbilila īnongwa īnụnụ kisịtafịhōmbịgwa, kisịta kumela ubwabuke ubu nābagị̄le ukwegela Mwịbāngilị.
46009019	Namanga napapo une ndi mwabuke kubāndu bōsa, ngaja ntumwa gwa mụ̄ndu jumo lolị nịpelịle ukuja ntumwa gwa bōsa, ukuti mo mbakabilege abāndu bị̄ngị.
46009020	Ku Bajụ̄ta nịpelịle Njụ̄ta ukuti mbakabage Abajụ̄ta; napapo une ngaja pāsi palulagilo, nịpelịle ukuja pāsi palulagilo kumyabo ukuti mo mbakabilege aba bali pāsi palulagilo.
46009021	Kubasịtalulagilo ndinkwịpela ukuja bo bābo, ndinkuja bo jumo unsịtalulagilo, ukuti mbakabēge bala bāli pānja palulagilo. Kukaja ko kuti une ndi pānja palulagilo lwa Kyala, himma, namanga ndi pāsi palulagilo lwa Kilisịtị,
46009022	Kubāndu abōnywa ndinkwịpela ukuja mōnywa, ukuti mo mbakabilege abōnywa. Bōsa nịpelịle ukuja mwịnābo, ukuti mbapokege mụnjila syosa.
46009023	Lolị syosa nịkubōmba panōngwa ja Ịbāngilị, ukuti nịpelege ukuja nndīlanịsị Mwịbāngilị nabāngi.
46009024	Kali umwe mụkamanya ukuti bịkubopa pāfị̄nganịlo ukubopa ko bịkubopa bōsa, lolị ali jumojwene ịtolo uju ịkwambilila ifya kunsēkesya? Bo nanụmwe mụbopege bunobuno ukuti mwambililege fịfyo.
46009025	Lolị gwesa ummbopalubilo ugwa mụfịnganịlo jo ịkwịkānịsya mụli fyosa; abēne bababa bịkuti tukabēge īngiga iji jịkōnāngika, lolị uswe tụkuti tukabēge iji jitịkōnāngika.
46009026	Mo mụmo nịkubopela nanịne. Ndịkubopa mwalo ịtolo, mo mụmo nịkubụlikila ikibụlị, ngaja bo uju ịkukoma mụmpālānga ịtolo.
46009027	Lolị ngugufụ̄nda ummbili gwangu nukugupela ntumwa, ukuti jujune bo mmbalūmbilīle abāngi, nangịsakupōndwa.
46010001	Mwe bāmyitu ngulōnda ukuti mụmanyege isya kuti, abīsukulu bītu bōsa balinkuja kūsi kubulindililị bwa ịbīngu lila, nukuti bōsa balinkuloboka inyanja jila kanụnụ.
46010002	Kangi bōsa ịtolo balinkōkesịgwa mwa Mose mwịbīngu lila na mụnyanja jila.
46010003	Bōsa balinkulya ifị̄ndu fịmofyene ifya mwa Mbepo,
46010004	kangi bōsa balinkunwa ifya kunwa fịmofyene ifya mwa Mbepo. Namanga bānwaga nndwalabwe lwa Mbepo ulu lwabakōngaga, ulwalabwe lulūlu āli jo ju Kilisịtị.
46010005	Lolị bā bị̄ngị fị̄jo Kyala akālikyelịle nabo, fyobēne bafwilịle nndungalāngala.
46010006	Lolị syosa sịsịsị syalipelịle ukuja sya kukētelamo uswe, ukuti tunganyonywaga īmbị̄bị, bo papo bānyonywaga balabala.
46010007	Mụngịpụ̄taga kufịfwanị, bo mụmo bamo bābōmbelaga; bo apa lisị̄mbị̄gwe ili likuti: Abāndu balinkutūgala pakulya, nukunwa, kangi balinkusụmụka pakumoga.
46010008	Kangi tungalogwaga, bo mụmo bamo bābōmbelaga, balinkwenda nukupyụtịgwa abāndu baelufụ amalōngo mabili na batatu (23,000) kwịsịku limolyene.
46010009	Tunganngelaga UNTWA, bo papo bamo abāngi banngelaga balinkugogịgwa ni njoka.
46010010	Kangi mụngị̄bụnēsyaga, bo abāngi bamo aba bị̄bụnēsyaga balinkupyụtịgwa na uju āpyụtaga.
46010011	Syosa sịsịsị lelo syabị̄silaga ukuja sya kukētelamo, lolị syasị̄mbị̄gwe ukuti sịjege sya kutumanyịsya uswe, twe butufịkịle ubumalikilo ikị̄su.
46010012	Po papo lelo uju linga ịkwịnogona ukuti alīti īmịle, jo alị̄kētaga bunụnụ āngagwaga.
46010013	Namanga lukabāgamo nalumo ulugelo ukukīnda ulu lụkubị̄sila abāndu, umwene lolị Kyala jo nsūbilịgwa, jo atịsakubaleka ukuti mụgelịgwege ukukīnda pamaka gīnụ; lolị pamopēne nīngelo, ịkubatendekekesya īnjila ja kuponelamo ukuti sịngabatolaga.
46010014	Po papo mwe baganịgwa bāngu, amụkubopege ukwịpụ̄ta kufịfwanị.
46010015	Nịkujoba nanụmwe bo kubāndu abā mahala, amụsị̄nogonege jujumwe isị nịkujoba.
46010016	Ikikōmbe kya lusajo iki tụkukisaja, kali bukaja bo bulilanisị bwa ịlopa lya Kilisịtị? Ikisyesye iki tụkumenyanịa bukaja bo bulilanisị bwa mmbili gwa Kilisịtị?
46010017	Bo mụmo ikisyesye kili kimokyene, po apa nanụswe twe bị̄ngị tuli mmbili gumogwene, namanga twesa ịtolo tụkulīlanịla nkisyesye kimokyene.
46010018	Amụbakētege abany'Ịsịlaelị ulwa mụmmbili; aba bịkulya amakemo aga gasōsị̄gwe pakigemo bịkwịpela balilanịsị nikigemo ikya kwịkemēkesyapo.
46010019	Kali po ngulōnda ukujoba sya fịkị: Kali nịkuti ifị fị̄kemēsị̄gwe kufịfwanị kāndu kēne? Pamo nịkuti ikifwanị kāndu kēne?
46010020	Himma, lolị isị ngujoba syo sya kuti, ifị abāpānja bịkwịkemēsya, fyo bịkwịkemēsya kwa ba mbepo abanyalị, komma kwa Kyala; lelo une ndịkulōnda ukuti mụjege mbulilanịsị na ba mbepo abanyalị.
46010021	Mụkabagila ukunwa ikikōmbe kya NTWA nikikōmbe kya ba mbepo abanyalị kangi mụkabagila ukulīlanịla pāmēsa ja NTWA na ba mbepo abanyalị.
46010022	Pamo tụkulōnda ukuti tumpelege ukuja gwa kabịnị UNTWA? Kali tuli namaka ukunkīnda umwene?
46010023	Fyosa ịtolo fị̄tikisị̄gwe, lolị fyosa fịtịkutupa ubunụnụ. Fyosa ịtolo fị̄tikisị̄gwe, lolị fyosa fịtịkujēnga.
46010024	Umụ̄ndu gwesa angasịlōnda isyake jūjo, lolị isya nnịne.
46010025	Īnyama jōsa iji jịkūlisịgwa pāsokonị, jo mụlyege ịtolo kisịtakulālūsya panōngwa ja nyịbonelo.
46010026	Namanga ikị̄su na fyosa ifị fịlịmo fya ju NTWA.
46010027	Linga jumo unsịtakwịtika ịkubabilikila, linga umwe mụkulōnda ukubūka, po mụkalyege ịtolo fyosa ifị mụtegelekesị̄gwe kisịtakulālūsya, panōngwa ja nyịbonelo
46010028	Linga jumo ịkubabūla ịkuti: Īnyama iji jikemēsị̄gwe kufịfwanị, jo mụngālyaga panōngwa ja uju ababūlịle, na panōngwa ja nyịbonelo.
46010029	Lolị apa nguti īnyịbonelo ndịkuti isyako, lolị isya jūngi. Nongwa ja fịkị ubwabuke bwangu bulōngịgwege ninyịbonelo sya mụ̄ndu ujūngi?
46010030	Linga une ngugwa ulupị kwa Kyala bo nịkulya, po fịkị ndōngịgwege panōngwa ja fị̄ndu ifị mfịgwilịle ulupị kwa Kyala?
46010031	Po papo lelo nalīnga mụkulya nalīnga mụkunwa nalīnga kōsa aka mụkubōmba, fyosa ịtolo mụbōmbēge ukuja fya kummwimikila Kyala.
46010032	Mungabapelelaga isya kwịkịnyamo Abajụ̄ta na Bagịlịkị, nikipānga kya Kyala.
46010033	Mụjege bo jujune, bo mụmo nikubakyela abāndu bōsa ntūndu tōsa; ndịkusịlōnda sị nụnụ kumyangu, lolị īnụnụ kubị̄ngị, ukuti bapokịgwege.
46011001	Amụkōngege akajīlo kāngu, bo papo nanịne nịkukōnga akajīlo ka Kilisịtị.
46011002	Lelo ngubatụ̄fya umwe apa mụkūngumbuka ntūndu tōsa, kangi nukuti mụkusyumīlila īnyị̄ho isị nābapēle.
46011003	Lolị ngulōnda ukuti mụsyaganịege ukuti, Kilisịtị jo ntu gwa kukuti nnyāmbala, umwene unnyāmbala jo ntu gwa nkasị, umwene Kyala jo ntu gwa Kilisịtị.
46011004	Unnyāmbala gwesa uju ịkwịkị̄nga untu bo ịkwịpụ̄ta pamo bo ịkukụ̄ngụlụka, jo ịkunnjwelụla Kilisịtị.
46011005	Lolị unkị̄kulu gwesa uju atịkwịkị̄nga untu bo ịkwịpụ̄ta pamo bo ịkukụ̄ngụlụka, jo ịkunjwelula unndume; uju ịkubōmba bo sịsịsị afwene ịtolo bo unkị̄kulu uju amwịle īnywịlị syake.
46011006	Namanga linga unkị̄kulu atịkwịkị̄nga untu gwake jo fịkuti ametege īnywịlị syake, lolị linga unkị̄kulu ali nisonị ukumeta īnywịlị syake pamo ukukūsya ulupuju, po fịkuti ị̄kị̄ngege untu gwake.
46011007	Buno nalolị unnyāmbala kukammbagila napanāndi ukwịkị̄nga untu gwake papo umwene kifwanị kya Kyala kangi bụkulūmba bwa kikētelo kya Kyala; lolị unkị̄kulu jo bụkulūmba bwa kikētelo kya nnyāmbala.
46011008	Namanga unnyāmbala akāfụmịle kunkị̄kulu, lolị unkị̄kulu āfụmịle kunnyāmbala.
46011009	Namanga unnyāmbala akāpelīgwe kunōngwa ja nkị̄kulu, lolị unkị̄kulu āpelị̄gwe kunōngwa ja nnyāmbala.
46011010	Fyobēne lelo unkị̄kulu ịkwịkị̄nga kuntu, ukuti kijege kimanyịlo kya bulambikịgwa ubu buli pamwanya pamyake, na panōngwa ja bāndumị.
46011011	Pope lelo nkyenị mụ NTWA, unkị̄kulu akaja nkị̄kulu kisịta nnyāmbala, jope nunnyāmbala akaja nnyāmbala kisịta nkị̄kulu.
46011012	Namanga bo mụmo unkị̄kulu āfụmịle mụnnyāmbala, mo mụmo jope unnyāmbala ịkupāpịgwa nunkị̄kulu; lolị fyosa fịkufụma kwa Kyala.
46011013	Syo amụlōngege jujumwe, kali kunụnụ unkị̄kulu ukwịpụ̄ta kwa Kyala kisịta kwịkị̄nga kuntu?
46011014	Mụno tupelelị̄gwe twe bāndu, kali sịtịkutumanyịsya ukuti unnyāmbala ukuja ninywịlị īndalị sịkuja sya sonị kumyake,
46011015	lolị unkị̄kulu ukuja ninywịlị īndalị sịkuja lwimịko kumyake? Namanga apēgị̄gwe īnywịlị īndalị ukuja sya kunkị̄nga.
46011016	Lolị jumo ịkwịnogona isya lukānị, uswe tukaja nulwịho bo lulūlu, fyope nifịpānga fya Kyala fịkaja ninyị̄ho isị̄ngị.
46011017	Lolị apa ngubalagila sịsịsị ndịkubatụ̄fya, papo bo mụkubūngāna mụngomāno syinụ mụtịkukabapo nasịmo īnụnụ, lolị syene sị mbị̄bị.
46011018	Namanga akākwanda, mbilị̄ke ukuti bo mụkubūngāna nkipānga kụkujapo ukutapukana mmyinụ, isị kulubafụ lumo nịkusịtika;
46011019	namanga syo syakị īndapukano mụnyịnogono syo mpaka sịkujangapo mmyinụ, ukuti aba bị̄totị̄ke mbwanalolị nkāti mmyinụ babonekege.
46011020	Lelo bo mụkubūngāna pamopēne, kukaja ko kulya ifị̄ndu fya NTWA!
46011021	Namanga bo mụli pakulya kukuti mụ̄ndu ịkwegela ngānị ifị̄ndu fyake jūjo, po jumo ịkuja ninjala, lolị ujūngi ịkugāla.
46011022	Kali mụkabagila ukulya nukunwa kunyụ̄mba syinụ? Pamo bāgwi, mụkukijwelụla ikipānga kya Kyala, nukubakosya īsonị aba bakaja nafyo nafịmo? Kali mbabūlege liliku? Kali mbatụ̄fyege? Himma, ndịkubatụ̄fya mụli sịsịsị.
46011023	Namanga nālyambilị̄le ku NTWA īmanyịsyo isị nābapēle umwe isya kuti: UNTWA Jesụ ikilo kila banndīlege, alinkwega ikisyesye,
46011024	alinkugwa ulupị kwa Kyala, alinkukimenyanịa alinkuti: Iki go gu mmbili gwangu panōngwa jīnụ; bo mụtēndekege bunobuno, ukungumbukilamo une.
46011025	Bunobuno lelo bo balị̄le, alinkwega kyope nikikōmbe alinkuti: Ikikōmbe iki lo lwịtikano ulupya ulwa mwịlopa lyangu; bwịla apa linga mụkunwa, bo mụtēndekege bunobuno ukungumbukilamo une.
46011026	Namanga bwịla ịtolo apa linga mụkulya ikisyesye iki, nukunwa ifị̄nga iji, po mụkubufụmụsya ubufwe bwa NTWA ukwịsakufịka papo ịsakwịsilaga.
46011027	Po papo lelo gwesa uju linga ịkulya ikisyesye, nukunwa ifị̄nga, ja NTWA mbusịtakubagila, jo ịkujaga ninōngwa ja mmbili niilopa lya NTWA.
46011028	Lolị fịkuti umụ̄ndu ị̄jēnēsyege mwene tāsị, lelo po ēndege nukulya ikisyesye iki, nukunwa ifị̄nga iji.
46011029	Namanga uju linga ịkulya nukunwa kisịtakugumanya ukuja go mmbili gwa NTWA, jo ị̄līlị̄le, ị̄nwelị̄le ku kulōngịgwa.
46011030	Fyobēne mmyinụ ba bị̄ngị bōnywa kangi babịne, kangi bā bị̄ngị bafwịle.
46011031	Linga jujuswe twịjēnēsyaga twịbēne, po angali tutịkulōngịgwa.
46011032	Lolị linga tụkulōngịgwa nu NTWA, po ịkutufụ̄nda amahala ukuti tungịsakutobesịgwaga lumo nikị̄su.
46011033	Bunobuno lelo mwe bāmyitu, bo mụkubūngāna pamopēne pakulya ifị̄ndu fya NTWA, po mụtụ̄lanege.
46011034	Linga alịpo jumo uju ali ninjala, jo alyege kumyake, ukuti ulukomāno lwinụ lungaja lwa kulōngelịgwamo. Isị̄ngị isị sịsyele, syo nịsakusịtendekesyaga bo nịsịle.
46012001	Lolị mwe bāmyitu, isya fịkūngilwa fya mwa Mbepo Mwịkemo ngịgana ukuti mụpōndwege ukusịmanya isị:
46012002	Mụmēnye ukuti apa mwali bāpānja, mụlinkukwabịgwa kufịvanị ifị fịli kinụ̄nụ, ifị fịlinkwenda nukubasobesya, bo mụmo mwalōngokesịgwaga.
46012003	Po papo lelo nịkulōnda ukuti mụsyaganịege ukuti, umụ̄ndu gwesa uju ịkulōngosịgwa na Mbepo gwa Kyala akabagila ukujoba ukuti: Jesụ agụnịgwege; kangi najumo akabagila ukujoba ukuti: Jesụ jo NTWA linga akalōngosịgwa na Mbepo Mwịkemo.
46012004	Ifyene ifịkūngilwa fyo fịkīndēne, lolị umwene Mbepo uju ịkupa fịfịfị ali jumojwene.
46012005	Ububōmbelị tukīndēne, lolị UNTWA uju tụkummbōmbela jo jūjo ntupu.
46012006	Kangi kulịpo ukukīndana nkubōmba īmbōmbo, lolị Kyala jo jūjo ntupu, uju ịkusịbōmba īmbōmbo syosa mụli bōsa.
46012007	Kukuti mụ̄ndu apēgị̄gwe ulumụlị lwa Mbepo ukuja butūlị bwa bōsa.
46012008	Namanga jumo apēgị̄gwe mwa Mbepo ukujoba isya mahala, ujūngi mwa Mbepo julajula apēgị̄gwe ukujoba isya bumanyị.
46012009	Ujūngi āpāpị̄gwe ulwịtiko mụ mwa Mbepo julajula, ujūngi apēgị̄gwe ifịkungilwa fya kubūmbulusya mụ mwa Mbepo jumojwene;
46012010	ujūngi apēgị̄gwe ukupela ifị̄ka, ujūngi ukujobela mụndimị īmmbya, ujūngi ukusịsanụsya īndimị īmmbya.
46012011	Lolị syosa sịsịsị ịkusịbōmba Mbepo jumojwene ịtolo, uju ịkunnjabila umụ̄ndu gwesa bo mụmo ịganị̄le jūjo.
46012012	Namanga bo apa ummbili gumogwene guli nutumbakāsya tu twịngị ịtolo, lelo tōsa utūmbakāsya twa mmbili, napapo twịngị, twịpelịle ukuja mmbili gumogwene; mo mụmo ajīlị̄le jope na ju Kilisịtị.
46012013	Namanga mwa Mbepo jumojwene nanụswe twesa mo tōkesị̄gwe ukuja mmbili gumogwene, nalīnga tuje Bajụ̄ta pamo Bagịlịkị, nalīnga tuje batumwa pamo bābuke; uswe twesa tunwesị̄gwe mbepo jumojwene.
46012014	Namanga gōpe ummbili gukaja nakambakasya kamokēne, lolị guli nutumbakāsya twịngị ịtolo.
46012015	Linga ikilūndi kyātigi: Apa une ngaja kiboko po ngaja gwa mụmmbili; nalīnga bo sịje, pope kikabagila ukusịtakuja kya mụmmbili.
46012016	Linga īmbulukutu jatigi: Apa une ngaja kisịge, po ngaja gwa mụmmbili, nalīnga bo sịje, pope jikabagila ukusịtakuja ja mụmmbili.
46012017	Linga ummbili gōsa kyajaga kisịge kali po ukupilika kwajaga kūgu? Linga ummbili gōsa gwajaga mbulukutu, po ukunụ̄sya kwajaga kūgu?
46012018	Lolị umwene Kyala ātubīkịle utūmbakāsya mụmmbili, kamo kamo bo mụmo ālōndelaga.
46012019	Linga tōsa twajaga kambakāsya kamokēne, po ummbili gwajaga kūgu?
46012020	Ubwanalolị bo ubu, utūmbakāsya to twịngị, ugwene lolị ummbili go guli gumogwene.
46012021	Ikyene ikisịge kikabagila ukukibūla ikiboko ukuti: Ngafụ̄mbwa nanụngwe; gōpe untu gukabagila ukugabūla amalūndi ukuti: Ngafụ̄mbwa nanụmwe.
46012022	Himma, bo sịkaja, lolị utūmbakāsya twa mụmmbili utu tukīndilị̄le ubōnywa, to tuli nimbōmbo fījo.
46012023	Utwene utūmbakāsya twa mụmmbili utu tụkutwịnogonela ukuti tukaja twịmikịgwa, to tụkutufwika ulwimiko ulukulūmba; kangi utūmbakāsya twitu utujwelufụ to twịmikịgwa ukukīnda,
46012024	lolị utūmbakāsya twitu utwimikịgwa, to tukafụ̄mbwa nalo ulwimiko. Umwene lolị Kyala agulungisēnịe ummbili, alinkukindilila ukukapa ulwimiko akāmbakāsya aka kāli kajwelufụ,
46012025	ukuti lungajangamo ulutapukano mụmmbili, lolị utūmbakāsya tōsa tutị̄manege.
46012026	Lolị linga akāmbakāsya kamo kịkukubilwa, po utūmbakāsya tōsa tụkukubilwa lumo nako. Linga akāmbakāsya kamo kịkwimikịgwa, po utūmbakāsya tōsa tụkusekela lumo nako.
46012027	Lolị umwe mwesa mụli mmbili gwa Kilisịtị mwịpelịle ukuja tumbakāsya, uju pamyake uju pamyake.
46012028	Umwene Kyala ababīkịle bamo nkipānga, aba kwanda bo batumịgwa, aba bubili bo bakụ̄ngụlụka, aba butatu bo bamanyịsị; pānyụma bakōngịle abapelafị̄ka po lelo bakōngịle abā fịkūngilwa ifya kubūmbulusya, ifya butūlị, ifya bulōngosị, nifya bujobelandimị īmmbya.
46012029	Kali bōsa batumịgwa? Bōsa bakụ̄ngụlụka? Bōsa bamanyịsị? Kali bōsa bapelafị̄ka?
46012030	Kali bōsa bali nifịkūngilwa fya kubūmbulusya? Bōsa bịkujobela mụndimị īmbya?
46012031	Bōsa bịkusịsanụsya īndimị sịsịsị? Amụfilōndege ifịkūngilwa ifịkulūmbapo. Nanịne lilino nịkubanangisyaga īnjila iji jikīndịle ubunụnụ.
46013001	Pope napa linga nịkujobela mụndimị sya bāndu nisya bāndumị, lolị linga ngaja nulugano, bo nịpelịle kyela ịtolo iki kịkulila, pamo kyela ịtolo iki kịkunyị̄ta.
46013002	Napa linga nnje nubukụ̄ngụlụka, nukusịmanya syosa isya mbutị̄tu nubumanyị bōsa, napa linga nnje nulwịtiko lōsa ulwa kuti nsāmịsyege ifyamba, lolị nsị̄te ukuja nalo ulugano, bo ndi gwa ịtolo.
46013003	Pope napa linga ngusōsya ikyuma kyangu kyosa ngubapa abalōndo, napa linga ngugwịtikisya ummbili gwangu ukuti gupyege mmōto, lolị nsị̄te ukuja nalo ulugano, pope fịtị̄kūmbumbulila nafịmo.
46013004	Ulwene ulugano bwịla lufịsalyojo, lōlōlo, ulugano lukaja nakabịnị, ulugano lutịkwịtụ̄fya kangi lutịkwịjụ̄mbika lwene.
46013005	Lutịkupela īnyịsusyantu, lutịkulōnda utusụmo tu twake twene, lutịkusịla ilyojo, lutịkusịlūndika īmbị̄bị,
46013006	lutịkusekelela īnịongafụ, lolị lụkusekela kusya nalolị.
46013007	Ulwene lụkukịba mụli syosa, lụkwịtika mụli syosa, lụkusūbila mụli syosa lufị̄ndang'oma mụli syosa.
46013008	Ulugano lutịkumalikamo sịku; nalīnga bujepo ubukụ̄ngụlụka, bo bwịsakujōngaga; nalīnga bujobelandimị īmbya, bo bwịsakumalikaga; nalīnga bo bumanyị bwịsakujōngaga.
46013009	Namanga ubumanyị tụkumegenyụlako ịtolo, bope nubukụ̄ngụlụka tụkumegenyụlako ịtolo.
46013010	Lolị linga bwịsịle ubupelelesye, po isya kumegenyụlako sịsakujōngaga.
46013011	Bo ndi nkeke po ndịkujobela ulwa bukeke, ndikwịnogonela ulwa bukeke, ndinkulūngikila īnōngwa ulwa bukeke; lilino lelo apa ngulịle, po nsịlekịle isya mbukeke.
46013012	Lilino lelo po tụkufwana tụkukētela nkikētelo ndufụnịenịe ịtolo, lolị nkabalilo kalakala twịsakukētanaga nagwe mmāso. Lilino ngumegenyụlako ịtolo ukumanya, lolị nkabalilo kala nịsakufịkapo ukumanya, bo papo nanịne mmanyị̄gwe na Kyala ukufịkapo.
46013013	Lilino lelo isị sịkujako bwịla, lo lwịtiko nulusūbilo nulugano, syo ītatu sịsịsị; lolị ulukīnde ubukulūmba mụli syo ītatu sịsịsị, lo lu lugano.
46014001	Po papo lelo amwịjūlege ukuja nulugano. Kangi amwịjūlege ukufịlōnda ifịkūngilwa fya Mbepo, fị̄jo ikikīndilisị kyo kya kuti mụkụ̄ngụlụkege.
46014002	Namanga uju ịkujobela mụndimị īmbya, atịkujoba kubāndu, lolị ịkujoba kwa Kyala. Namanga najumo atịkupilika isị ịkujoba, lolị ịkujobela mwa Mbepo isya mbutị̄tu.
46014003	Umwene lolị uju ịkukụ̄ngụlụka, jo ịkujoba nabāndu isya kubajēnga, isya kubakasya, nisya kubasūbisya.
46014004	Uju ịkujobela mụndimị īmbya, jo ịkwịjēnga mwene; lolị uju ịkukụ̄ngụlụka jo ịkukijēnga ikipānga.
46014005	Une nịganịle ukuti mwesa mụjobelege mụ̄ndimị īmbya, lolị ukukīndapo, nịganịle ukuti mụkụ̄ngụlụkege. Lolị uju ịkukụ̄ngụlụka, jo nkulūmba ukunkīnda unjobelandimị īmbya, lolị pēne apa linga ịkusịsanụsya, ukuti ikipānga kijēngịgwege.
46014006	Lilino lelo mwe bāmyitu, linga nạ̄tigi nịsege kumyinụ njobelege mụndimị īmbya, po nābakabilaga fịkị umwe? Lolị pēne apa linga nājobaga kumyinụ mbusetulị, pamo mbumanyị, pamo mbukụ̄ngụlụka, pamo mbumanyịsị.
46014007	Buno tope nutusịtabūmị tōsa utu tụkulila, nalinga ịlōnge, nalīnga kisāngo, linga ukulila kwabo kutịkukīndana, kali po umụ̄ndu ịkumanyaga bulebule ukuti uku ko kulila kwa ịlōnge, pamo uku ko kulila kwa kisāngo?
46014008	Namanga linga īngangabwịte jitịkulila kanụnụ, kali po jwanị ạ̄ti ịtendekesyege ukubūka kubwịte?
46014009	Bunobuno nanụmwe linga mụtịkujoba amasyu aga gali pabwelụ bo mụkujobela mụndimị īmbya, po jwanị āti asyaganịege isị sịjobị̄gwe? Namanga bo mụjobịle ịtolo mụmpālānga.
46014010	Nkị̄su mụno mo nalolị sịlịmo īnjobelo sī nyịngị, lolị jikajako najimo iji jitịkupilikịgwa.
46014011	Apene apa linga nāgịle, ndịkupilika īnjobelo, bo ndi gwa kūnja ịtolo kuli uju ịkujoba, jope na uju ịkujoba kumyangu bo gwa kūnja ịtolo kumyangu.
46014012	Bunobuno nanụmwe, linga mụkufịnyonywa ifịkūngilwa fya Mbepo, po mwịjūlege ukuti fịlefụkege ịtolo ifya kukijēnga ikipānga.
46014013	Po papo lelo umụ̄ndu uju linga ịkujobela mụndimị īmbya, jo alị̄pụ̄taga ukuti amanyege nukusịsanụsya.
46014014	Namanga linga nịkwịpụ̄tila mụndimị īmbya, po mbepo syangu syo sịkwịpụ̄ta ịtolo; lolị īnyịnogono syangu syo sịtịkuja nīseke.
46014015	Nịkubōmbaga sịliku? Ngwịpụ̄tilaga mụmbepo, kangi ngwịpụ̄tilaga na mụnyịnogono; ngwimbilaga mụmbepo, kangi ngwimbilaga na mụnyịnogono.
46014016	Linga kugwila ulupị mụmbepo syako, po uju akafịkapo ukusyaganịa abagị̄le bulebule ukōmolela ukuti: Amenị bo umalịle ukugwa ulupị, kisịta kusyaganịa isi kujoba?
46014017	Sya nalolị ukugwa ulupị kwako kunụnụ, lolị ujūngi kutịkunnjēnga.
46014018	Nikugwa ulupị kwa Kyala, papo mbakīndịle mwesa ukujobela mụndimị īmbya.
46014019	Lolị mụngomāno sya bị̄tikị mo nịganịle ukuti njobēngemo amasyu mahāno ịtolo aga mụnyịnogono syangu, ukuti mbamanyịsyege, ukukīnda ukujoba amasyu baelufụ kalōngo aga mụndimị īmbya.
46014020	Mwe bāmyitu, mụngajaga bakeke mụnyịnogono, kumbụ̄bị ko mwịpelege bafyēle ịtolo, lolị mụ̄nyịnogono mo mwịpelege bakusị.
46014021	Ndulagilo mo lisị̄mbị̄gwe ili lịkuti: Mụndimị īhēsya, na mmịlomo gya bahēsya, nịsakujobaga na bāndu aba, pope batịsakūmbilikaga, bo ịkujoba UNTWA.
46014022	Bunobuno lelo ubujobelandimị īmbya kimanyịlo ịtolo, komma kubị̄tikị, lolị kubasịtakwịtika. Ubwene ubukụ̄ngụlụka lolị bo bukaja bwa basịtakwịtika, lolị bwa aba bịkwịtika.
46014023	Linga ikipānga kyosa kikomēne, lelo bōsa bēndege nukujobela mụndimị īmbya, pānyụma bịkwịngila abasịtakusyaganịa na basịtakwịtika, kali batịsakutigi mụkīmbị̄le ikigili?
46014024	Lolị linga bōsa bịkukụ̄ngụlụka, lelo ịkwịngila jumo unsịtakwịtika pamo unsịtakusyaganịa, ịkutobesịgwa na bōsa. Ịsakulōngịgwaga nisị ịkupilika.
46014025	Po isya kubutị̄tu isya mụndụmbụla jake sịkujaga pabwelụ ịtolo, bunobuno po ịsakufụgamaga pāsi ịkwịpụ̄taga kwa Kyala, nukufụmụsya ukuti: Nalolị Kyala ali pamopēne nanụmwe.
46014026	Mwe bāmyitu, tujobēge sịliku? Bo mụbūngēne umụ̄ndu jumo ịkuja nulwimbo, ujūngi ulumanyịsyo, ujūngi ubusetulị, ujūngi īndimị īmbya, ujūngi pamo ubusanụsyandimị īmbya, syosa sịsịsị po fịkuti sịjege sya kukijēnga ikipānga.
46014027	Linga bo bujobelandimị īmbya, fịkuti bajobēge babili pamo batatu po papo; po bakōngege ịtolo ndubạ̄tiko, lolị fịkuti jumo asanụsyege.
46014028	Lelo linga akajapo unsanụsyanōngwa, po fịkuti abatamege ndukomāno, ịjobēsyege mwene mụ̄nda, kangi ajobēge na Kyala.
46014029	Abēne abakụ̄ngụlụka fịkuti bajobēge babili pamo batatu; abāngi lolị bo basịpimege bunụnụ isị sịkujobịgwa.
46014030	Lolị linga jumo uju atūgēsye pāpo sịkunsetukila sịmo, po fịkuti ugwa kwanda amyekege;
46014031	namanga mwesa mụbagị̄le ukukụngụlụka jumo jumo ndubạ̄tiko, ukuti bōsa bamanyịlege kangi bōsa bakakege.
46014032	Kangi mbepo sya bukụ̄ngụlụka syo sịkulāmba kubakụ̄ngụlụka.
46014033	Namanga umwene Kyala akaja jo Kyala gwa bufwalanganịfụ, lolị umwene gwa lutēngāno.
46014034	Bo mụmo sịjīlị̄le mfịpānga fyosa fya bị̄kemo, abakị̄kulu fịkuti bajege mye mụngomāno sya bị̄tikị; namanga abēne bakịtikisịgwa ukujoba, lolị balāmbēge bo mụmo lujīlị̄le ululagilo
46014035	Lolị linga bịkulōnda ukumanyịla sịmo, po fịkuti babalālūsyege abalume bābo mụnyụ̄mba syabo; namamga sya sonị ukuti unkị̄kulu ajobēge mụngomāno sya bị̄tikị
46014036	Kali ilịsyu lya Kyala lya fụmịle mụ mmyinụ? Pamo, lyabị̄sị̄le jujumwe mwịbēne?
46014037	Linga jumo ịkwịjị̄nogona ukuja nkụ̄ngụlụka, pamo ukuja gwa mwa Mbepo, jo alīsịmanyaga isị nịkubasị̄mbila ukuti lo lukomēlesyo lwa NTWA.
46014038	Lolị uju linga atịkusyaganịa jo ajege nsịtakusyaganịa.
46014039	Po papo lelo mwe bāmyitu, amwịjūlege ubukụ̄ngụlụka, bope nubujobelandimị īmbya mụngabukānịsyaga.
46014040	Lolị syosa sịbōmbelịgwege mbunụnụ na ndubạ̄tiko.
46015001	Lilino mwe bāmyitu, ngulōnda ukubakūmbusya īndumị īnụnụ iji nābalūmbilị̄le umwe, iji mwalyambilị̄le kangi iji mwịtotị̄kemo,
46015002	mụli iji mụbwagị̄lemo ubupokị, linga mụkusịkola īnōngwa bo mụmo nābafụmụkị̄sye; pēne papo linga mụsị̄tị̄ke mwalo ịtolo, po sịtịkubapokaga.
46015003	Une nātalịle ukubapa isị nanịne nālyambilị̄le isya kuti: Kilisịtị āfwịle panōngwa ja butulanōngwa bwitu, bo lilyo lisị̄mbị̄gwe mwa kalata,
46015004	nukuti āsyilị̄gwe alinkusyūka pị̄sịku lya butatu, bo lilyo lisị̄mbị̄gwe mwa bakalata,
46015005	nukuti ālinsentukị̄le Kefa, pānyụma ābasetukị̄le abakālōngo na babili bala.
46015006	Pānyụma alinkubasetukila pakabalilo kamokēne abāmyitu aba bākīndịle pābāmịa bahāno, mụli aba, ba bị̄ngị bakāli balịko kubūmị nalilino, lolị bamo bafwịle.
46015007	Po lelo alinkunsetukila Jakobụ, pānyụma alinkubasetukila abatumịgwa bōsa.
46015008	Kūnyụma kuli bōsa alinkūsetukila nanịne ne ndịti nāpāpị̄gwe bo akabalilo kakāki ukufịka.
46015009	Namanga une ndi nnāndi kubatumịgwa bōsa, ngabagila nukujobịgwa ukuja ntumịgwa, papo nākifwimaga ikipānga kya Kyala.
46015010	Lolị mwịpyana ndi bo mụmo njīlị̄le, kangi ilị̄pyana lyake likāli lya ịtolo kumyangu. Namanga une nịjūlịle fị̄jo ukubōmba īmbōmbo ukubakīnda bōsa, ngaja jo jujune, lolị lyo ịpyana lya Kyala ili lili nanịne.
46015011	Nalīnga jo jujune, nalinga bo balabala, mo mụmo tụkulūmbilila, kangi mo mụmo mụkwịtikila.
46015012	Linga Kilisịtị ịkulūmbililigwa ukuti āsyusị̄gwe mbafwe, po fịkị bamo mmyinụ bịkujoba ukuti ukusyusịgwa kwa bafwe kukajako?
46015013	Lolị linga kukajako ukusyuka mbafwe, po jope Kilisịtị akāsyusị̄gwe.
46015014	Lolị linga Kilisịtị akāsyusị̄gwe, po ukulūmbilila kwitu kwa ịtolo, lōpe nulwịtiko lwinụ bo lwa ịtolo.
46015015	Kangi bo nanụswe twagị̄gwe ukuja bakētị ba Kyala abā butūngulu, namanga tunsịsimikị̄sye Kyala ukuti ālinsyusị̄sye Kilisịtị, uju akālinsyusị̄sye, linga nalolị abafwe batịkusyusịgwa.
46015016	Namanga linga abafwe batịkusyusịgwa, bo jope Kilisịtị akāsyusị̄gwe.
46015017	Lolị linga Kilisịtị akāsyusị̄gwe, po ulwịtiko lwinụ lwa ịtolo, po mụkāli mụ mbutulanōngwa bwinụ.
46015018	Kangi po ngīmba bope naba bafwilị̄le mwa Kilisịtị po bajōngịle syepwa.
46015019	Linga Kilisịtị jo lusūbilo lwitu mbūmị bububu bwene, bo tuli bapelakisa ukubakīnda abāndu bōsa.
46015020	Lolị ubwanalolị Kilisịtị āsyusị̄gwe mbafwe, jo fịlubukilwa fya bōsa aba bagonịle utulo twa bufwe.
46015021	Namanga bo apa ubufwe bwalịsịle mmụ̄ndu, mo mụmo kōpe nukusyuka mbafwe kwalị̄sịle mmụ̄ndu.
46015022	Namanga bo apa bōsa bịkufwila mwa Atamụ mo mụmo bōsa bịsakupelịgwaga bumị mwa Kilisịtị.
46015023	Lolị jumo jumo ukukonganila ndubạ̄tiko, Kilisịtị ịkujaga fịlubukilwa, po bịkukōnga aba ba ju Kilisịtị bo ịkwịsa kangi.
46015024	Pānyụma po bukwịsaga ubumalikilo, apa ịkubīka ubutwa mmaboko ga Kyala ugwịse, bo abonangịle ubukulūmba bōsa bwa nkisu, nubulagilị bōsa, na maka gōsa.
46015025	Namanga fịkuti Kilisịtị alagilege, ukwịsakufịka papo ịsakubabīkaga abalugu bōsa kūsi kumalūndi gāke.
46015026	Umwene unndugu gwa bumalīkisyo ukupyụtịgwa jo ju bufwe.
46015027	Namanga kalata ịkujoba ịkuti: Kyala afịlāmbị̄ke fyosa kumalūndi gāke. Lolị kalata apa ịkuti: utūndu tōsa twịsakubīkịgwaga kūsi kumalūndi gāke, po sịli pabwelụ ukuti Kyala atịkwịngilamo ntūndu uto, namanga umwene jo uju ịkufịlāmbika fyosa kūsi kumalūndi ga Kilisịtị.
46015028	Apēne lolị apa utūndu tōsa twịsakubīkịgwaga pāsi pabulagilị bwa Kilisịtị, po apa jope na ju Mwana ịsakwịbīkaga pāsi pa Kyala, uju atubīkịle utūndu tōsa pāsi pabulagilị bwake; ukuti Kyala ajege nndagilị pamwanya pali fyosa.
46015029	Kali po bịsakutubulege aba bịkōsịgwa kunōngwa ja bafwe? (Ko kuti aba bịkōsịgwa mbujo bwa uju afWịle ukuti umfwe jula apokịgwege). Linga abafwe batịkusyusịgwa, po kwaki ukōsịgwa mbujo bwabo?
46015030	Fịkị twịbīkege mbutolwe akabalilo kōsa?
46015031	Mwe bāmyitu kukuti ịsịku ubufwe buli nkyenị mmyangu! Ulwịtụ̄fyo ulu nịkwịtụ̄kifya mmyinụ lo lwa mwa Kilisịtị Jesụ UNTWA gwitu, syo isị ịkūmbelela ukuti mfụmụsyege isị.
46015032	Linga nālwaga nifịnyamāna mwa Efesị ulwa būndu, po nakābaga fịkị? Linga abafwe batịkusyusịgwa, po ngīmba ịsaga tulyege tunwege, papo kilābo tụkufwaga.
46015033	Mụngasyobịgwaga, abāngali ababị̄bị bịkōnānga utujilo utunụnụ.
46015034	Amụlēmbukege lelo, mụlekege ukutula īnōngwa. Bamo mmyinụ bakammanya Kyala lōsa. Isị ngubabūla, sonị ngulūmba fị̄jo kumyinụ.
46015035	Lolị jumo abagị̄le ukalālūsya ukuti: Abafwe bịsakusyusịgwa bule bule? Bịsakwịsilaga mụmmbili ugu guli bulebule?
46015036	Ago malālūsyo ga bukonyofụ, īmbejụ iji kubyala jịtịkumela bo tāsị jikatala ukufwa.
46015037	Iji kubyala mbejụ ịtolo, gukaja go mmbili ugu gwịsakujangako, lolị kaseke ịtolo, linga nganụ pamo kikolo kị̄ngị ịtolo.
46015038	Umwene Kyala ịkukapa akaseke ummbili gūgo linga ịganịle; īmbejụ jōsa ịkujipa ummbili iji ugwake iji ugwake.
46015039	Jope ninyama jikaja kikolo kimokyene; jimo ja bāndu, jimo ja fịnyamāna, jimo ja njunị, nijīngị ja nswi.
46015040	Gyope nimịbili gimo gya kumwanya, gimo gya nkị̄su, lolị ubunụnụ bwa mịbili gya kumwanya bukīndēne nubunụnụ bwa mịbili gya nkị̄su.
46015041	Ilị̄suba lili nubunụnụ bwake, umwesị guli nubunụnụ bwake, syope nindōndwa sịli nubunụnụ bwabo; kangi syope nindōndwa sịkīndēne ubunụnụ bwabo.
46015042	Bo Sili bunobuno syope nisya mmbili ukusyuka mbafwe. Ummbili gukusyilịgwa ummbofụ ịtolo, gụkusyusịgwa unsịtakubola.
46015043	Gụkusyilịgwa mbujwelufụ ịtolo, gụkusyusịgwa mbukulūmba, gụkusyilịgwa mbōnywa ịtolo, gukusyusịgwa mmaka.
46015044	Gụkusyilịgwa ummbili gwa būndu ịtolo, gụkusyusịgwa ummbili gwa Mbepo. Linga Gulịko ummbili gwa būndu, po gulịko gōpe nummbili gwa Mbepo.
46015045	Bo lilyo lisị̄mbị̄gwe ili lịkuti: Po papo Atamụ umụ̄ndu gwa kwanda jula, alinkuja mụ̄ndu umūmị ịtolo. Umwene Atamụ ugwa bumalīkisyo jo Mbepo uju ịkubapa abāndu ubūmị.
46015046	Lolị ugu gụkutala ukujako gukaja go mmbili gwa Mbepo, lolị gukutala ugwa būndu, pānyụma po gukukōnga ugwa Mbepo.
46015047	Atamụ gwa kwanda ābūmbị̄gwe numfụ, āfụmịle nkị̄su; umụ̄ndu ugwa bubili āfụmịle kumwanya.
46015048	Bo mụmo ajīlị̄le ugwa mfụ, mo mụmo bajīlị̄le bope aba nkị̄su; bo mụmo ajīlị̄le ugwa kumwanya mo mụmo bajīlị̄le bope naba kumwanya.
46015049	Bo mụmo uswe tuli kifwanị kya uju ābūmbị̄gwe numfụ, mo mụmo twịsakujaga kifwanị kya gwa kumwanya.
46015050	Syo nịkubabūla mwe bāmyitu nịkuti, ummbili niịlopa fịkabagila ukwịngilapo pa kilīngo kya butwa bwa Kyala, bope nububofụ bukabagila ukwịngilapo ikill̄nago pabusịtabubofụ.
46015051	Kēta une ngubabūla isya mbutị̄tu: Ukuti uswe twesa tutịsakufwaga, lolị twesa twịsakwandulịgwaga.
46015052	Nakalīnga ịtolo na pabupịnịo ikisịge, bo jịkulilila īngangabwịte ja kūsụlo, namanga īngangabwịte jịsakulilaga, po abafwe bịsakusyusịgwaga abasịtabubofụ; po papo nanụswe twịsakwandulịgwaga.
46015053	Namanga akabofụ aka, fịkuti kafwalege ubusịtakubolamo; kōpe nakafwe aka, fịkuti kafwalege ubusịtakufwamo.
46015054	Lolị linga akabofụ aka kị̄sịlekufwala ubusịtakufwamo, po papo bo lịsịle ilịsyu ili lisị̄mbị̄gwe ili lịkuti: Ubufwe bumilị̄gwe nubutolị.
46015055	Gwe bufwe, buli kūgu lelo ubutolị bwako? Gwe bufwe, kali kūgu lelo akasūfị kāko?
46015056	Akasūfị ka bufwe bo butulanōngwa, lolị amaka ga mbị̄bị lo lulagilo.
46015057	Lelo atugwege ulupị kwa Kyala, uju ịkutupa ubutolị mụ NTWA gwitu Jesụ Kilisịtị.
46015058	Po papo lelo mwe bāmyitu mwe baganịgwa, amwịkūmbilege, mụngasụkanikaga; bwịla ịtolo mụkīndililege ukubōmba īmbōmbo ja NTWA bo mụmēnye ukuti, ukwịjūla kwinụ uku mụkummbōla UNTWA kukaja kwa ịtolo.
46016001	Isyene lelo isya kubasāngulila abāndu ba Kyala, syo mụsāngulege mụkōngege mụmo mfịlagilị̄le ifịpānga fya mụ Galatịja.
46016002	Bwịla pị̄sịku ilya kwanda ilya nndungu, kukuti mụ̄ndu asangulege īndalama sịmo ukukōngana na mụmo bujīlị̄le ubukabị bwake, ko kuti linga ngwịsa, kungịsakujangapo ukusāngula.
46016003	Lelo bo mfịkịle, nịsakubatumaga nakalata, aba linga mụbasalịle ukutwala ifyabupe fyinụ ku Jelụsalemụ.
46016004	Linga sịbagị̄le ukuti nanịne mbūkege, po bịsakubūkaga pamopēne nanịne.
46016005	Nịsakwịsaga kumyinụ bo mmalịle ikya Maketonịja namanga ngulōnda ukwendamo Mụmaketonịja.
46016006	Pamo nịsakutūgalaga nanụmwe kukabalilo pamo nalinga kabalilo kōsa akā mmapepo, ukuti mwịsemụ̄sụmụsyege kōsa kūko nịsakubūkaga.
46016007	Pope ndịkulōnda ukwaganịla ịtolo nanụmwe bo ngukisanịa, lolị nịkusūbila ukuti nịsakutūgalapo nanụmwe linga UNTWA ị̄tị̄ke.
46016008	Lolị nịkutūgalaga mwa Efesị ukufịka pa kyaka kya Pentekosịtị.
46016009	Namanga kīnyịgukị̄le ikifịgo ikikulūmba kangi ikya mbōmbo sị nyịngị; bope naba bịkūmbīnga bị̄ngị ịtolo.
46016010	Lelo linga ịsịle Tịmotị, po mwịse mwandege lelo umwe mụngampelelaga ulutēnde bo ali mmyinụ, namanga ịkubōmba īmbōmbo ja NTWA, bo jujune.
46016011	Po lelo angajangako najumo ugwa kunnjwelụla, lolị mwịse mụnsụmụsyege nulutēngāno ukuti ị̄sege kumyangu; namanga nịkusūbila ukuti ịkwịsaga pamopēne nabāmyitu.
46016012	Lolị isya gwamyitu Apolo, bālimpyelịsye fị̄jo ukuti ị̄sege kumyinụ pamopēne nabāmyitu, umwene akāliganịle ukwịsa lilino, lolị ịsakwịsaga linga akāgịle akabalilo.
46016013	Amụjege māso lelo, mwimege ndwịtiko, mụkakege namaka.
46016014	Kōsa aka linga mụkubōmba, ko mụbōmbelege nndugano.
46016015	Mwe bāmyitu, nịkubatēngulila nịkuti: Mụmēnye ukuti abanyūmba ja Sịtefanị bo Bakilisịtị aba bāli bā kwanda ukupīnduka mwa Ākāja, bo bị̄nịngịle ukubabōmbela abāndu ba Kyala;
46016016	po lelo nanụmwe mụlāmbēge kubulōngosị bwa bāndu aba bali bo bunobuno, na kubabōmbanịsị bōsa, na kuli aba bịkubōmba pamopēne nabo.
46016017	Nịkusekela fị̄jo apa ba Sịtefanị na Folịtunatị, na Akaịkị bafịkịle; namanga abēne bānyịsukị̄sye isị nasyukwaga kumyinụ.
46016018	Bagusāngalwịsye umōjo gwangu ni myojo gyinụ. Po sịbagị̄le ukuti mụbakumbukege abāndu aba bali bo bunobuno.
46016019	Ifịpānga fyosa fya mwa Asịja fịkubaponịa. Akwila na Pịlịsịka pamopēne na bāndu ba Kyala aba bali nabo nnyụ̄mba syabo bịkubaponekesya fị̄jo mụ NTWA.
46016020	Abāmyitu bōsa bịkubaponịa. Mụponanīege nulufịpo ulwịkemo.
46016021	Ulu lo luponịo lwangu ne Paulị, ulu nsị̄mbịle nikiboko kyangu jujune.
46016022	Uju linga akanngana UNTWA, jo agụnịgwege. Ịkwịsa UNTWA.
46016023	Ilị̄pyana lya NTWA Jesụ Kilisịtị, lyo lijege nanụmwe.
46016024	Ulugano lwangu lujege nanụmwe mwesa mwa Kilisịtị Jesụ; Amenị.
47001001	Jo Une Paulị, ne ntumịgwa gwa Kilisịtị Jesụ mbwịgane bwa Kyala, na Tịmotị ugwamyitu, tụkubasị̄mbila mwe mụlinkipānga kya Kyala mụ Kolịntị, pamopēne na bāndu ba Kyala bōsa aba bali mōsa mwa Ākāja
47001002	Ilị̄pyana lijege nanụmwe
47001003	Atufịgwege Kyala Ugwịse gwa NTWA gwitu Jesụ Kilisịtị, Tāta umwenekibabīlisị, kangi Kyala umwene lusūbisyo lōsa.
47001004	Uju ịkutusūbisya mbutolwe bwitu bōsa, ukuti nanụswe tumanyege ukubasūbisya aba bali mbutolwe bōsa ịtolo, nulusūbisyo ulu nanụswe tusūbisị̄gwe na Kyala.
47001005	Buno bo papo sịtulefụkị̄le īngubilo sya Kilisịtị, mo mụno ulusūbisyo lwitu lutulefụkị̄le mụ mwa Kilisịtị.
47001006	Napa linga tụkukubilwa, po tụkukubilwa panōngwa ja lusūbisyo nubupoki bwinụ. Napa linga tukusūbisigịgwa, po tụkusūbisịgwa panōngwa ja lusūbisyo lwinụ, ulu lụtupēle ubufị̄ndangōma mụngubilo sịsyo nanụswe tụkukubilwa.
47001007	Lōpe nulusūbilo lwitu kumyinụ lwịtotị̄ke ịtolo; papo tumēnye ukuti bo apa mụli balilanịsị mbutolwe, mo mụmo mụkujīlaga balilanịsị na ndusūbisyo.
47001008	Mwe bāmyitu, tukị̄gana ukuti mụngasịmanyaga isya butolwe bwitu ubu bwatwagịle mwa Asịja; namanga twatịmbikilị̄gwe fị̄jo ukukīnda na pamaka gītu, po apa kwasobịle kwalekịle twịnogonaga ukuti tutịkujangako kubūmị.
47001009	Ena, twali bo abāndu aba balōngị̄gwe ukuti bagogịgwege, ukuti tumanyịlege ukunsūbila Kyala uju ịkubasyusa abafwe, tulekege ukwịsūbila twịbēne.
47001010	Umwene jo uju atupokịle kubufwe ubukulūmba bo bububu, kangi jo uju ịsakutupokaga, uju tụkunsūbila ukuti akāli ịkutupoka;
47001011	linga mụkutūlana nanụswe ukwịpụ̄tila, ukuti mmịlomo gya bị̄ngị kujēngeko ukugwa ulupị panōngwa jītu, kufịkūngilwa ifị tupēgị̄gwe mụnyịpụ̄to sya bị̄ngị.
47001012	Namanga ukwịtụ̄fya kwitu ko uku: Ulusịsịmịkisyo lwa nyịbonelo syitu lo lwa kuti mbwịkemo na mbwelụ bwa mụndụmbụla, ubu bụkufụma kwa Kyala, bomma ubwa mmahala ga mmbili, lolị ubwa mwịpyana lya Kyala twanangisye ulwendo lwitu nkisu lolị twakindilīlepo mmyinụ.
47001013	Namanga tutịkubasị̄mbila nasịmo isị̄ngị, himma, lolị syene sịsyo mụbagị̄le ukubala nukusyaganịa; lolị nịkusūbila ukuti mụkusyaganịa ukwakufịka kubumalīkisyo,
47001014	bo apa nanụswe mụtwagēnịe panāndi ukuti, mo mụmo tụkwịtụ̄kifya mmyinụ, mo mụmo nanụmwe mwịsemwịtūkifyege mmyitu pị̄sịku lya NTWA gwitu Jesụ.
47001015	Lelo ndusūbilo lulūlu, nālōndaga ukutala ukwịsa kumyinụ, ukuti mụkabēge ifịkūngilwa ifya ịpyana ulwa bubili.
47001016	Namanga nālōndaga ukukīsanịa mmyinụ ukubūka Mụmaketonịja, kangi ukwịsa kumyinụ bo ngufụma Mụmaketonịja, ukuti mwịse mụ̄sụmụsyege ukubūka mụ Jụtaị.
47001017	Apa nabātị̄ke bo sịsịsị, kali po mụkwịnogona ukuti nāsanụnganaga? Kali mụkwịnogona ukuti isị ndụmwịle, ndụmụlị̄le ulwa mmbili ịtolo apa nịkōngānịa ilya kuti Ena nilya kuti Mma?
47001018	Lolị bo apa Kyala nsūbilịgwa ịtolo, ilịsyu ili twababūlaga umwe, tukālyongenịe ilya kuti Ena nilya kuti Mma.
47001019	Namanga Kilisịtị Jesụ, umwana gwa Kyala, uju une na Sịlwanị naTịmotị, twalinndūmbilị̄le kumyinụ akālyongēnịemo sịku ilya Ena nilya Mma; himma, lolị mmyake mo alịmo ju Ena ịtolo.
47001020	Namanga īfị̄ngo syosa sya Kyala sị̄pelịle ukuja jo ena mụ mmyake jūjo; fyobēne mụ mmyake mo tụkujobela ilya Amenị, ukuti mo tummwimikilege Kyala.
47001021	Namanga uju ịkutukasya uswe nanụmwe mwa Kilisịtị nukutupaka īnyēmba jo ju Kyala;
47001022	jo uju atubīkịle ikimanyịlo, kangi atupēle Mbepo ukuja ka kupīngikila mụndụmbụla syitu.
47001023	Kyala jo nkētị gwangu, umwene agumēnye Umōjo gwangu Une ngālisịleko ku Kolịntị panōngwa ja kubapākisya umwe.
47001024	Mụngātigi tuli balagilị palwịtiko lwinụ, himma. Lolị tuli babōmbanịsị nanụmwe ukuti mụlwagege ulusekelo. Namanga ndwịtiko momụmo mwịtotị̄ke.
47002001	Namanga syo nālinogwịne nịmwene ukuti nāngị̄saga kangi kumyinụ ukuti mbatwalilege ubusụlụmanịe.
47002002	Buno linga nịkubapelela ubusụlụmanịe umwe, kali po jwanị ịsakubasangalusyaga, une nịkuti mwene jūjo numpelị̄le ubusụlụmanịe
47002003	Po papo ndinkubasị̄mbila sịsịsị kukuti bo nịsịle, nangịsakubapelelaga ubusụlụmanịe aba babagị̄le ukūmbelela ulusekelo; namanga nābasūbilaga umwe mwesa ukuti ulusekelo lwangu lụkujaga lo lusekelo lwinụ.
47002004	Namanga nndinkubasị̄mbila bo ndi mbutolwe na mbukamāndanịgwa bwa ndụmbụla, namāsosị ga mị̄ngị; kukāli ko kuti mbapelelege ubusụlụmanịe, lolị nạ̄tigi mụlumanyege ulugano lwangu ulu lụkulefụka ịtolo kumyinụ.
47002005	Linga alịko umụ̄ndu uju ampelị̄le ubusụlụmanịe unnịne, bo akāmbelela ubusụlụmanịe jujune nịmwene, himma, lolị abapelị̄le ubusụlụmanịe umwe mwesa, ndịkulōnda ukukīndilila ukuja nkali.
47002006	Umụ̄ndu bo jujuju lumfwene ulufụ̄ndo ulu afụ̄ndị̄gwe nabāndu ba bị̄ngị.
47002007	Loli napa bo sịli bunobuno, kunụnụ ukuti mụnswege nukunsūbisya, ukuti umụ̄ndu bo jujuju angamịlịgwaga nubusụlụmanịe bwake ubu bukīndilị̄le.
47002008	Fyobēne nịkubapyelesya ukuti mụnnāngisyege ulugano lwinụ.
47002009	Jo nōngwa iji nābasị̄mbị̄le ukuti mmbagele, nukuti mmanye linga mụli bị̄kilị mụli syosa.
47002010	Lolị uju linga mụkunswa, jo nanịne nịkunswaga; namanga linga mụnswịle umụ̄ndu sịmo, linga nalolị syalịpo isya kunswa, bo nunswịle panōngwa jīnụ nkyenị mwa Kilisịtị,
47002011	ukuti tungampaga Setano ubujo bwa kuti atusyobēge; namanga tusịmēnye ịtolo īnyịnogono syake.
47002012	Lelo bo mfịkịle mụ Tịloja, nkulūmbilila īndumị īnụnụ ija Kilisịtị, ndinkwaga UNTWA ānyịgulị̄le ikifịgo kya mbōmbo jake.
47002013	Lolị ndinkulalamụka fị̄jo mụ̄nda, papo ngālimmwagịlemo ugwamyitu Tịtị. Po apa ndinkulagana nabo bōsa, ndinkubūka Mụmaketonịja.
47002014	Lolị atutigi ndaga kwa Kyala, uju ịkutupelela bwịla ubutolị mwa Kilisịtị. Umwene ịkutupelela uswe ukubufụmụsya ubwanalolị bwa Kilisịtị ukufwana lunụ̄sị ulunụnụ, mbujo bōsa.
47002015	Namanga uswe tuli bo ulūma ulunụnụ ulwa lubanị ulu Kilisịtị ịkunsekēsya Kyala, ulūma ulunụnụ ulu lụkubafịkila bōsa aba bịkupokịgwa, naba bịkupyụtịgwa.
47002016	Kuli bala bịkupyụtịgwa, ulunụsị ulo bo bufwe; lolị kuli bala bịkupokịgwa ulunụsị ulo bo būmị jwanị abagị̄le ukujamo mụmmbōmbo bo ijo?
47002017	Namanga uswe tukaja bo abāngi ba bị̄ngị, aba bịkulipela ilịsyu lya Kyala ukuja lya Kukabilamo; uswe tụkulūmbilila nubwanalolị nkyenị mwa Kyala, papo tutumị̄gwe na Kyala twe babōmbị ba Kilisịtị.
47003001	Kali tụkwandaga kangi ukwịtụ̄fya twịbēne? Pamo, kali tukulōnda bo abāngi, bakalata abā lutụ̄fyo ukwịsa kumyinụ pamo ukufụma kumyinụ?
47003002	Umwene kalata gwitu jo jujumwe, uju asị̄mbị̄gwe mụndụmbụla syitu, uju ịkufụmụkaga nukubalịgwa nabāndu bōsa.
47003003	Namanga umwe mụbonị̄ke ịtolo ukuja mwe kalata gwa Kilisịtị uju tubatwalị̄le. Mụkasị̄mbịgwa nubwịno lolị mụsị̄mbị̄gwe na Mbepo gwa Kyala umūmị; mụkasị̄mbịgwa pamwanya pamabwe amapapāte, lolị mụsị̄mbị̄gwe pamwanya pāndụmbụla sya bāndu.
47003004	Tụkujoba bo sịsịsị panōngwa ja lusūbilo lwitu ulu tuli nalo kwa Kyala, mwa Kilisịtị.
47003005	Tukịkuti tubagị̄le ukubōmba sịmo twịbēne namaka gītu, himma, lolị ukụbagila kwitu kufụmịle kwa Kyala,
47003006	uju atupelịle ukuja babōmbị aba babagị̄le abā Lwịtikano Ulupya, lomma ulwa mbusị̄mbe, lolị ulwa mwa Mbepo. Namanga ululagilo ulu lusị̄mbị̄gwe lụkugoga, lolị Mbepo jo ịkupa umūmị.
47003007	Ululagilo lwabīkị̄gwe lulinkusị̄mbịgwa pamwanya pamabwe. Napapo kubumalīkikisyo bwake bufwe, ubusịsya bwake bwali bụkulūmba fījo po apa abanya Ịsịaelị balinkutolịgwa ukunkēta Mose kumāso panōngwa ja kulāngala ikyenị kyake. Kangi ukulāngala uko, kwali kwa kabalilo akapị̄mba ịtolo. Linga ububōmbelị bwa lulagilo ulu lwatwele ubufwe bwanāngị̄sye ubusịsya bo ubo,
47003008	po butịkukīndililaga ukuja bụkulumba ububōmbelị bwa Mbepo!
47003009	Namanga linga ububōmbelị ubu bụkutwala ubulōngị buli nubusịsya, po bụkukīndililaga ukuja nubusīsya ubukulūmba ububōmbelị bwa bugolofụ.
47003010	Ulu lilino ubusịsya ubukulūmba bupyanịlepo pabukulūmba ubu bwatalịle ịjolo, ubu ubusịsya bwake bumalị̄ke.
47003011	Namanga apa linga kala kali kabalilo akapị̄mba kāli nubukulūmba, po kịkukīndililaga fījo ubukulūmba aka kịkujangako bwịla.
47003012	Lelo papo tuli nulusūbilo bo ulu, po tutịkutị̄la tụkuja bakịfụ ịtolo.
47003013	Uswe tukaja bo ju Mose uju ị̄kị̄ngaga ikitambala kumāso ukuti abanya Ịsịlaelị bangabubonaga ubumalikilo bwa kulāngala kwake uku kwalogotelaga.
47003014	Lolị īnyịnogono syabo syalịgalilị̄gwe, namanga ukufịka kulilino kuno, ikitambāla kila kikāli kisịkụpikị̄le īnyịnogono syabo bo bali pakubala ulwịtikano ulukūlu. Ikitambāla kịkusōsịgwapo pēne papo linga umụ̄ndu ịpelịlẹ ukuja lumo na Kilisịtị.
47003015	Ena, ukufịka kulilino kuno, apa linga ululagilo lwa Mose lụkubalịgwa, amahala gābo gịkufwana gakụpikilịgwe nikitambāla.
47003016	Lolị apa linga jumo ịkusanụkila ku NTWA, po aka kịkukụpịkila kala kịkusōsịgwapo.
47003017	Umwene lolị UNTWA jo ju Mbepo; lelo apa alịpo Mbepo gwa NTWA, po bulipo ubwabuke.
47003018	Lolị uswe twesa twe ifyenị fyitu fịkakị̄ngịgwa, tụkunāngisya ubukulūmba bwa NTWA bo nkikētelo. Tụkwandulịgwa ukuja nkifwanị kyake, ukufụma mbukulūmba, ukwakufịka mbukulūmba; bo mụmo bụkufụmila mụ NTWA, uju jo Mbepo.
47004001	Kyala mwịpyana lyake atupēle ububōmbelị bububu ukuti bo tubōmbēge. Po apa tutịkufwa umōjo.
47004002	Tusịlekịle syosa īngosyasonị isya kubutị̄tu. Tutikwendela mbukomụ, kangi tutịkulyandula ilịsyu lya Kyala; lolị mbwanalolị ubu buli pabwelụ, tụkwịnāngisya ịtolo kūnyịbonelo sya bāndu bōsa nkyenị mwa Kyala.
47004003	Namanga linga Ilịbāngilị lyitu ili tụkulūmbilila lifịsị̄gwe, bo lifịsị̄gwe ịtolo kuli bābo balabị̄le kubupyụtịgwa.
47004004	Bo aba lyakyala ilya nkị̄su kikīki lisịpūpēsye īnyịnogono syabo abasịtakwịtika aba; ukuti bangalubonaga ulumụlị lwa ndumị īnụnụ ija bụkulūmba bwa Kilisịtị, uju jo kifwanị kya Kyala.
47004005	Namanga tutịkwịfụmụsya twịbēne, himma, lolị tụkumfụmụsya ju Kilisịtị Jesụ ukuja jo ju NTWA; lolị uswe tuli babōmbelị bīnụ panōngwa ja Jesụ.
47004006	Namanga Kyala uju ājobịle ātịle: Ulumụlị lwakege ukufụma mụngị̄sị, jo uju ịkumụlika mụndụmbụla syitu ịkutupa ulumụlị lwa bumanyị bwa bụkulūmba bwa Kyala nkyenị mwa Jesụ Kilisịtị.
47004007	Lolị tulinakyo ikyuma iki mụndeko sya mfụ, ukuti amaka amakīndilisị gajege ga ju Kyala, lolị gangafụmaga mmyitu.
47004008	Kōsakōsa ịtolo tulinubutolwe, lolị tutịkukamandanịgwa. Ukutwalānganịa ko sịkutwalānganịa lolị tutịkuti kusobịle kulekịle;
47004009	ukukubilwa ko tụkukubilwa, lolị tutịkulekịgwa kisịta butūlị; ukutāgịgwa pāsi ko tụkutāgịgwa lolị tutịkugogịgwa.
47004010	Akabalilo kōsa tụkupīmba mmịbili gyitu ubufwe bwa Jesụ, ukuti bope ubūmị bwa Jesụ bubonekege mmịbili gyitu.
47004011	Namanga uswe twe tuli kubūmị tụkubīkịgwa bwịla mbufwe panōngwa ja Jesụ, ko kuti ubūmị bwa Jesụ bubobekege mmịbili gyitu igi gịkufwa.
47004012	Po apa ubufwe bụkubōmba nkāti mmyitu lolị ubūmị bo bụkubomba nkāti mmyinụ.
47004013	Lelo papo tuli nagwe mbepo jumojwene ugwa lwịtiko, bo apa sịsị̄mbị̄gwe isị sịkuti, fyobēne njobịle; lelo nanụswe tụkwịtika, fyobēne tụkujoba;
47004014	namanga tumēnye ukuti uju ālisyusị̄sye UNTWA Jesụ, ịsakutusyusyaga nanụswe pamopēne na Jesụ; kangi ịsakutubīkaga nkyenị mmyake pamopēne nanụmwe.
47004015	Namanga syosa sịsịsị sịsịle panōngwa jīnụ ukuti linga ilị̄pyana lịkulefụka mbāndu babịngị, po ukugwa ulupị kukīndililege ịtolo pa pakumpa ubukulūmba Kyala.
47004016	Ko kuno tutịkujēta napa linga ummbili gwitu ugwa mụ̄nyụma gụkōnāngika, lolị ugwa nkāti gụkwịpela mpya amasịku gōsa.
47004017	Namanga ubutolwe bwitu ubupepe ubu, bwa kabalilo akanāndi ịtolo, lolị bwịsakukindililaga ukutupelela ubusịsya bwa bwịla ubusịto ịtolo,
47004018	bo tutigi kufịlulalila ifị fịkuboneka, lolị ifị fịtịkuboneka. Namanga ifị fịkuboneka fyo fya kabalilo akapị̄mba ịtolo, ifyene lolị ifị fịtịkuboneka fyo fya bwịla bwịla.
47005001	Namanga tumēnye ukuti, linga īnyụ̄mba jītu ja pāsi apa ija hēma jipāngulị̄gwe, po tuli ninyụ̄mba īfụma kwa Kyala; jo nyụ̄mba iji jikajēngịgwa namaboko, ja bwịla ịtolo, iji jili kumwanya.
47005002	Namanga mụli jijiji, uswe tụkwịkēma mụ̄nda, tụkunyonywa ukufwikịgwa īnyụ̄mba jītu ija kumwanya;
47005003	ukuti linga tufwikị̄gwe, tungịsakubonekaga ukuja basịtakufwala.
47005004	Namanga twe tukāli tuli mụhēma jijiji, tụkwịkēma mụ̄nda bo tutịmbikilị̄gwe, papo tukịgana ukuti tufụ̄lịgwege, lolị twịganịle ukufwikịgwa, ukuti aka kufwa kamịlịgwege nubūmị.
47005005	Umwene lolị uju atutendekekị̄sye sịsịsị jo ju Kyala, uju atupēle ikipīngikilwa kya Mbepo.
47005006	Tụkwịkasya bwịla, papo tumēnye ukuti, bo tukāli tuli mụmmbili, po tuli kubutalị nu NTWA.
47005007	Namanga tụkwendela ndwịtiko, tutịkwendela nkutēta;
47005008	lolị tụkwịkasya, kangi tụkwaga ukuti kunụnụ ukusāma mụmmbili ugu, nukwakujēnga ku NTWA.
47005009	Po apa tụkwịjūla ukunkyela jūjo linga tuli kukāja napa linga tukaja kukāja.
47005010	Namanga twesa ātụkwimaga nkyenị nkikota kya bulōngelo ikya Kilisịtị, ukuti kukuti mụ̄ndu āmbililege ifịhōmbịgwa fyake, ukukōngana nimbōmbo syake isị abōmbịle mụmmbili gwake, linga nụnụ pamo mbị̄bị.
47005011	Uswe tusịmēnye isya kuntị̄la UNTWA, po tụkugela ukubatēngulila abāndu; lolị kwa Kyala ko tuli pabwelụ ịtolo, nịkusūbila ukuti tulipabwelụ ịtolo na mụnyị̄bonelo syinụ.
47005012	Namanga tutịkugela ukwịtụ̄fya twịbēne nkyenị mmyinụ, lolị tụkubapa isya kwịtụ̄kifyamo mmyitu, ukuti mụjege nisya kwamụla kuli aba bịkwịtụ̄fya isya mụmmbili ịtolo, syomma isya mụndụmbụla.
47005013	Namanga linga twakīmbị̄le ikigili, po twalinkīmbilị̄le ju Kyala; lolị linga tutēngēne, po tutēngēne panōngwa jīnụ.
47005014	Namanga ulugano lwa Kilisịtị lo ulu lụkutufịmbilisya uswe twe tumēnye ukuti umụ̄ndu jumojwene ịtolo āfwịle panōngwa ja bāndu bōsa.
47005015	Umwene ābafwilị̄le bōsa, ukuti aba bali kubūmị bangajaga būmị panōngwa jabo bēne, lolị panōngwa ja uju ābafwilị̄le nukubasyukila.
47005016	Po papo lelo ukwanda lilino tutịkummanyịla najumo ulwa būndu, napa linga tummēnye Kilisịtị ulwa būndu, lolị lilino tulekịle ukumanyịla ulwa būndu.
47005017	Lelo uju linga ali mwa Kilisịtị, jo ịkuja kipelịgwa ikipya ịtolo. Isya mbukūlu syo sịkīndịle, kēta sị̄pelịle mmbya ịtolo.
47005018	Lolị syosa sịsịsị mbōmbo ja Kyala uju atupelị̄le ukusajana nagwe mwa Kilisịtị kangi atupēle ububōmbelị bwa lusajano.
47005019	Īndumị jītu jo iji jịkuti; Kyala uju ali mwa Kilisịtị akipelịle ikị̄su ukusajana nagwe, alinkusịta nukubabalila īmbị̄bị syabo abāndu; alinkwenda nukulibīka mmyitu ilịsyu lya lusajano.
47005020	Po papo lelo uswe tuli bīmilị ba Kilisịtị, ịkufwana Kyala ịkupyelekesya mmyitu. Tụkupyelesya mbujo bwa Kilisịtị tụkuti mụlīsajanaga na Kyala.
47005021	Buno umwene ampelịle Kilisịtị ukuja butulanōngwa panōngwa jītu, uju akabumēnye ubutulanōngwa; ukuti mụli jūjo twịpelege ukuja bugolofụ bwa Kyala.
47006001	Po papo lelo, uswe twe babōmbanịsị na Kyala tụkubapyelesya ukuti mụngalyambililaga ilị̄pyana lya Kyala ukuti lya ịtolo.
47006002	Namanga umwene Kyala ịkuti; Pakabalilo akunụnụ nākupilị̄ke, kangi pị̄sịku lya bupokị nākutūlịle; kēta lilino po pakabalilo akanụnụ; lilino po pị̄sịku lya bupokị.
47006003	Tutịkumpelela najumo kamo aka kwịkịnyamo, ukuti ububōmbelị bwitu bungajaga na kababye nakamo.
47006004	Mụnjila syosa tụkwịtụ̄fya ukuja twe babōmbị ba Kyala, mbufịsalyojo bu bwịngị, mbutolwe, mbukamāndanịgwa na mbufịnye;
47006005	Nkukomịgwa, nkupịnyịgwa mụmmyololo, nkōbelịgwa, nkwịjūla, nkugona māso na nkufịpīka ifị̄ndu;
47006006	mbwelụ, mbumanyị, mbutēngamōjo, mbōlōlo, mwa Mbepo Mwịkemo, ndugano ulusịtabusyobị;
47006007	mbujoba sya nalolị na mmaka ga Kyala; ubugolofụ fyo fịlwilo fyitu; ifya kukị̄līlo nifya kukị̄mama.
47006008	Tụkwimikịgwa nukujwelụlịgwa tụkujobịgwa ububị̄bị nukujobịgwa ubunụnụ, tụkufwana tuli basofyabāndu lolị ngīmba tuli banalōlị.
47006009	Tụkufwana tukamanyịgwa lolị ngịmba tumanyịgwe, tụkufwana tuli bafwe lolị ngīmba tuli būmị, tụkufwana tụkufụ̄ndịgwa lolị ngīmba tutịkugogịgwa;
47006010	tụkufwana tụkusụlụmanịa, lolị ngīmba tụkusekela bwịla; tụkufwana tuli balōndo, lolị ngīmba tụkubapela ukuja bakabị ba bị̄ngị, tụkufwana tukaja nafyo nafịmo; lolị ngīmba tuli nafyo fyosa.
47006011	Mwe bāmyitu mwe Bakolịntị, tujobịle nanụmwe mmbwelụ, īndụmbụla syitu sịli bwasị ịtolo.
47006012	Tukaja jo uswe twịgēle īndụmbụla syitu kumyinụ, lolị jo umwe mwịgēleko īndụmbụla syinụ kumyitu.
47006013	Lilino ngujoba nanụmwe kifwene bo abānāngu, amwịgule īndụmbụla syinụ bo apa nanụswe twịgwịle isyitu sịli bwasị.
47006014	Komma ukwịjōngānịa nabāndu abasịtalwịtiko; namanga ubugolofụ nubutulanōngwa fịli bukị? Pamo ulumụlị ningị̄sị fịli bulilanisị bukị?
47006015	Umwene Kilisịtị abagị̄le ukufwana bule bule na Beliali? Umwịtikị ali nikijabo kikị nunsịtakwịtika?
47006016	Kangi īnyụ̄mba ja Kyala nifịfwanị fịli nulwịtikano lukị? Namanga īnyụ̄mba īnyị̄kemo ja Kyala jo jujuswe. Bo lilyo Kyala ājobịle ātịle: Nịsakujēngaga mụ mmyabo, kangi nịsakutūgalaga mụ mmyabo: Nịsakujaga ne Kyala gwabo, abēne bịsakujaga bāndu bāngu.
47006017	Po apa UNTWA ịkujoba ịkuti: Amụsōkengemo mmyabo, mwịpāgulege kumyabo, mụngapalamāsyaga akanyalị, po une nịsakubambililaga.
47006018	Une nịkujaga gwịsēmwe, umwe mụkujaga bānāngu, abalumyana na balīndwana, bo ịkuja UNTWA umwenemaka gōsa.
47007001	Po papo lelo mwe baganịgwa bāngu, apa lilino tuli nifị̄ngo sịsịsị, oko atwịjēlusyege kubunyalị bōsa ubwa mmbili nubwa mbepo, bo tụkuntị̄la Kyala tufịkēngepo pabwịkemo ubupelelesye.
47007002	Tụkusūma mụtupepo ubujo mụndụmbụla syinu, buno uswe tukammbōmbelamo najumo īmbị̄bị tukammōnāngamo najumo umụ̄ndu, kangi tukansyobamo najumo umụ̄ndu.
47007003	Apa nịkujoba nanụmwe sịsịsị, po ndịkuti mbajobēge ububị̄bị; namanga ndalịle ukujoba ukuti, umwe mụli mụndụmbụla syitu, tụkufwaga pamopēne, kangi tụkujaga būmị pamopēne.
47007004	Ndinalo ulusūbilo ulukulūmba kumyinụ, nịkwịtụ̄kifya fị̄jo mmyinụ. Nị̄swile nulusūbisyo, mbutolwe bwitu bōsa, ulusekelo lụkulefụka ịtolo mmyangu.
47007005	Namanga bo tujịlekufịka Mụmaketonịja, imịbili gyitu gilinkusịta ukuja nubutūsyo nabumo, lolị tulinkukamandanịgwa kōsakōsa; mụnyụma bulinkuja bwịte, nkāti mo lulinkuja lutēnde.
47007006	Loli umwene Kyala uju ịkubasūbisya abajwelufụ, alinkutusūbisya nanụswe nkwịsa kwake Tịtị.
47007007	Kukāli ko kwịsa kwake kwene ịtolo, lolị lōpe na lu lusūbisyo ulu āsūbisị̄gwe nanụmwe, apa ātupāngilaga isya busyukwe bwinụ, nisya māsosị gīnụ, nisya lwịjūlo lwinụ kumyangu; fyobēne ndinkukindilila ịtolo ukusekela.
47007008	Napa linga nābapelị̄le ubusụlụmanịe mwa kalata gwangu jula, pope sịtịkūmbaba; napa linga syambabaga Mmēnye ukuti kalata jula ābapelịle ubusụlụmanịe kukabalilo aka kāli kanāndi ịtolo.
47007009	Lilino po ndi nulusekelo, kukaja ko kuti papo mwasụlụmenịe, lolị papo mwasụlụmenịe ubusụlụmanịe ubu bwabapelịle ukupīnduka; namanga ubusụlụmanịe bwinụ bwali bwa mwa Kyala ukuti mụngapōndwaga nafịmo panōngwa jītu.
47007010	Namanga ubusụlụmanịe bwa mwa Kyala bụkupela ulupīnduko, ulu lụkutwala ubupokị, ulu najumo atịkulụlụmanịkisya; ubwene lolị ubusụlụmanịe bwa nkisu, bụkupela ubufwe.
47007011	Po papo lelo amukētege mụno ubusụlụmanịe bwa mwa Kyala bupelịle ukwịjūla mmyinụ, mụno bupelịle ukwịnokesya, mụno bupelịle ubukalale, mụno bupelịle ulutēnde, mụno bupelịle ubusyūkwe, mụno bupelịle ukubīkapo umōjo, kangi na mụno bupelịle ulufụ̄ndo.
47007012	Bunobuno lelo, napa nābasị̄mbị̄le kalata jula, ngābasị̄mbị̄le panōngwa ja ntulanōngwa jula, pamo uju antulị̄le īnōngwa; himma lolị ukuti ulwịjūlo lwinụ kumyitu lubonekege kumyinụ nkyenị mwa Kyala.
47007013	Panōngwa jijiji po twalinulusubilo. Lolị pamwanya pabusūbilo lwitu, twakīndilị̄le ukusekela panōngwa ja lusekelo lwa Tịtị; namanga jujumwe mwesa mụguhobwịle umōjo gwake.
47007014	Namanga linga mbatụ̄fịfye mụli sịmo nkyenị mmyake, po sịtịkungosya īsonị; lolị bo apa twababūlịle syosa ịtolo mbwanalolị bunobuno lōpe ulwịtụ̄fyo lwitu nkyenị mwa Tịtị lubonị̄ke ukuja lwa nalolị.
47007015	Bunobuno jope nindụmbụla jake jikīndịle ukupya kumyinụ, apa ịkukumbuka ukwịtika kwinụ mwesa, mụmo mwalimmwambilīle nulutēnde nukutetema.
47007016	Syo nịkusekela papo mụli syosa ndi nulubūbilo mmyinụ.
47008001	Mo bāmyitu, tụkulōnda ukuti mụsịmanye isya ịpyana lya Kyala, ili bapēgị̄gwe aba mfịpānga fya Mụmaketonịja.
47008002	Bagelị̄gwe fịjo ningubilo sị nyịngị; lolị ulusekelo lwabo lwali lukulūmba fị̄jo, ifya bupe bwabo ifị bāsōsịsye fịlinkukīndilila, napapo abēne bāli balōndo fị̄jo.
47008003	Namanga nịkusịsịmikisya ukuti, ukufwana namaka gābo, ena ukukīnda ịtolo napa maka gābo bāsōsịsye mbwịgane bwabo ịtolo;
47008004	balinkutusūma nukutupyelesya ukuti bajēngemo mwịpyana lilīli, ilya kulīlanịla mbubōmbelị bwa kubatūla abāndu ba Kyala.
47008005	Kangi bakabōmbịle syene sịsịsị ukufwana bo mụmo twasūbilaga, lolị abēne bātalịle ukwịnị̄nga bēne ku NTWA na kumyitu, ukufwana nubwịgane bwa Kyala.
47008006	Po apa tulinkumpyelesya Tịtị ukuti, bo apa ālyandịle ukusāngula ifya mwịpyana ifị mmyinụ, jo afị̄malisyege.
47008007	Umwe mụli nafyo fyosa; ulwịtiko, ukujoba, ubumanyị, ulwịjūlo lōsa, nulugano ulu mụtuganịle uswe. Syo tụkusūbila ukuti mụkujaga bape mbubōmbelị bwa lugano ubu.
47008008	Syo ndịkubapa ukuti lulagilo, himma, lolị nịkulōnda ukunāngisya ulwịjūlo lwa bāngi ulwa kutūla ulu bali nalo, ukuti nndugele ulugano lwinụ, lubonekege linga lwa nalolị.
47008009	Namanga mụlimēnye ilị̄pyana lya NTWA gwitu Jesụ Kilisịtị, ukuti napa umwene āli nkabị, lolị ālipelịle nndōndo panōngwa jīnụ; ukuti mbulōndo bwake mwịpelege bakabị.
47008010	Lolị mụli sịsịsị nikubapa isị nịkwịnogona, namanga sịsịsị syo sịbabagị̄le umwe, mwe mwalyandịle ukusịbōmba ikyinja iki kyakīndaga; komma kwene ku kusịbōmba, lolị kōpe mụkusịnyonywa mwanyonywaga.
47008011	Lolị lilino amụsịmalīsyege kōpe na ku kusịbōmba, bo apa mwabīkịlepo umōjo pakusịnyonywa, bo mụjege kōpe na ku kusịmalisya ukufwana na mụmo mụjīlị̄le nafyo.
47008012	Namanga linga umụ̄ndu ali numōjo ugwabupe, kyala ịkwambilila ukukōngana bo mụmo umụ̄ndu ajīlị̄le nafyo, atịkwambilila ifị umụ̄ndu a akaja nafyo.
47008013	Namanga ndịkuti abāngi bahobolịgwege, umwe mụtwikịgwege himma, lolị mụfwanege ịtolo.
47008014	Nkabalilo ka lilino, ifya kulefụka kwinụ fịbafwanege aba bāgị̄lwe; ukuti linga sịku, ifya kulefụka fyabo fịsefịbafwanege bo nanụmwe mwagị̄lwe ukuti kujepo ukufwana.
47008015	Bo lilyo lisị̄mbị̄gwe ili lịkuti: Uju ābūngēnịe fị fị̄ngị alinkusịta nukuja nafyo ifya kukīndapo; jope uju ābūngēnịe fịnāndi, alinkusịta nukwagilwa.
47008016	Nikugwa ulupị kwa Kyala, uju alubīkịle ulwịjūlo lulūlu ulwa kubị̄jūlila umwe mụndụmbụla ja Tịtị.
47008017	Namanga nalolị ālyambilị̄le ukupyelesya kwinụ, kangi alinkukīndilila ịtolo ukwịjūla, bo ịkwịnị̄nga umwene ukwịsa kumyinụ.
47008018	Lolị tunsụmụkisye lumo nagwe ugwamyitu jumo uju afụmwịke ukulūmbilila Ilịbāngilị mfịpānga fyosa.
47008019	Sịkaja syo sịsịsị syene, lolị jo jūjo asalị̄gwe nifịpānga ukwenda nanụswe mụmbōmbo ja ịpyana, iji tụkubabōmbela ukuti UNTWA jūjo īmikịgwege, nukuti ukubīkapo umōjo kwitu kubonekege ịtolo.
47008020	Tụkulōnda ukwepuka ukuti najumo angatujobaga ububị̄bị kufyabupe ifị tụkukētelela.
47008021	Namanga tụkwịnogonela ngānị sị nụnụ; momma mwene mụ nkyenị mụ NTWA, lolị mope nankyenị mbāndu.
47008022	Kangi tuntumị̄le lumo nabo ugwamyitu ujūngi, uju ukwịjūla kwake kubonịke kabilikabili ntūndu tu twịngị; lolị lilino ukwịjūla kwake kukīndịlepo panōngwa ja lusūbilo ulu ali nalo kumyinụ.
47008023	Isyene isya Tịtị, syo nịkuti jo nndīlanịsị mwịnāngu, kangi mmbōmbanịsị mwịnāngu pambōmbo jīnụ; lolị isya bāmyitu abāngi aba, aba bịkwịsa lumo nagwe, bo batumịgwa bafịpānga, abēne bo ba bụkulūmba bwa Kilisịtị.
47008024	Po papo lelo amụbanāngisyege nkyenị mfịpānga ulugano lwinụ, nulwịtụ̄fyo lwitu kumyinụ.
47009001	Isyene lolị isya kubabōmbela abāndu ba Kyala, syo sịtịkulōndịgwa ukuti mbasị̄mbilege;
47009002	namanga nkumēnye ukubīkapo umōjo kwinụ uku nịkwịtụ̄kifya kubāndu ba Mụmaketonịja, ukuti ikya mwa Ākāja kyo kị̄tēndekị̄sye ukufụma ikyinja iki kyakīndaga; kōpe ukubīkapo umōjo kwinụ kubalēmbwịsye ba bị̄ngị fịjo.
47009003	Po papo mbatumịle abāmyitu aba, ukuti isya kwịtụ̄kifya syitu mmyinụ sịngabonekaga ukuja sya ịtolo panōngwa jijiji, ko kuti mwịtendekesyege ngānịla, bo lilyo nābabūlịle ukuti,
47009004	linga ngwịsa na Bamaketonịja, bangịsakwaga mụkāli mụkị̄tēndekesya, po ukuti uswe kisịta kujoba isyinụ isị sịbagị̄le ukubāga umwe twende nukusūka mụli isị twabasūbilaga fịjo.
47009005	Po apa nālinogwịne ukuti, kubagị̄le ukubasūma abāmyitu aba ukuti batalēngepo ukwịsa kumyinụ, nukutendekesya ngānị ifyabupe fyinụ ifị mwafị̄ngịle. Ko kuti uswe twịse twage fịtendekesị̄gwe ukuja fyabupe nalolị, fịngịsakufwanaga fya bwịmị.
47009006	Lolị mụkūmbukege ukuti: Uju ịkusopa fịnāndi, jo ịsakutondolaga fịnāndi; uju ịkusopa fị fị̄ngị, jo ịsakutondolaga fị fị̄ngị.
47009007	Umụ̄ndu gwesa asōsyege bo mụmo ịnogonị̄le mụndụmbụla jake, angasōkesyaga nkwịlāmwa pamo nkufịmbilisịgwa; namanga Kyala annganịle jūjo ịkusōkesya mbusangalufụ.
47009008	Umwene Kyala jo amēnye ukubapa ilị̄pyana lyosa, ukuti bwịla mụjege nafyo ifị fịkulefụka ịtolo ntūndu tōsa, mụkīndililege na mụmbōmbo īnụnụ syosa.
47009009	Bo lilyo lisị̄mbị̄gwe ili lịkuti Onile ịtolo ukusopa, abapēle abalōndo; ubōlōlo bwake bụkujako bwịla ịtolo.
47009010	Umwene Kyala uju ịkumpa īmbejụ unsopambejụ, nikisyesye ukuja fyo fyakulya, jo ịsakubapaga īmbejụ nukujibāsya, kangi ịsakubamekesyaga īmbejụ sya bōlōlo bwinụ.
47009011	Mwịsakujaga bakabị mụli fyosa, ukuti mụjege nubupe bōsa ịtolo, ubu bwịsakutupelelaga ukugwa ulupị kwa Kyala
47009012	Namanga ububōmbelị bwa mbōmbo jijiji butịkubatūla bēne ba bāndu ba Kyala aba bāgị̄lwe, lolị bụkulefụkaga ịtolo bụkubapelelaga ba bị̄ngị ukugwa ulupị kwa Kyala.
47009013	Namanga linga mwịnāngị̄sye mbubōmbelị bububu, po bị̄ngị bịsakummwimikaga Kyala panōngwa ja lwịjị̄syo lwinụ nkulị̄tika Ilịbāngilị lya Kilisịtị, kangi panōngwa ja bupe bwinụ mụli ifị mụbasāngulị̄le bābo nabāngi bōsa.
47009014	Abēne bo bịkubị̄pụ̄tila umwe nukubasyukwa panōngwa ja kulefụka kwa ịpyana lya Kyala pamyinụ.
47009015	Atugwege ulupị kwa Kyala kufyabupe fyake, ifị tukabagila nukufịkapo ukufịjoba.
47010001	Jo jujune ne Paulị, nịkubapyelesya mmbōlōlo nambutēngamōjo bwa Kilisịtị, ne ndi njwelufụ bo tụkukētana, lolị nguja nkịfụ ịtolo apa linga ndịkubutalị nanụmwe
47010002	nịkupyelesya ukuti bo nịsịle kumyinụ mụngịsakūfịmbilisya une ukuja nkali, papo nalolị Mmēnye ukuti mbagị̄le ukuja nkali kuli aba bịkutwịnogonela ukuti tụkwendela ulwa mmbili nkị̄su.
47010003	Nalolị tuli ba nkị̄su, lolị tutịkulwila ubwịte kufya nkị̄su.
47010004	Namanga ifịlwilo ifị tụkulwila mbwịte bwitu fịkaja fya nkị̄su, lolị go maka ga Kyala aga gịkugabụlụtụla amalị̄nga gōsa.
47010005	Tụkusyonānga īngānị syosa isya butūngulu, kangi tụkukabụlụtụla kukuti kāndu ka matị̄ngo akakịkubusịgila ubumanyị bwa Kyala; tụkusịbīka mbukolịgwa īnyịnogono syosa, ukuti sịlāmbēge kwa Kilisịtị.
47010006	Linga ukwịlāmba kwinụ kufịkịlepo, uswe twịlīngēnịe ukugafụ̄nda amatị̄ngo gōsa.
47010007	Umwe mụkukēta syene isya pānja. Linga umụ̄ndu jumo ịkwịsūbila mwene ukuja gwa Kilisịtị, kanụnụ, lolị ị̄nogonege isị mụ̄nda mmyake ukuti, bo mụmo ajīlị̄le ukuja gwa Kilisịtị, mo mụmo tujīlị̄le nanụswe.
47010008	Namanga napa linga nịkukīndilila ukwịtụ̄fya isya maka gītu aga UNTWA atupēle aga kubajēnga, gomma aga kubabụlụtụla umwe, pope ndịkuja nisonị.
47010009	Ko kuti nangafwanaga nịkubōgofya na bakalata bāngu.
47010010	Umụ̄ndu abagị̄le ukujoba ukuti; Bakalata abā Paulị bakāli kangi bali namasyu amasịto, lolị umwene jūjo linga alịpo ummbili, po mōnywa ịtolo, kangi bo ịkujoba amasyu gāke gịkufwana ga ịtolo.
47010011	Umụ̄ndu bo jujuju ị̄nogonege ukuti, bo mụmo tujīlị̄le mmasyu ga mwa kalata apa linga tukajapo, mo mụmo tujīlị̄le na mụmbōmbo syitu linga tulịpo.
47010012	Namanga uswe tutịkukịba ukwịbalila lumo nabo, pamo ukwịfwanịkisya nabo aba bịkwịtụ̄fya bēne; lolị abēne bịkupimana bābo batupu, kangi bịkwịfwanịkisya bābo batupu, abasịtamahala nagamo.
47010013	Lolị uswe tutịsakwịtụ̄fya ukukīnda pakigelelo kyitu, himma, lolị twịsakwitụ̄kifya ukufwana nikigelelo kya kijabo kya bubōmbelị bwitu, iki Kyala atupimị̄le ukuja kigelelo, ukwakufịka na kumyinụ.
47010014	Namanga tutịkwịjēlēsya mụ̄nda mmyitu ukukīnda mụmo tujīlị̄le, ukufwana ukuti tukāfịkịleko kumyinụ; buno twatalịle ukufịka kumyinụ nindumị īnụnụ ja Kilisịtị.
47010015	Namanga tutịkwịtụ̄fya ukukīnda ikigelelo kyitu mụmbōmbo sya bāndu abāngi, lolị tuli nulusūbilo ulwa kuti, bo mụmo ulwịtiko lwinụ lụkukulila, momụmo twịsakwimikịgwaga mmyinụ ukukīnda, ukufwana nikijabo kya bubōmbelị bwitu.
47010016	Ko kuti tukalūmbililege īndumị īnụnụ mfị̄su ifị fịli nkyenị ukukīnda ikyinu, kisịtakwịtụ̄kifya nkijabo iki ābōmbịlemo ujūngi.
47010017	Lolị umwene uju ịkwịtụ̄fya, jo ị̄tụ̄kifyege mụ NTWA.
47010018	Namanga uju ịkẉịtikisịgwa akaja jo uju ịkwịtụ̄fya mwene, lolị jo uju ịkutụ̄fịgwa nu NTWA.
47011001	Nāsūmaga ukuti mụfịsege ilyojo pabukonyofụ bwangu ubunāndi ubu, ena, mụfịsege ilyojo kumyangu.
47011002	Namanga nābasị̄ngị̄le umwe kunnyāmbala jumojwene, ukuti nuntwalilege Kilisịtị unndīndwana umfụ̄nde.
47011003	Lolị nịkupāsya ukuti, bo apa īnjoka jalinsyobị̄le Efa nubukomụ bwake, mo mụmo īnyịnogono syinụ sịbagị̄le ukōnāngika ukusōkamo mbwanalolị na mbwelụ ubwa mwa Kilisịtị.
47011004	Namanga umụ̄ndu uju linga ịkwịsa nukumfụ̄mụsya Jesụ ujūngi, uju uswe tukalimfụmwịsye umwe mụkummwambịlila namaboko mabili; pamo mụkummwambịlila Mbepo ujūngi, uju mụkalimmwambilile; pamo Ilịbāngilị ilīngi ili mụkalyambilịle ukufụma kumyitu mma po kanụnụ apa mụkufisa ilyojo kumyake.
47011005	Namanga une ndịkwịbona ukuja nnāndi ukuti ndi pāsi pabatumịgwa abakīnde abakulūmba bala.
47011006	Buno napapo nsyelepo ukujoba, lolị mbumanyị bwangu ngasyalapo; lolị syosa tusịnāngị̄sye ịtolo pabwelụ kumyinụ.
47011007	Pamo kali nātulịle īnōngwa apa nịjị̄syaga ukuti umwe mwimikịgwege, apa nālūmbililaga kumyinụ īndumị īnụnụ ja Kyala kisịta mfwalo?
47011008	Lolị kufịpānga ifị̄ngị, ko kuti nāpokaga ikyuma kyabo, apa nāmbililaga umfwalo ukufụma kumyabo, ukuti mbabōmbelege umwe.
47011009	Bo ndi nanụmwe ngālintamịsyepo umụ̄ndu najumo bo nāgị̄lwe ngulōnda īndalama, namanga abāmyitu aba bāfụmịle ku Maketonịja, balinkundwalila fyosa ifị nālōndaga. Nīlindililaga fị̄jo ntūndu tōsa ukuti nangabapelelaga ubusịto, kangi ngwịlindililaga.
47011010	Namanga bo apa ubwanalolị bwa Kilisịtị buli mụ̄nda myangu, ukwịtụ̄fya kwangu najumo atịkukubatamịsya nkị̄su kyosa kya Ākāja.
47011011	Papo fịkị? Kali papo ngabagana? Kyala jo asị̄mēnye.
47011012	Isị nịkubōmba, syo nịkubōmbaga, ukuti nsịsōsyepo isya kutandabukilamo aba bịkulōnda isya kutandabukilamo; ukuti mụli isị bịkwịtụ̄kifyamo bạ̄ti babonekege ukuja bo jujuswe.
47011013	Namanga aba bali bo bunobuno, bo batumịgwa ba butūngulu, babōmbị ba busyobị. Mụnyụma bịkwịfwanịkisya ukuja batumịgwa ba Kilisịtị.
47011014	Syo sịkaja sya kuswịga, namanga jope na ju Setano ịkwịjandula ịkufwana gwa ndumị gwa lumụlị.
47011015	Po sịkaja sya kuswịga apa linga ababōmbị bāke bope bịkwịjandula bịkufwana bope babōmbị ba bugolofụ. Abēne ubumalikilo bwabo bwịsakufwanaga ịtolo nimbōmbo syabo.
47011016	Nịkwandisya ukujoba nịkuti: Umụ̄ndu najumo angānyịnogonaga une ukuja nkonyofụ, lolị linga bo mụkuja, po mụnyāmbililege bo ju nkonyofụ, ukuti nanịne nịtụ̄fyege panāndi mụli sịmo.
47011017	Isyene isị nịkujoba syo ndịkujobela mụ NTWA, himma, lolị syo nịkujoba bo umụ̄ndu unkonyofụ, ndusūbilo lwa kwịtūkifyamo.
47011018	Papo bị̄ngị bịkwịtụ̄fya ulwa mmbili, po nanịne nịsakwịtụ̄fyaga.
47011019	Umwe mụli bā mahala, po apa mụli bafịsalyojo kubakonyofụ.
47011020	Mụkufịsa ilyojo na ku mụ̄ndu uju ịkubapela umwe batumwa, umụ̄ndu uju ịkubamịla, na linga jumo ịkubasyobela mbukomụ, ịkubị̄lāmwa nukubakoma namapị kumāso.
47011021	Ndi nisonị apa nịkwịtika nịkuti twali bōnywa fị̄jo ukubōmba bo isyo. Lolị linga jumo abagị̄le ukukịba ukwịtụ̄kifya ndi sịmo nịkujobela mbukonyofụ nanịne nịkukịba ịtolo.
47011022	Kali abēne Bahịbuli? Nanịne bonndi. Kali abēne banya Ịsịlaelị? Nanịne bo nndi. Kali abēne ba nndujụ̄ngụ lwa Abụlahamụ? Nanịne bo nndi.
47011023	Kali abēne babōmbelị ba Kilisịtị? Nanịne bo ndikujoba bo ugwa kigili une ndimbōmbị gwa Kilisịtị ukubakīnda abēne. Une mbōmbịle īmbōmbo īngafụ ngīndilị̄le fị̄jo, ukupịnyịgwa mmịnyololo ngīndilị̄le fị̄jo, ukukomịgwa ngīndilị̄le fị̄jo, ukupona mbufwe kabili kabili.
47011024	Ku Bajụ̄ta nākomị̄gwe kahāno, ifịkotị amalōngo matatu na fịhāno na fịna (39).
47011025	Nākomị̄gwe ningịlị katatu, nātịkị̄gwe na mabwe kamokēne, mụngalaba nākụpwịkemo katatu, pamụ̄si na pakilo ndinkwelēla pakāti pabusolofụ bwa nyanja.
47011026	Kabili kabili bo ngwenda īnjila nāli nubutolwe bwa kwịsula īnyīsi, ubutolwe bwa mịnyāmbụta, ubutolwe bwa kubākikolo kyangu, ubutolwe kubapānja, ubutolwe bwa kubāmyitu abā butūngulu.
47011027	Mbōmbịle īmbōmbo nukutamịgwa kōsa, unkugona māso kabili kabili, nāli ninjala nikyumilwa, nāfịpīkaga ifị̄ndu kā kị̄ngị ukugona mụmbepo kisịta myenda gya kufwala.
47011028	Pamwanya pali isị sịlịko isị̄ngị isị sịkūndịmbikila bwịla, syo sya kufịjatila ifịpānga fyosa.
47011029	Linga umụ̄ndu jumo mōnywa po nanịne ndi mōnywa. Linga jumo bampelịle ukugwa po nanịne ngusụlụmanịa.
47011030	Pope linga sịmbagị̄le ukwịtụ̄fya, nịkwịtụ̄kifyaga sị sya bōnywa bwangu.
47011031	Kyala Ugwịse gwa NTWA Jesụ uju īmikị̄gwe bwịla bwịla, jo amēnye ukuti ndịkujoba isya butūngulu.
47011032	Mụ Ndamasịka unndindilila kị̄su gwa Malafyale Aleta, akālindililaga akāja ka Ndamasịka ukuti āngole une.
47011033	Lolị ndịnkusụlụsịgwa nkị̄bo ikinywamụ pị̄lịlịsya pị̄mato, po papo ndịkwenda nukupona mmaboko gāke.
47012001	Ni kwịtụ̄fyaga, napapo kutịkūmbagila nafịmo. Lolị lilino nịkuja pakubabūla isya fịsetuka nisya busetulị bwa NTWA.
47012002	Une nummēnye umụ̄ndu jumo Unkilisịtị, uju lilino fịkīndịle ifyinja kalōngo na fịna ulu ānyakị̄gwe nukubūka kukya butatu ikya kumwanya. (Linga āli mụmmbili pamo akāli mụmmbili syo ngamanya umwene Kyala jo asịmēnye).
47012003	Nịkwandisya kangi nịkuti; Une nummēnye umụ̄ndu jujuju, (Linga āli mụmmbili pamo akāli mụmmbili syo ngamanya asịmēnye ju Kyala);
47012004	lelo jo alinkunyakịgwa alinkwakwịngila mụ Palalisị, mo alinkwakupilika amasyu aga gakajobịgwamo sịku, aga umụ̄ndu akabagila nukugajoba.
47012005	Panōngwa ja mụ̄ndu bo uju nịsa kwịtụ̄fyaga, lolị panōngwa jangu nịmwene ndịsakwịtụ̄fya, lolị mwene mụ mmbōnywa bwangu.
47012006	Pope linga nạ̄tigi nịtụ̄fyege, ngājaga nkonyofụ, angali nịkujoba ubwanalolị. Lolị nịkwịkānịsya ukuti najumo angānyịnogonelaga ukukīnda mụno ịkupilikila kumyangu.
47012007	Lolị ukuti nangakīndililaga ukwịjụ̄mbika mbukulūmba ubukīndilisị bwa busetulị, nāpēgị̄gwe umwịfwa gwa mụmmbili, ugwandumị gwa Setano ukuti āmbulikege, ko kuti nangakīndililaga ukwịjụ̄mbika.
47012008	Nāpyelịsye katatu ku NTWA ndinkuti ulisōsyamo isị mmyangu.
47012009	Umwene alinkummbūla alinkuti: Likufwene liị̄pyana lyangu, namanga amaka gịkuja mapelelesye mbōnywa. Po apa nịkwịkyela fị̄jo ukwịtụ̄kifya mbōnywa bwangu, ukuti amaka ga Kilisịtị gajege pamyangu.
47012010	Po papo lelo nịkwịkyela mbōnywa, nkwangalilịgwa, na mbutolwe, na mbufwimịgwa, na mbukamāndanịgwa panōngwa ja Kilisịtị; namanga apa nịkuja mōnywa po nịkuja namaka.
47012011	Nịpelịle ukuja nkonyofụ, lolị jo jujumwe mụ̄fị̄mbilị̄sye. Namanga kwalimbagị̄le ukuti ndụ̄fịgwege nanụmwe; papo ngaja pāsi pabatumịgwa abakīnde ubukulūmba bala, napapo linga ndi gwa ịtolo.
47012012	Ifyene ifịmanyịlo, ifị̄swigu nifị̄ka, ifịmanyịlo, ifị̄swigu nifị̄ka, ifị fịkunāngisya ukuti une ndi ntumịgwa, fyabōmbị̄gwe mmyinụ nubufịsalyojo bōsa.
47012013	Kali fyo fị̄ndu fịkị ifị mwalyagị̄lwe umwe kufịpānga ifị̄ngị, lolị, syene isya kuti une ngālipelịle kitwalo kumyinụ ukuti mbatamyege pakulōnda fịmo ifya kūndūla ukufụma kumyinụ? Mụ̄swege ubusobị bububu.
47012014	Keta lo lwa butatu ulwa lilino ulu nị̄ịlīngēnịe ukwịsa kumyinụ, kangi ndịsakubatamyaga; namanga une ndịkulōnda ifyinụ, himma, lolị nịkubalōnda umwe. Namanga bakaja bo bāna aba fịkuti babakabilege ikyuma abapāpị bābo, himma, lolị abapāpị bo babakabilege ikyuma abānābo.
47012015	Une lolị nịsakwịkyela ukutāga ikyuma kyangu, ena, syo nịsakwịtāga gwesa panōngwa ja myojo gyinụ, bo mụmo ngukīndilila ukubagana, kali po ulugano lwinụ kumyangu lụkunaganịkaga?
47012016	Bo sịli lelo bunobuno, ukubapelela ubusịto ko ngabapelela nabumo lolị umwe mụkuti nāli nkomụ, nābasyobị̄le mbukomụ.
47012017	Mụli aba nābatumịle kumyinụ, kali alịko jumo uju nābasyobịlemo?
47012018	Nālinsụkēnịe Tịtị, ndinkuntuma pamopēne nugwamyinụ jula; bule Tịtị ābasyobịlemo fịmo? Kali mụkamanya ukuti uswe twalōngosịgwaga na Mbepo jula jula, nukuti ulwendo lwitu luli lumolwene?
47012019	Pamo umwe mụkwịnogona ukuti akabalilo kōsa aka uswe tụkwịnokesya kumyinụ? Lolị uswe tụkujoba isị nkyenị mwa Kyala mwa Kilisịtị. Syosa sịsịsị mwe baganịgwa syo sya kubajēnga.
47012020	Namanga nịkupāsya ukuti linga nịkwịsa nangịsakubāga mụkaja bo mụmo nịkulōndela, po nanịne ukuti mụngịsakunyāgaga ngaja bo mụmo mụkulōndela umwe; ukuti kūngịsa kujapo ukūmana, ubūfị, ubukalale, ukulwana, ukōhelanịla, ukuhēhana, ukwịtụ̄fya, nubufwalanganịfụ.
47012021	Kangi ngupāsya ukuti linga nịsịle kumyinụ, nangịsakwagaga Kyala gwangu ịkūsūsya ịtolo kumyinụ, kangi nịse nāge ngubalilila amāsosị ba bị̄ngị aba bātulịle īnōngwa liịjolo, aba bakapinduka kubunyalị bwabo, kuluhaho nubulufụ kubulogwe ubu bịkubōmba.
47013001	Lilino lukujaga lwa butatu ukwịsako kumyinụ. Īnōngwa jōsa jịkutụmụlịgwaga nubukētị bwa bāndu babili pamo batatu.
47013002	Nābabūlị̄le ngānị ulu nāli kumyinụ ulwa bubili, kangi lilino ngubabūla ngānị bo ndi kubutalị aba bātulịle īnōngwa ulutasị nabāngi bōsa ukuti, linga ngwịsa kangi ndịsakubapākisyaga.
47013003	Papo mụkulōnda ikimanyịlo kya Kilisịtị uju ịkujobela mmyangu, uju akaja mōnywa kumyinụ, lolị ali namaka mmyinụ.
47013004	Namanga napapo umwene ākomelị̄gwe pakikohekano mbōnywa ịtolo, lolị lilino umwene mūmị ịtolo mmaka ga Kyala. Namanga nanụswe tuli bōnywa mmyake. Lolị twịsakujaga būmị pamopēne nagwe mmaka ga Kyala, aga gịkubōmba mmyinụ.
47013005	Amwịjēnēsyege jujumwe linga mụli ndwịtiko, mwịsịsịmikisyege mwịbēne. Amwịkēte jujumwe. Pamo, kali mụkị̄manya ukuti Jesụ Kilisịtị ali nkāti mmyinụ? Linga bo sịkaja, po umwe mụtolị̄gwe.
47013006	Lolị nịkusūbila ukuti mụmēnye ukuti uswe tukatolịgwa.
47013007	Lolị uswe tụkwịpụ̄ta kwa Kyala ukuti umwe mụngabōmbaga īmbị̄bị nasịmo; lolị kukaja ko kuti uswe tubonekege ukuti tuli batolị, himma, lolị ukuti nanụmwe mụbōmbēge sị nụnụ, napa linga uswe tụkufwana tutolị̄gwe.
47013008	Namanga uswe tukabagila ukubōmba sịmo isị sịkīndēne nubwanalolị, lolị sị̄syo sịkufwana nubwanalolị.
47013009	Namanga uswe tụkusekela linga tuli bōnywa, lolị umwe mụli bā maka. Syope sịsịsị tụkwịpụ̄ta ukuti mụjege bapelelesye ịtolo.
47013010	Panōngwa jijiji nịkubasị̄mbila kalata bo ndi kubutalị, ukuti bo nịsịle kumyinụ nangịsakubabōmbelaga ubukali, ukufwana na maka aga UNTWA āmbēle, aga kujēngela, gomma agā kupāngulila.
47013011	Isya kumalisya mwe bāmyitu, nịkuti mụgonege. Mwịpelege ukuja bapelelesye, mụsịkolege īmanyịsyo syangu, mụjege ninyịnogono ukuja sịmosyene, mụjege ndutēngāno, po Kyala ugwa lugano kangi ugwa lutēngāno, ịsakujaga nanụmwe.
47013012	Amụponanịege nulufịpo ulwịkemo.
47013013	Abị̄kemo bōsa bịkubaponịa.
47013014	Ilị̄pyana lya NTWA Jesụ Kilisịtị, nulugano lwa Kyala, nubulilanịsị bwa Mbepo Mwịkemo, fịjege nanụmwe mwesa.
48001001	Paulị untumịgwa, uju ukubilikilịgwa kwake kukāfụmị̄le mmụ̄ndu pamo ukwendela mmụ̄ndu, lolị kwafụmị̄le mwa Jesụ Kilisịtị na Kyala uju ālinsyusị̄sye mmbafwe,
48001002	pamopēne na Bakilisịtị aba bāli nagwe bị̄kufị̄tumila uluponịo ifịpānga fya mụ Galatịja bịkuti:
48001003	Kyala Tāta gwitu nu NTWA Jesụ Kilisịtị abapege ilị̄pyana nulutēngāno.
48001004	Kunōngwa ja kutwabula uswe mfyinja ifịbị̄bị ifị Kilisịtị alinkwịnị̄nga ukutufwila pa mbị̄bị syitu ukukōngana nubwigane bwa Kyala, kangi Tāta.
48001005	Īmikịgwege Kyala bwịla na bwịla Amenị.
48001006	Lolị ngubaswị̄ga umwe: Nakalīnga ịtolo mụkuntaga uju ababilikị̄le umwe mwịpyana lya Kilisịtị, mụkulabila kwịbāngilị ilīngi.
48001007	Mmbwanalolị likajako nalịmo ilịbāngilị ilīngi, lolị nịkujoba sịsịsị papo balịpo abāndu bamo aba bịkubasofanịa nukulōnda ukulyandula ilịbāngilị lya Kilisịtị.
48001008	Lolị napapo linga jouswe pamo gwandumị uju afụmịle kumwanya ịkulūmbilila ilịbāngilị ili lili pasịma kuli ili tukabalūmbilila umwe jo fịkuti agụnilịgwege kubupyụtịgwa.
48001009	Bo apa tutalile ukujoba, nịkwandisya kangi nịkuti: Uju linga ịkulūmbilila ilịbāngilị ili likīndēne naili mwalyambilị̄le jofịkuti agụnilịgwege kubupyụtịgwa.
48001010	Kali lelo ngulōnda ukuti abāndu bāndụ̄fyege? Himma ngulōnda ukuti Kyala āndụ̄fyege. Ngulōnda ukuti mbakyelege abāndu? Linga nākāli nạ̄tigi mbakyelege abāndu po angali ngaja mmmbōmbị gwa Kilisịtị.
48001011	Nịkulōnda ukubabūla mwe bāmyitu ukuti ilịbāngilị ili ngulūmbilila likātendekesị̄gwe numụ̄ndu.
48001012	Ngālyambilị̄le ukufụma kumụ̄ndu jumo, kangi najumo akāmanyịsyamo ilyene. Lolị, jo Jesụ Kilisịtị jo ālisetukị̄sye une ilịbāngilị.
48001013	Mụbūlị̄gwe mụno ubūmị bwangu bwajīlị̄le bo ndi ndwịtiko lwa Bajụ̄ta, mụno nākifwimilaga ikipānga kya Kyala nukukifụjụla, ndinkukindilila ukukyonānga.
48001014	Nābakīndile Abajụ̄ta bị̄ngị abị̄nāngu mụngulilo ukukōnga ulwịtiko lwa Bajụ̄ta, nālisōsịsye fịjo ukukōnga īnyị̄ho sya banyēnya bītu.
48001015	Lolị mwị̄pyana lyake Kyala, alinkusalila nganị bo ngāli nukupāpịgwa, alinkungōlela ukuti nummbōmbelege.
48001016	Ukunsetula umwanāke kumyangu ukuti nūmbililege īnōngwa syake īnụnụ ku bapānja ngabūkịle kāmụ̄ndu najumo ugwakumbūla mbubōmbelo,
48001017	kōpe naku Jelụsalemụ ngabūkịleko kukubakēta aba bātalịle na kumyangu ukuja bafụ̄ndịgwa. Loli nakalīnga ịtolo ndinkubūka ku kị̄su kya Bālabu, po kangi ndinkugomokela ku Ndamasịka.
48001018	Lelo pānyụma pafyinja fịtatu ndinkufyuka ukubūka ku Jelụsalemụ kukunkēta Kefa (Petelị). Ndinkutūgala nagwe imịlūngu mịbili.
48001019	Ngalimmbwenemo umfụ̄ndịgwa ujūngi lolị mwene Jakobụ ugwamyabo gwa NTWA.
48001020	Isị ngusị̄mba sya nalolị, ndịkutūngulupa, nabuno napa Kyala ịkungēta.
48001021	Pānyụma ndinkubūka mfị̄su fya mụ Sịlịja na mụ Kilisịja.
48001022	Akabalilo kalakala Abakilisịtị ba mfịpānga fya mụ Jụtaị bakālimbwene mmāso une.
48001023	Bāsịmēnye syene isị abāngi bājobaga bạ̄tigi: Umūndu uju alịsịbị̄le ukutufwima uswe, lilino ịkululūmbilila ulwịtiko ulu pakwanda ālōndaga ukulugoga:
48001024	Po papo balinkwenda nukummwimika Kyala panōngwa jangu une.
48002001	Pānyụma bo fịkīndịle ifyinja kalōngo na fịna, ndinkugomoka ukubūka ku Jelụsalemụ pamopēne na Balịnaba; nālimmwegịle na Tịtị, tulinkuja nagwe.
48002002	Nabūkaga papo Kyala ālisetukị̄sye isyakuti mbūkege. Bo twịjekīle nabakulūmba ndinkubalinganịa isya ndumị ja ịbāngilị isị ngulūmbilila ku bapānja. Nābōmbịle bunobuno ukuti īmbōmbo jangu iji nābombị̄le ulutasị naiji ngubōmba lilino jingaja ja kutāga ịtolo amaka.
48002003	Umwịnāngu Tịtị, napapo āli Nngịlịkị akāfịmbilisị̄gwe ukubụ̄tịgwa,
48002004	pālema abāndu bamo aba bị̄tikaga ukuja Bakilisịtị balinkwịngilila mbukomụ nkipānga balinkulōnda ukumpela mmbụ̄tịgwa. Abāndu bababa balịngị̄le nkutēndela ubwabuke ubu tulinabo nkwịpịnyānia kwitu na Jesụ Kilisịtị: Bālōndaga ukutupela batumwa.
48002005	Tukābị̄tị̄ke napanāndi ko kuti ubwanalolị bwa ịbāngilị bujege nanụmwe bwịla.
48002006	Lolị aba bābonekaga ukuja balōngōsị ngujoba sịsịsị papo kumyangu sịkajapo isya kūnyomosya mụno bajīlị̄le. Kyala atịkusalila mbunụnụ kumāso. Abāndu bala, bakālinyōngịlepo nasịmo īmbya.
48002007	Lolị āsịbwene ukuti Kyala ālimbēle īmbōmbo ja kulūmbilila ilịbāngilị kubāpānja, bo apa ālimpēle Petelị īmbōmbo ja kulūmbilila ilịbāngilị ku Bajụ̄ta.
48002008	Namanga mmaka ga Kyala une nndinkwịpela mfụ̄ndịgwa gwa mmbapānja bo apa Kefa (Petelị) ālipelịle mfụ̄ndịgwa gwa mmBajụ̄ta.
48002009	Jakobụ, Kefa (Petelị) na Johanị bo aba bābonekaga ukuja syo mbānda, balinkusyaganịa ukuti Kyala āmbēle une īmbōmbo ija luko lwake balinkutupa une na Balịnaba ikiboko ikị̄līlo ikya bulilanisị ukuti tubūkege kubāpānja abēne babūkege kubabụ̄tịgwa;
48002010	syene isị bāsịlōndaga ukuti syo tubōmbēge kokubakūmbuka abalōndo nkịpānga kyabo, īmbōmbo jījo nịjūlịle fị̄jo ukubōmba.
48002011	Bo Kefa (Petelị) ịsịle mw'Antyokịja ndinkunkemela pabwelụ ịtolo namanga ali ninōngwa.
48002012	Pakwanda bo bakāli ukufịka mụla mụla, abāndu bamo aba bātumị̄gwe na Jakobụ, Petelị ālyaga ifị̄ndu nabapānja. Lolị pānyụma bo abāndu bafịkịle, alinkwịkwaba alinkusị̄ta ukulya nabo, papo ābatị̄laga aba bālōndaga ukubapela babụ̄tịgwa abāpānja.
48002013	Lelo po papo Abajụ̄ta abāngi balinkwenda nukuja basyobị pamopēne nagwe Petelị; jope na ju Balịnaba alinkwịngịla mbusyobị bwabo.
48002014	Bo mbabwene ukuti bakagoloka mbwanalolị bwa ịbāngilị, nalimmbūlịle Kefa (Petelị) nkyenị mmbāndu bōsa nạ̄tile: Ugwe uli Nnjụ̄ta lolị kubōmba ukufwana gwapānja ukuti bakōngege isya Bajụ̄ta? Po ubagị̄le bulebule lelo ukubafịmbilisya abapānja ukuti bajege bo Abajụ̄ta?
48002015	Nalolị uswe tuli Bajụ̄ta ukupāpịgwa tukaja bapānja abatulanōngwa.
48002016	Lolị tumēnye ukuti ịkumanyanịla na Kyala ndwịtiko lwa mwa Jesụ Kilisịtị, momma nkukōnga isị ululagilo lụkulōnda. Nanụswe tummwịtị̄ke Jesụ Kilisịtị ukuti tumanyanege na Kyala ukwendela ndwịtiko lwitu lwa mwa Kilisịtị, momma nkubōmba isị īngomēlesyo sịkulōnda. Namanga akajako najumo umụ̄ndu uju ịkumanyana na Kyala ukubōmba isị īngomēlesyo sịkulōnda
48002017	Linga uswe lelo bo tukul̄onda ukumanyana na Kyala nkwịkūnganịa na Kilisịtị, lelo sịbonị̄ke ukuti tuli batulanōngwa kali po Kilisịtị ịkwịpela mbombị butola nakamo napanāndi.
48002018	Lelo linga nịkusịjēnga kangi isị nāpāngwịle, po ngwịsịsịmikisya nịmwene ukuti nāli nsobị.
48002019	Lolị bo mụno ululagilo lujīlị̄le, une mfwịle, ngogị̄gwe nululagilo lulo, ukuti njege mūmị mwa Kyala.
48002020	Ngomelị̄gwe lumo na Kilisịtị pakikohekano, po lelo ngaja joune kangi ne ndi mūmị lilino, ndi mūmị kunōngwa ja lwịtiko lwa kummwịtikila Umwana gwa Kyala uju ālinganịle kangi ālifwilị̄le.
48002021	Ndịkulikāna ilị̄pyana lya Kyala. Uju linga amanyēne na Kyala ukwendela mụngomēlesyo, po kokuti Kilisịtị afwịle ịtolo akāfịfwilị̄le nafịmo.
48003001	Mwe Bagalāti mwe bakonyofụ umwe. Jwanị abalogịle? Buno mwasịbwene mmāso īndīngānịo isya mbwelụ ịtolo isya bufwe bwa Jesụ Kilisịtị pakikohekano.
48003002	Mụmbūle kēne aka: Bule mwalyambilị̄le Mbepo gwa Kyala kunōngwa ja kubōmba isị īngomēlesyo sịkulōnda, pamo kunōngwa ja kuti mwalipilị̄ke nukulị̄tika ilịbāngilị?
48003003	Kokuti fịkị ukuti mụjege basịtamahala bububo: Mwalyandị̄le mwa Mbepo gwa Kyala, lilino po kangi mụkulōnda ukusịmalikisya mmaka gīnụ mwịbēne?
48003004	Ngīmba syosa isi syabonị̄ke kumyinụ sịkāli na mbōmbo najimo? Nalolị sịkāli sya ịtolo.
48003005	Ngīmba apa Kyala ịkubapa Mbepo nukubōmba ifị̄ka mmyinụ ịkubōmba sịsịsị papo mụkubōmba isi īngomēlesyo sịkulōnda, pamo papo mụkupịlika nukulị̄tika, ilịbāngilị?
48003006	Sịfwene bo apa ilịsyu lya Kyala lịkujoba isya Abụlahamụ lịkuti: ālimmwịtị̄ke Kyala, lelo panōngwa ja lwịtiko lwake Kyala alinkunnjoba ukuja nngolofụ.
48003007	Po fịkuti mụsyaganịege lelo ukuti abāndu aba bali nulwịtiko bo ba nkikolo kya Abụlahamụ nalolị.
48003008	Ilịsyu lya Kyala lyasịbonị̄le ngānị lị̄jolo ukuti Kyala ịsakumanyanaga nabo abapānja ukwendela ndwịtiko. Bunobuno lelo ilịsyu lya Kyala lyalūmbilị̄le īndumị īnụnụ kwa Abụlahamụ nkabalilo akatasị kaịjolo lyatị̄le: Kyala ịsakubasajilaga mmyako abāndu bōsa bankị̄su.
48003009	Abụlahamụ ālị̄tị̄ke kangi āsajịgwe; bo sịli buno buno nakuli aba bịkwịtika bịkujsajịgwa bo apa asajị̄gwe umwene.
48003010	Aba bị̄totị̄ke ndwịtiko lwa kusị̄tika īngomēlesyo bagụnị̄gwe. Namanga ilịsyu lya Kyala lịkuti: Uju linga bwịla ịtolo atịkusị̄tika syosa isị sịsị̄mbị̄gwe mwa kalata gwa ngomēlesyo, jo agụnị̄gwe na Kyala.
48003011	Lilino po sịli pabwelụ ukuti najumo umụ̄ndu uju ịkumanyana na Kyala kunjila ja ngomēlesyo, namanga ilịsyu lya Kyala lịkuti: Mwene umụ̄ndu uju amanyēne na Kyala ndwịtiko joịsakujangako kubūmị.
48003012	Lelo īngomēlesyo sịkafụma ndwịtiko lwa kummwịtikila Kyala, lolị uju linga ịkusịkōnga mo ịsakukabilaga ubūmị mụmo.
48003013	Kilisịtị atubāngịle ku kigụne kya ngomēlesyo apa ị̄pelaga kigụne kunōngwa ja kutupoka uswe. Namanga lisị̄mbị̄gwe ili lịkuti: Nngụnịgwa umụ̄ndu gwesa uju atulikị̄gwe pakipịkị.
48003014	Kilisịtị ābōmbịle sịsịsị ukuti ulusajo ulu Kyala āfị̄ngịle na Abụlahamụ bapēgị̄gwe abāpānja ukwendela mwa Jesụ Kilisịtị, ko kuti twambilililege ndwịtiko Mbepo uju Kyala āfị̄ngịle ukutupa.
48003015	Mwe bāmyitu, leka njobele mụli isị sịlịko bwịla mbūmị bwitu: Linga abāndu babili bị̄tikēne mụli sịmo balusīmbilepo ni sainị ulwịtikano lwabo, atịkujapo najumou gwakulōmola pamo ukulōngelapo sịmo.
48003016	Kyala āfị̄ngịle īfị̄ngo syake kwa Abụlahamụ na ku mbejụ jake. Ubusị̄mbe butịkuti: Nakumbeju syake, lolị bụkuti na ku mbejụ jake ịkummbala jumojwene ịtolo, ju Kilisịtị.
48003017	Isị ngubala syo syakuti ulufị̄ngo ulu Kyala āfị̄ngịle na Abụlahamụ lukabagila ukōmolịgwa ningomēlesyo isị syakōngịle ukwịsa bo fịkīndịle ifyinja āmịa bāna na malōngo matatu.
48003018	Lelo linga ikilīngo kịkufụmila mụngomēlesyo, bo kikaja kya ndufị̄ngo; lolị umwene Kyala ālimpēle ikilīngo Abụlahamụ, ālimpelị̄le ndufị̄ngo.
48003019	Po lelo īngomēlesyo syali sya mbōmbo ja fịkị? Syalyongelịgwepo pamwanya pa lufị̄ngo kunōngwa jakunāngisya mụno sịjīlị̄le īngịlanịo mpaka ukwịsakufịka nkabalilo ka kwịsila īmbejụ ja Abụlahamụ iji ulufị̄ngo lwafị̄ngilị̄gwēmo. Ingomēlesyo syatwalị̄gwe na bandumị ukwendela nkiboko kya nndamụlị.
48003020	Unndamụlị atịkubōmba mwene; Kyala ịkubōmba mwene ịtolo.
48003021	Kali lelo po tutigi īngomēlesyo sịkupīngana nifị̄ngo sya Kyala? Himma, nakamo. Papo linga abāndu bōsa nkị̄su bāsyambilị̄le īngomēlesyo īmbelabūmị ngali umụ̄ndugwesa amanyēne na Kyala bo ịkusịkōnga.
48003022	Lolị ilịsyu lya Kyala lịkuti: Ikị̄su kyosa kili pāsi pamaka ga butulanōngwa; fyobene ikipēgwa iki kyafị̄ngilị̄gwe mwa Jesụ Kilisịtị bịkupēgwa aba bị̄tị̄ke.
48003023	Lolị bo kakāli ukwịsa akabalilo ka lwịtiko, īngomēlesyo syatupịnyịle ukufwana bannyololo ukwịsakufịka pakabalilo kakubonekela ulwịtiko.
48003024	Ko kuti īngomēlesyo sịtulindilị̄le ukwịsakufịka pabwịsilo Kilisịtị, ukuti po twịsetumanyanege na Kyala ndwịtiko.
48003025	Lilino lelo apa akabalilo ka lwịtiko kị̄sịle, īngomēlesyo sịtịkutulindilila kangi.
48003026	Mondwịtiko mụno mwesa mụjīlị̄le ukuja bāna ba Kyala, nkwịbūmba nagwe Jesụ Kilisịtị.
48003027	Mwalyokesị̄gwe mwa Kilisịtị, lelo lilino mụfwele ubūmị bwake jūjo.
48003028	Po lelo Unnjụ̄ta nu Nngịlịkị bakakīndana, akajapo nuntumwa nu mwabuke, akajapo najumo nunnyāmbala nu nkị̄kulu; mwesa mụli jumojwene mwa Kilisịtị Jesụ.
48003029	Linga mụli baKilisịtị, bo mụli mbejụ ja Abụlahamụ, bo mụli bākwịngilapo ikilīngo iki Kyala āfị̄ngị̄le.
48004001	Lelo nịkujoba nịkuti: Linga ugwapakilīngo tāsị akāli nkeke atịkukīndana nuntumwa napapo ifyuma fyosa fyake.
48004002	Akabalilo kōsa ịkuja pāsi pali aba bịkunswịla naba bịkunndindilila mpaka ukwịsakufịka pakabalilo aka alagilị̄le ngānị ugwịse.
48004003	Bo tuli nanụswe; bo tāsị tukāli tuli bakeke, twali batumwa bāmịpepo gya pakị̄su ntubalilo twaịjolo.
48004004	Lolị lelo kubumalīkisyo bo kị̄sịle akabalilo aka kālōndịgwaga, Kyala ālintumịle Umwanāke umpāpịgwa mụnkị̄kulu, uju āli pāsi pa ngomēlesyo,
48004005	kokuti ababāngege aba bali pāsi pāngomēlesyo ukuti uswe twịpelege ukuja bāna ba Kyala.
48004006	Lilino lelo apa mụli bānāke, Kyala ālintumịle Mbepo gwa Mwanāke mụndụmbụla syitu, uju ịkukụ̄ta ịkuti: Aba. Kokuti Tāta.
48004007	Po lelo ukaja ntumwa kangi, lolị uli mwana. Lelo kunōngwa jakuti uli mwana, Kyala ịsakukupaga fyosa ifị ababīkị̄lile abānāke.
48004008	Ịjolo bo mụkammanya Kyala mwali batumwa bafịpelịgwa ifị mbupelịgwa fịkaja bo ba kyala;
48004009	lolị lilino apa mụmmēnye Kyala, pamo apa mụmanyị̄gwe na Kyala, po mụbagị̄le bulebule ukugomokela kangi kumịpepo imyonywa imịpela kisa ukuti gyo gibakabēge? Nongwa jafịkị mụkulōnda ukuti mụjege batumwa kangi lōsa ịtolo?
48004010	Mụkugīmika amasịku gamo, imyesị gimo, utubalilo tumo nifyinja fịmo ukuja fyaka.
48004011	Nịkupāsya ukuti kīngamo īmbōmbo iji nābịjūlị̄le nātagịle ịtolo amaka.
48004012	Ngubasūma, mwe bāmyitu mụjege bo une. Kēta une nndi bo umwe. Mụkambōmbela nasịmo īmbị̄bị une.
48004013	Mụkukumbuka isị syalimbelị̄le ukulūmbilila ilịbāngilị kumyinụ pakwanda; jali nōngwa jakuti nāli mmbịne,
48004014	Lolị napapo akajīlo kammbịli gwangu lwali lugelo ulunywamụ kumyinụ, mụkālisyokị̄le, mụkālindāgịle kunōngwa bo sịsisị. Lolị mụlinkunyāmbilila ukufwana mụkummwambịlila gwandumị gwa Kyala uju afụmịle kumwanya, ukufwana mụkummwambịlila jo Jesụ Kilisịtị.
48004015	Mwali nulusekelo fị̄jo. Sịbonị̄ke syafịkị kangi? Une mbagị̄le ukubabūla umwe ukuti linga sị̄tikaga ngali mụfyulị̄le amāso gīnụ ukūmba une.
48004016	Lilino po nịpelịle nndufụ gwinụ kunōngwa jakuti une nịkubabūla isyanalōlị umwe?
48004017	Abāndu abāngi bala bịkunāngisya ukubagana fị̄jo umwe, lolị isị bịkulōnda ukubōmba sịkaja nụnụ. Isị bịkusịlōnda syo syakubapagula umwe kumyangu ukuti mụbị̄jūlilege bābo.
48004018	Nalōlị kunụnụ bwịla ịtolo ukubị̄jūlila abāngi mụmbōmbo īnụnụ, pomma pēne pakabalilo kākuja pamopēne nanụmwe une.
48004019	Bānāngu ukufwana bo apa unkị̄kulu gwalwanda ịkutamịgwa pakabalilo ka kupapa umwana, une ngutamịgwa kangi ngwịgōnja kunōngwa jīnụ mpaka papo Kilisịtị ịsakubumbịgwa mụndụmbụla syinụ.
48004020	Kwajaga kunụnụ fị̄jo linga nāli pamopēne nanụmwe ulu lilino, papo po ngali njagịle īnjila iji jibagị̄le ukubabōmbela umwe. Mụnyālangēnịe fị̄jo.
48004021	Amụmbūle umwe mwe mụkulōnda ukulagilịgwa ningomēlesyo, mụtịkupilika isị īngomēlesyo sịkujoba?
48004022	Sịkuti: Abụlahamụ āpāpịle abāna abanyāmbala babili, jumo āpāpịle mụ nkị̄kulu ujūngi mụnkasị uju ālyegịle. Ugwa mụntumwa jo āpāpị̄gwe ulwa mmbili ịtolo, umwene ugwa mmwabuke jo āpāpilị̄gwe ndufị̄ngo lwa Kyala.
48004023	Īnōngwa sịsịsị sị̄pelịle kifwanịkisyo; abakị̄kulu babīli bababa kifwanịkisyo kya fị̄ngo ịbili; ulwakwanda lo lula lwabōmbị̄gwe pakyamba Sịnai. Hagalị jo uju abānāke bịkupāpiligwa mbutumwa.
48004024	Lelo Hagalị kyo kyamba sịnai iki kili mw'Alabịja, pamopēne nabānāke.
48004025	Lolị Jelụsalemụ ugwa kumwanya jo mwabụka (jo nkị̄kulu gwa bwegị) jo jūba gwitu.
48004026	Namanga lisị̄mbị̄gwe ili lịkuti: Usekelege gwe nngūmba, gwe utịkupapa. Lātaga ulilege nulusekelo, gwe ukị̄gonjamo sịku pakupapa. Buno unkị̄kulu uju akēgịgwa ali nabāna bị̄ngị ukunkīnda uju ēgịgwe ali nunnyāmbala.
48004027	Lilino lelo, umwe mwe bāmyitu, mụli bāna ba Kyala ukufụmila nndufị̄ngo lwake, ukufwana bo mụno ājīlị̄le Ịsịhaka.
48004028	Nkabalilo kalakala uju āpāpị̄gwe kummbili ịtolo amfwimaga uju apāpị̄gwe mmaka ga Mbepo gwa Kyala; bo sịli buno buno nalilino.
48004029	Lolị ilịsyu lya Kyala lịkuti fịkị? Lịkuti: Nkage unkị̄kulu untumwa numwanake: Namanga umwana gwa ntumwa atịsakwịngịlapo ikilīngo pamopēne numwana gwa mwabuke.
48004030	Po papo lelo mwe bāmyitu, uswe tukaja bāna ba ntumwa lolị tuli bāna bā mwabuke.
48004031	Buno buno lelo mwe bāmyitu uswe tukaja bāna ba nkị̄kulu untumwa lolị tuli bāna ba nkị̄kulu umwabuke.
48005001	Kilisịtị ālyamwịle ukuti tujege bāndu bābuke. Buno buno lelo mwịjūmịkege ukwima mụ mbwabuke, mụngịjịtikisyaga ukuja batumwa kangi.
48005002	Mụkēte, une Paulị nịkubabūla nịkuti: Linga mụkwịjịtikisya ukubụ̄tịgwa kukyenị, bo Kilisịtị akaja na mbōmbo najimo kumyinụ.
48005003	Ngwandisya kangi ukubasoka ukuti gwesa uju ịkwịtika ukubụ̄tịgwa jo fịkuti asịkōngege īngomēlesyo syosa.
48005004	Mwe mụkulōnda ukubwagila mụngomēlesyo ubugolofụ, mụsōkịlemo mwa Kilisịtị, mwepwịke mwịpyana lya Kyala.
48005005	Uswe, ulusūbilo lwitu lo lwakuti Kyala ịsakutupa ubugolofụ; syo isị tụkusịgụ̄lila mmaka ga Mbepo gwa Kyala ukufụmila ndwịtiko lwitu.
48005006	Namanga linga twịpịnyenịe nagwe Jesụ Kilisịtị, ububụ̄tịgwa nubusịtabubụ̄tịgwa fịkaja na mbōmbo najimo, ulukulūmba lo lwịtiko ulu lụkwendela ndugano.
48005007	Gwabopaga kanụnụ fị̄jo; Jwanị akupelị̄le ukuti uleke ukusịkōnga isyanalōlị? Akusōngịle bule bule?
48005008	Ulusōngo ulu lukafụma kuli uju ābabilikị̄le umwe.
48005009	Unkese, pope napa linga nnāndi ịtolo gụkutụpisya ikifụge kyosa.
48005010	Ndi nulusūbilo mụ NTWA ukuti utịsakujaga ninyịnogono isị̄ngị isị sịkīndēne ni syangu; kangi umụ̄ndu gwesa uju ịsakubasofanịaga umwe, pope linga aje jwanị, ịsakufụ̄ndịgwaga na Kyala.
48005011	Lolị une, mwe bāmyitu, linga ngāli nịkulūmbilila ukuti ukubụ̄tịgwa kutịkwịtika ukukuleka, po fịkị ngāli ngufwimịgwa? Linga bo syali po angali ukulūmbilila kwangu isya kikohekano kya Kilisịtị, kutịkutwala ubutolwe nabumo.
48005012	Nāliganịle ukuti abāndu aba bịkubasofanịa umwe bịfụlege bēne.
48005013	Umwe mwe bāmyitu, mwabilikilị̄gwe ukuti mụjege bābuke. Lelo ubwabuke bububu bungịpelaga ukuja lulalo lwakwendapo ifịnyonyo fyinụ fya mmbili ukuti fịbakabēge umwe. Lolị lulugano lo lubapelelege lwene ukubōmbanịla.
48005014	Buno īngomēlesyo syosa sịmalikị̄le ndulagilo lumolwene ukukōngịgwa, ulu lukuti: Unnganege unnịno bo papo gwịganịle gwịmwene.
48005015	Lolị linga mụkulumana nukulyana mwandege ukuti mụngamalanaga.
48005016	Nịkubabūla nịkuti: Ulwendo lwinụ lujege lwa mwa Mbepo po mụtịsakufịbōmbaga ifịnyonyo fya nkị̄su.
48005017	Namanga ifị ummbili gwa mbị̄bị gụkulōnda fịkīndēne naifị Mbepo ịkulōnda, kangi isị Mbepo ịkulōnda sịkafwana naisị ummbili gwa mbị̄bị gụkulōnda. Fyo fịbīli fịfịfị fịli kilugu, sịsịsị ko kuti mụkabagila ukubōmba isị mwịganịle mwịbēne.
48005018	Linga mụkulōngosịgwa na Mbepo po mụtịkuja pāsi pa ngomēlesyo.
48005019	Isị ummbili gwa mbị̄bị gukubōmba syo sịli pabwelụ ịtolo; ubulogwe, ubunyalị, nubulufụ kubulōgwe,
48005020	ukwịpụ̄ta kwa gyabakyala nubulosị; isya kulugukana nisya kulwa; isya kupīkanịka nkipānga; nisyakukafụlana;
48005021	Ubūfị, ukwịtekēlela, ubulufụ kufị̄ndu (ubufụgụja), nisị̄ngị isị sịfwene bo sịsịsị. Nịkubasoka lilino bo apa nābasokịle ulutasị: Aba bịkubōmba syosa sịsịsị bo batịsakwịngilangapo pakilīngo kya kitāngālala kya Kyala.
48005022	Lolị īseke sya Mbepo lo lugano, ulusekelo, ulutēngāno, ubufị̄ndang'oma, ubōlōlo, ubunụnụ, ulwịtiko,
48005023	ubutēngamōjo nulwịfị̄mbilisyo. Īngomēlesyo sịtikulasana nasyo sịsịsị.
48005024	Abēne lolị aba bāju Kilisịtị Jesụ, bagukomị̄le pakikohekano ummbili gwabo gwa mbị̄bị, bagugogịle lumo nifịnyonyo ni ndotomelo syabo.
48005025	Mbepo atupēle ubūmi; kummbagị̄le kōpe nukubulongosya ubūmị bwitu.
48005026	Tungịtụ̄fyaga pamo ukufụkana, pamo ukubīkilana ubūfị.
48006001	Mwe bāmyitu, linga jumo āmbulanị̄gwe, umwe mwe mụli na Mbepo fịkuti mụnngolosyege; lolị Fịkuti mụsịbōmbelege mmbōlōlo. Nanụngwe gwịtị̄mege ukuti īngelo sịngakwagaga nanụngwe.
48006002	Mụpokelanịlege ifịtwalo fyinụ, po mụkujaga bakōnga ngomēlesyo sya Kilisịtị.
48006003	Uju linga ịkwịjị̄nogona ukuja jo nōngi nndibe, bo līndu ịtolo, bo ịkwịsyoba mwene.
48006004	Umụ̄ndu jumo jumo ị̄pimege jūjo akajīlo kāke. Linga kanụnụ po abagị̄le ukwịtụ̄kifya mụli isị abōmbịle jūjo mwene, kisịta kufwanịkisya naisị abōmbịle ujūngi.
48006005	Namanga umụ̄ndu gwesa kummbagị̄le ukupīmba ikitwalo kyake jūjo.
48006006	Umụ̄ndu uju ịkumanyịsịgwa ilịsyu lya Bukilisịtị jo fịkuti ajabanege nagwe ummanyịsị gwake fyosa ifịnụnụ ifị alinafyo.
48006007	Mụngị̄syobaga mwịbēne, Kyala ātikobeligwa. Umụ̄ndu ịkutōndola fịfyo ịkubyala.
48006008	Uju ịkusopela mfịnyonyo fya mmbili, jo ịsakutondolaga ubufwe; lolo uju linga ịkusopela mwa Mbepo, jo ịsakutondolaga ubūmị bwa bwịla.
48006009	Buno buno lelo tungakatalaga ukubōmba īnụnụ; namanga linga tutịkufwa umōjo twịsakutōndolaga pakabalilo ka ntōndolo.
48006010	Lelo bo tuli nakabalilo, tubabōmbelege īnụnụ abāndu bōsa, fị̄jo aba tuli ba nyụ̄mba jimo nabo ndwịtiko.
48006011	Mụkēte amasị̄mbo ubunywamụ bo ndipakubasị̄mbila lilino ni kiboko kyangu jujune:
48006012	Abāndu aba bịkulōnda ukuboneka ubunụnụ ummbili mụ̄nyụma nukwịtụ̄fya; bịkubōmba sịsịsị ukuti ikikohekano kya Kilisịtị kingabatwalilaga īngubilo.
48006013	Bope ababụ̄tịgwa batịkusịkōnga īngomēlesyo, lolị bịkulōnga ukuti umwe mwambilile ububụ̄tịgwa ukuti mo bịtụ̄kifyege mmịbili gyinụ ukuti abēne babapīndwị̄le umwe.
48006014	Lolị une ndịsakwịtụ̄kifyamo sịku nkāndu kamo, lolị mwene nkikohekano kya NTWA gwitu Jesụ Kilisịtị; ukwendela nkikohekano ikị̄su kifwịle kumyangu, nịne mfwịle kukị̄su:
48006015	Ukubụ̄tịgwa pamo ukusitakubụ̄tịgwa kukaja na mbōmbo najimo, ifịpala ko kwandịgwa ukupāpịgwa.
48006016	Aba bịkulukōnga ululagilo lulūlu mbūmị bwabo, ulutēngāno nikisa fịjege nabo lujege nabo abēne nabāndu ba Kyala bōsa.
48006017	Ukumalisya: Najumo angāndisyaga ukūndamya une, namanga amakoko aga ndi nago mụmmbili gwangu gịkunāngisya ukuti une ndi ntumwa gwa Jesụ.
48006018	Lị̄pyana lya NTWA gwitu Jesụ Kilisịtị lyo lijege nimbepo sya mụ̄nda mmyinụ mwe bāmyitu. Amenị
49001001	Une Paulị, ne ntumịgwa gwa Kilisịtị Jesụ, mbwịgane bwa Kyala, ngubasị̄mbila mwe bāndu ba Kyala mwe mụli mụ Efesị, mwe mụmmwịtị̄ke Kilisịtị Jesụ.
49001002	Ilị̄pyana lijege nanụmwe, nulutēngāno ulu lụkufụma kwa Kyala Tāta na ku NTWA Jesụ Kilisịtị.
49001003	Atufịgwege Kyala Ugwịse gwa NTWA gwitu Jesụ Kilisịtị, Namanga nkwịkungisanịa na Kilisịtị atusajịle īsajo syosa isya Mbepo isya kumwanya.
49001004	Bo kikāli ikị̄su ukupelịgwa, Kyala ātusūngulị̄le ngānị ukuti tujege bāke mwa Kilisịtị, tujege bị̄kemo, kangi twe basịtakilema nakimo.
49001005	Panōngwa ja lugano lwake, atusūngulị̄le ngānị ukuti twịpelege bānāke mwa Jesụ Kilisịtị, bo sị̄syo syalinkyelị̄le umwene pabwịgane bwake.
49001006	Oko atuntụ̄fyege Kyala panōngwa ja bụkulūmba bwa ịpyana lyake ili ātōnelị̄le Mmwanake unkūndwe.
49001007	Mụ mmyake mo tuli nububāngị ubwa mwịlopa lyake Jesụ Kilisịtị, ko kuti ubuswe bwa ngịlanịo syitu, ukufwana nubwịngị bwa ịpyana lyake,
49001008	ili likindilị̄le ukutulefụkila, mmahala gōsa na nkusyaganịa syosa,
49001009	Kyala alinkubōmba isị ālinogonị̄le ngānị, alinkutubūla isya mbutị̄tu isya bwịgane bwake nubwịkyele bwake, ubu ābạ̄tikị̄le ngānị mwa Kilisịtị.
49001010	Ko kuti isị ātendekị̄sye ngānị ukuti ịse asịbōmbēge bo akabalilo kafịkịle, aka kufịbūngānịa fyosa mwa Kilisịtị, ifya kumwanya nifya pāsi.
49001011	Utūndu tōsa tụkubōmbịgwa ukufwana nulubạ̄tiko kangi nulutụmụlilo lwa Kyala; umwene Kyala ātusūngwịle uswe ịjolo ukuti tujege bāndu bāke mmbwịgane bwake nkuja na Kilisịtị, ukukōnga isị ālinogwịne ngānị liịjolo.
49001012	Po uswe twe twatalịle ukulubīka ulusūbilo lwitu mwa Kilisịtị, sịtubagị̄le ukubutụ̄fya ubukulūmba bwa Kyala.
49001013	Mụli uju nanụmwe mụlinkwịpela bāndu ba Kyala bo mụlipilị̄ke ilịsyu lya nalolị, īndumị inụnụ iji jabatwalị̄le umwe ubupokị. Mụlinkummwịtika Kilisịtị; umwene Kyala ukunangisya ukuti nanụmwe mụli bāke, mụlinkukolekelịgwa na Mbepo Mwịkemo uju āfị̄ngịle.
49001014	Mbepo jujuju jo kipingikilwa kya kunāngisya ukuti twịsakwambililaga fyosa ifị Kyala āfị̄ngịle kubāndu bāke, kangi ịkunāngisya ukuti Kyala ịsakubabānga lōsa abāndu bāke. Tubutụfyege ubusịsya bwake.
49001015	Ko kuno nanịne, bo mbilị̄ke ulwịtiko lwinụ ku NTWA Jesụ, nulugano lwinụ kubāndu ba Kyala,
49001016	ngalekamo sịku ukubagwila ulupị kwa Kyala. Ngubakūmbuka mụnyịpụ̄to syangu,
49001017	ukuti Kyala gwa NTWA gwitu Jesụ Kilisịtị, Tāta unsịsya, jo abapege Mbepo ugwa mahala nubusetulị bwa kummanya jūjo.
49001018	Ngusūma ukuti agakị̄ngulege amāso ga mụndụmbụla syinụ ukuti sịlubonege ulumụlị lwake, ko kuti mụlumanyege ulusūbilo lwa lubilikilo lwake mụno lujīlị̄le na mụno bujīlị̄le ubwịngị bwa busịsya bwa kilīngo kyake iki āfị̄ngịle kubāndu bāke;
49001019	na mụno bujīlị̄le ubukulūmba bwake ubukīndilisị ubwa maka gāke, mụli uswe twe twịtị̄ke. Amaka amakulūmba aga gịkubōmba nkāti mmyitu, gafwene na maka amakulūmba amakīndilisị,
49001020	aga ābōmbị̄le mwa Kilisịtị apa ansyusyaga mbafwe, alinkwenda nukutūgasya kukiboko kyake ikị̄līlo kumwanya.
49001021	Uko ko kuno Kilisịtị ịkulagila, ali pamwanya fị̄jo ukukīnda pabutwa, pabulagilị, pamaka na mbusịsya bōsa; nndagilị gwa ngamụ syosa isị sịkujobịgwa momma mwene nkị̄su iki, lolị na nkị̄su iki kịsakwịsaga.
49001022	Fyosa ịtolo Kyala afịbīkịle pāsi, pamalūndi gāke, kangi ammwimị̄ke ukuja ntu gwa tūndu tōsa utwa kipānga.
49001023	Ikipānga go mmbili gwa Kilisịtị, ubu bo bukwile bwa uju ịkukwila mōsamōsa ịtolo ntūndu tōsa.
49002001	Umwe ịjolo mwafwịle panōngwa ja ngịlanịo nubutulanōngwa bwinụ.
49002002	Pakabalilo kala aka ịjolo mụlinkwenda ukulukōnga ulwendo ulubị̄bị ulwa nkị̄su iki, mụlinkuntị̄la unndagilị gwa maka ga mụmpālānga, mbepo uju lilino nndagilị gwa bāndu aba batịkuntị̄la Kyala.
49002003	Nanụswe twesa twafwene nabo; tulinkwenda mfịnyonyo fya mịbili gyitu, tulinkubōmba isya bwịgane bwa mmbili nubwa nyịnogono; kangi nkajīlo kītu, tulinkuja bāna ba ngalalisị ukufwana nabāngi bōsa.
49002004	Umwene Kyala lolị gwa lupākisyo ulwịngị. Alinkutugana nulugano ulukīndilisị,
49002005	napapo uswe twali bafwe panōngwa ja ngịlanịo syitu, ātupelịle būmị lumo na Kilisịtị. Mo mụ mwịpyana lya Kyala mụno umwe mụbwagị̄le ubupokị.
49002006	Bo tuli pamopēne na Kilisịtị Jesụ, Kyala ātusyusị̄sye lumo nagwe, ukuti tukajege balagilị pamopēne nagwe kumwanya.
49002007	Alinkubōmba sịsịsị ukuti ntubalilo utu twịsakwịsaga, ịse atunāngisyege ubwịngị bwa ịpyana lyake ilịkīndilisị, mbōlōlo bwake kumyitu mwa Kilisịtị Jesụ.
49002008	Namanga mo mwịpyana mụno mụbwagị̄le ubupokị. Isyene sịsịsị sịkafụma namaka gīnụ, himma, fyo fyabupe fya Kyala.
49002009	Kangi sịkafụma mụmbōmbo syinụ, ukuti najumo angị̄tụ̄fyaga.
49002010	Namanga uswe tuli fịbūmbịgwa fyake, tupēlị̄gwe mwa Kilisịtị Jesụ ukuti tubōmbēge imbōmbo īnụnụ, twe Kyala atutendekekịsye ngānị ukuti mo twendege.
49002011	Bunobuno lelo mụkūmbukege ukuti ịjolo mwali bāpānja ịtolo ummbili, mwe mụkujobị̄gwa ukuja basịtakubụ̄tịgwa nāba babūtị̄gwa, ububụ̄tịgwa ubu bụkubōmbịgwa mụmmbili namaboko,
49002012	nukuti nkabalilo kala mụkāli na Kilisịtị, mwali bahēsya ịtolo kukikolo kya banya Ịsịlaelị, mwali bā kūnja kunyị̄tikano sya lufị̄ngo, mwali basịtalusūbilo, kangi mụkāli na Kyala nkị̄su iki.
49002013	Lolị lilino mwa Kilisịtị Jesụ, umwe mwe mwali kubutalị ịjolo, mụsegelesị̄gwe niịlopa lya Kilisịtị.
49002014	Namanga umwene Kilisịtị jo lutēngāno lwitu, atukamandēnịe twe twali pabili Abajụ̄ta na abapānja twịpelịle ukuja jumojwene, apāngwịle ilịmato ilya bulugu, ili lyatutapulēnịe.
49002015	Ālyomwịle ululagilo lwa Bajụ̄ta pamopēne ningomēlesyo syabo nutulagilo twabo, ukuti mmyake abapelege abāndu babili ukuja mụ̄ndu jumojwene umpya, bunobuno lelo alinkupela ulutēngāno.
49002016	Mụmmbili gwake Kilisịtị, alinkukigoga ikilugu kyabo mụ nkikohekano; bo babīli alinkubasajanịa na Kyala.
49002017	Po papo lelo Kilisịtị bo ịsịle, alinkubafụmụkisya īndumị inụnụ ija lutēngāno mwesa, kuli mwe bāpānja, mwe mwali kubutalị na Kyala na ku Bajụ̄ta aba bāli pabupị̄pị na Kyala.
49002018	Namanga kunjila jake uswe twesa, Abajụ̄ta nabāndu aba fịkolo ifị̄ngị, tubagị̄le ukusegelela kwa Tāta mwa Mbepo jumojwene.
49002019	Po papo lelo mụlekịle ukuja bāndu ba kūnja nukuja bahēsya, lolị mụli bajēnganịsị nabị̄kemo, mụli bāndu ba nnyụ̄mba ja Kyala.
49002020	Mụjēngị̄gwe palwalo lwa batumịgwa nabakụ̄ngụlụka, umwene Kilisịtị Jesụ jo ịpelịle ịbwe lya pāngụto ilịkulūmba.
49002021	Mmyake mo mụno īnyụ̄mba jōsa jị̄lūngisēnịe, ịkujikusya jịkwenda nukwịpela nyụ̄mba ja NTWA īnyị̄kemo.
49002022	Nkwịkūngịsanịa nagwe, nanụmwe mụjēngị̄gwe pamopēne mwesa, mwịpelege bo butugalo bwa Kyala mwa Mbepo.
49003001	Syo sịsyo lelo une ne Paulị, ne mpịnyịgwa gwa Kilisịtị Jesụ panōngwa jīnụ umwe mwe bāpānja, ngwịpụ̄ta kwa Kyala.
49003002	Ngusūbila ukuti mụpilị̄ke isya bwenelelị bwa ịpyana lya Kyala, ubu mbēgị̄gwe panōngwa jīnụ,
49003003	ukuti isya mbutị̄tu syanāngisị̄gwe kumyangu mbusetulị, bo papo mbasị̄mbị̄le mbupị̄mba.
49003004	Līnga mụkubala sịsịsị, mụbagị̄le ukukumanya ukusyaganịa kwangu kwa sya mbutị̄tu sya Kilisịtị,
49003005	Ịjolo abāndu bakakị̄ngulilị̄gwe isya mbutị̄tu isyo, bo apa lilino sisetulị̄gwe kubatumịgwa bāke abịkemo na kubakụ̄ngụlụka mwa Mbepo.
49003006	Ko kuti Mwịbāngilị abāpānja bope bị̄pelịle ukuja bịngilapo pakilīngo, nukuja ba mmbili gumo gwene, nukuja balilanịsị nabo ndufị̄ngo lwa mwa Kilisịtị Jesụ.
49003007	Une mbīkị̄gwe ukuja mmbōmbelị gwa Ịbāngilị mwịpyana lyake ilya pasịma ili āngūngị̄le Kyala, ili mbēgị̄gwe ukufwana nukubōmba kwa maka gāke.
49003008	Une ne ndi nnāndi ukubakīnda abāndu ba Kyala bōsa; lolị umwene Kyala āmbēle ilị̄pyana lilīli ukubafụmụkisya abāpānja ubukabị bwa Kilisịtị, ubu najumo umụ̄ndu akabwaganịamo,
49003009	kangi nukuti mbanāngisyege bōsa mbwelụ mụno lujīlị̄le ulubạ̄tiko lwa sya mbutị̄tu, isi syafịsị̄gwe ukufụma mụ mbukūlu mwa Kyala uju āfịpelịle fyosa,
49003010	ukuti nkipānga mo gabonekelege lilino amahala ga Kyala agā luko nuluko, kubalagilị na kubāmaka aba kumwanya.
49003011	Kyala ābōmbịle sịsịsị ukufwana na isị ālinogonị̄le nganị ukufụma lịjolo, isị ịsịle kusịbōmbela mwa Kilisịtị Jesụ UNTWA gwitu.
49003012	Mụli uju tuli nubukịfụ ukusegelela ndusūbilo, ndwịtiko lwa kummwịtika jūjo.
49003013	Po apa nịkubapyelesya ukuti mụngajētaga panōngwa ja kukubilwa kwangu uku nịkubakubililwa umwe, uku bo bụkulūmba bwinụ.
49003014	Po apa nịkumfụgamịla Tāta,
49003015	uju jo bufụmilo bwa fịkolo fyosa fya kumwanya na nkị̄su.
49003016	Ngunsūma Kyala, ukuti ukukōnga ubwịngị bwa bụkulūmba bwake, abapege amaka gākukakila mwa Mbepo;
49003017	nukuti ndwịtiko, Kilisịtị ajege mụndụmbụla syinụ, bo mụkwịkūmbila nukwịtoteka ndugano;
49003018	ko kuti mụjege namaka ukubwaganịa pamopēne na bāndu ba Kyala bōsa mụno bujīlị̄le ubwelēfụ, ubutalị, ubwịnufụ nubusolofụ.
49003019	Ena, mwendege nukulumanya ulugano lwa Kilisịtị ulu lubukīndịle ubumanyị bōsa, ukuti mwịsulege ịtolo mụfịkege pabwịsule bwa Kyala.
49003020	Kumyake umwene uju amaka gāke gịkubōmba imbōmbo mụ̄nda mmyitu, abagị̄le ukubōmba fị̄jo īngulūmba ukukīnda syosa isị tụkusūma pamo isị tụkwịnogona;
49003021	ulwimiko lujege kwa Kyala na nkipānga na mwa Kilisịtị Jesụ, kungulilo syosa, bwịla na bwịla; Amenị.
49004001	Po apa une ne mpịnyịgwa gwa NTWA nịkubapyelesya ukuti, amwendege ulwendo lwinụ lufwanege nulubilikilo ulu mwabilikilị̄gwe.
49004002	Bwịla mụjege nulwịjị̄syo, mụjege batēngamōjo kangi mụjege bafị̄ndang'oma, mụfịsanịlege ilyojo ndugano.
49004003	Mwịjūlege ukuja mbunyamụndu bwa mwa Mbepo, lubapịnyānịege lu lutēngāno.
49004004	Namanga ummbili guli gumogwene, na Mbepo jumojwene, bo mụmo nanụmwe mwabilikilị̄gwe ndusūbilo lumolwene.
49004005	UNTWA jumojwene, ulwịtiko lumolwene, ulōsyo lumolwene;
49004006	Kyala jumojwene Ugwịse gwa bōsa, uju ali pamwanya pali bōsa, ịkwendela mụli bōsa, kangi ali nkāti mụli bōsa.
49004007	Lolị twesa ịtolo mụno tujīlị̄le twambilị̄le ilị̄pyana ukufwana nikigelelo kya kikūngilwa iki atukūngịle Kilisịtị.
49004008	Po apa kalata ịkuti: Bo ịkufyuka kumwanya ābūkịle nabo abakolịgwa, ābapēle abāndu ifịkūngilwa.
49004009	Ilya kuti āfyukịle kumwanya lịkujoba sya fị̄kị̄? Lịkujoba isya kuti, ukwanda āsụlwịke pāsi kubujo bwa pāsi fịjo nkāti nkị̄su.
49004010	Umwene lolị uju āsụlwịke, jo jūjo āfyukịle kumwanya ukukīnda ikya kumwanya kyosa ukuti afịpelelege fyosa ukwịsula.
49004011	Kangi jo uju ābapēle bamo ukuja batumịgwa, abāngi ukuja bakụ̄ngụlụka, abāngi ukuja balūmbililị, abāngi ukuja bapụ̄tị nabāngi ukuja bamanyịsị.
49004012	Ābōmbịle sịsịsị panōngwa ja kubatēndekesya abāndu ba Kyala kumbōmbo ja bubōmbelị bwa Kilisịtị, ija kugujēnga ummbili gwa Kilisịtị,
49004013	ukufịka papo twesa twịsakufịkāngapo pabunyamụ̄ndu bwa lwịtiko, na pabumanyị bwa kummanya Umwana gwa Kyala, ukufịkapo pabunyāmbala ubupelelesye, ukufịka pakigelelo kya bukusị ubupelelesye bwa Kilisịtị.
49004014	Uswe tulekege ukuja bakeke aba bịkwelēla nukulabisịgwa kuno na kuno nummbelo gwa luko lōsa lwa lumanyịsyo, nubukomụ bwa bāndu, nubujanja, nubusyobị bwa kutusofya.
49004015	Lolị tubukōngege ubwanalolị ndugano, mụli syosa ịtolo tụkulilege mụ mmyake Kilisịtị uju jo ntu gwitu;
49004016	mụli uju ummbili gōsa gwịlūngisēnịe, gwịkamandenịe nubutūlị bwa tupụngụnyo tōsa, ukufwana nububōmbelị ubu kāpēgị̄gwe akajabo kamo kamo, ifị fịkugupela ummbili ukukula nukwịjēnga ndugano.
49004017	Po papo lelo nịkubasoka mụngamụ ja NTWA Nịkuti: Ukwanda lilino mụlekege ukwenda bo mụmo bịkwendela abāpānja mụnyịnogono syabo isya ịtolo,
49004018	aba īnyịnogono syabo sịli ningị̄sị, aba bị̄pelịle bahēsya kubūmị bwa Kyala, panōngwa ja busịtakumanya ubu buli nkāti mmyabo na panōngwa ja bukafụ bwa ndụmbụla syabo.
49004019	Abēne basobịle bakaja nisonị, bịkwịtāga ịtolo mbulufụ bwa bulogwe; bịkwịtụpika ịtolo pakubōmba īnyalị syosa mbunyonywe.
49004020	Lolị umwe mụkaja mo mụmo mwalimmanyị̄le Kilisịtị.
49004021	Sịli pabwelụ ukuti mwalimpilị̄ke nalolị, kangi mwamanyịsị̄sgwe ubwanalolị ubu bulimo mwa Jesụ.
49004022	Po apa lelo amụlulekege ulwendo lwinụ ulwa ịjolo, mụntāgege umụ̄ndu unkūlu gwa lwendo lwinụ ulutasị, uju ōnāngị̄ke mfịnyonyo fya busyobị.
49004023	Lolị mwịpelege bapya mụmbepo sya mụnyị̄bonelo syinụ na mụnyịnogono syinụ.
49004024	Amụmfwalege umụ̄ndu umpya uju apelelị̄gwe nkifwanị kya Kyala, mbugolofụ na mbwị̄kemo bwa nalōlị.
49004025	Bunobuno lelo amụbulekege ubutūngulu, mwesa mụjobēge ubwanalolị, umụ̄ndu gwesa nunnịne, Namanga twesa tuli tumbakāsya uju akā nnịne uju akā nnịne.
49004026	Linga mụkukalala, komma ukuti ubukalale bwinụ bubapelelege ukutula īnōngwa; kangi lingajongaga ilị̄suba bo mụkāli mụli ningalalisị.
49004027	Mụngampaga Setano ubujo.
49004028	Unhījị alekege angāndisyaga kangi ukuhīja, lolị kunụnụpo ukuti ị̄jūlege abōmbēge īmbōmbo īnụnụ namaboko gāke jūjo, ukuti jope ajege nako kamo akā kumpa uju akaja nako.
49004029	Gōsa amasyu amabị̄bị go mwandege mụngagasōsyaga nkanwa mmyinụ; akabalilo kōsa amasyu gīnụ gajege manụnụ aga gịkujēnga nukubatūla abāngi, ukuti gabapege ilị̄pyana aba bịkugapilika.
49004030	Kangi mụngampelelaga ubusụlụmanịe Mbepo Mwịkemo gwa Kyala; Namanga Mbepo uju kyo kimanyịlo kya Kyala kumyinụ iki kịkunāngisya ukuti umwe mụli bāndu bāke, kangi nukuti lilịko ilị̄sịku limo ili lịkwịsa apa Kyala ịsa kubabānga.
49004031	Po papo lelo amụbulekege ubukali bōsa, ningị̄mbuko, ningalalisị, nunjwego, namahēlụ pamopēne nububị̄bị bōsa ịtolo.
49004032	Lolị mụjege bōlōlo uju kunnịne uju kunnịne, mụjege nikibabilisị, mụswanege bo papo nanụmwe Kyala abaswelị̄le mwa Kilisịtị.
49005001	Po papo lelo amụnkongege Kyala, namanga umwe mụli bānāke abaganịgwa.
49005002	Mwendelege ndugano bo papo jope naKilisịtị ātuganịle uswe, kangi alinkwịnị̄nga mwene panōngwa jītu ukuja ịkemo, nukuja fya kwịkemēsya kwa Kyala ukuti ajege lūma ulunụnụ.
49005003	Lolị papo umwe mụli bāndu ba Kyala, po ubulogwe, nubunyalị bōsa pamo ubunyonywa tōsa, fyo fịngajobịgwangamo sịku mmyinụ.
49005004	Kangi sịngajangamo syope nimbelakinyanyasị, gōpe namasyu amakonyofụ pamo īsūnga īmbosyamịno, bo sịsịsị syo sịkabagila napanāndi kumyinụ; lolị amasyu agā kugwila ulupị kwa Kyala go gabagị̄le.
49005005	Mụmanyege ukuti najumo unndogwe pamo unnyalị pamo unnyonywatōsa (uju ịkwịpụ̄ta kufịfwanị), atịsakubwịngilapo ubutwa bwa Kilisịtị nubwa Kyala.
49005006	Najumo angabasyobaga namasyu ga ịtolo, Namanga go gāgo gịkubatwalila īngalalisị sya Kyala abanyalufụ̄jo.
49005007	Po papo lelo mụngajaga balilanịsị nabo,
49005008	namanga ịjolo po mwali ngị̄sị, lolị lilino mwịpelịle ukuja lumụlị mụ mụ NTWA. Po amwendege bo abāna ba nndumụlị.
49005009	Namanga uluseke lwa lumụlị bo bunụnụ bōsa, nubugolofụ, nubwanalōlị.
49005010	Mụsịgelege bunụnụ, mụsịmanyege isị sịnkyelịle UNTWA.
49005011	Mụngajaga balilanịsị mụmbōmbo sya mụngị̄sị isịta seke nasịmo, lolị mụsyelusyege pabwelụ,
49005012	mamānga sya sonị nukusịjoba isị bịkubōmba kubutị̄tu.
49005013	Lolị syosa isị linga sịbonị̄ke pabwelụ, bo sịpelịle ukuja lumụlị.
49005014	Po apa ilịsyu lịkuti: Lēmbuka gwe ugonịle utulo, usyukege mbafwe, po Kilisịtị ịsakukumụlikaga.
49005015	Mwandege fị̄jo lelo mụno mụkwendela, mụngajaga bo abāndu abasịtamahala, lolị mụjege bo abāndu abā mahala;
49005016	akabalilo kīnụ kōsa kajege ka mbōmbo, Namanga amasịku aga mabị̄bị.
49005017	Panōngwa iji mụngajaga bakonyofụ, lolị mụbwaganịege ubwịgane bwa NTWA mụmo bujīlị̄le.
49005018	Kangi mụngagālaga ubwalwa bwa māfị̄lu, namanga mo mụmo kulịmo ukwịbụlụlụsya, lolị mwịsulege ju Mbepo.
49005019	Bo mụkujoba nabị̄nūnụ po mwangalilege isabulị sya banya Ịsịlaelị, nisabulị sya lutụ̄fyo, nisabulị sya mwa Mbepo, mụmmwimbilege UNTWA nukunkubila amalōnge mụndụmbụla syinụ.
49005020	Bwịla ịtolo mụgwege ulupị mụli fyōsa kwa Kyala Tāta, mụngamụ ja NTWA gwitu Jesụ Kilisịtị.
49005021	Mwịlambikisanikisyege mwe bābo batupu panōngwa ja kuntị̄la Kilisịtị.
49005022	Mwe bakị̄kulu amụlāmbēge kubalume bīnụ bo apa mụkulāmba ku NTWA.
49005023	Namanga unndume jo ntu gwa nkasị, bo apa jope Kilisịtị jo ntu gwa kipānga, umwene Kilisịtị jo mpokị gwa kipānga, ummbili gwake.
49005024	Lolị bo apa ikipānga kịkulāmba kwa Kilisịtị, bunobuno bope nabakị̄kulu balāmbēge kubalume bābo mụli syosa.
49005025	Nanụmwe mwe banyāmbala, mụbaganege abakasị bīnụ bo apa jope Kilisịtị ākiganịle ikipānga, alinkwenda nukwịnị̄nga mwene panōngwa ja kipānga;
49005026	ukuti akyelusyege bo akisụkịle namīsị pamopēne niịsyu,
49005027	ko kuti umwene jūjo ị̄bīkilege ikipānga ikisịsya, ikisịtakababye nakamo, ikisịtangịnya nasịmo, pamo ikisịta natumo utūngi utu tuli bo tutūtu. Lolị ukuti kijege kị̄kemo, kijege kyelụ ịtolo.
49005028	Bunobuno fị̄kuti bope abanyāmbala babaganege abakasị bābo bo gi mịbili gyabo. Uju linga annganịle unkasị, jo ịjịganịle mwene.
49005029	Namanga najumo atịkugubēngamo sịku ummbili gwake, ịkuguswila nukugutendekesya, bo mụmo Kilisịtị ịkubōmbela kukipānga;
49005030	Namanga tuli tumbakāsya twa mmbili gwake.
49005031	Ko kuno kalata ịkuti: Umụ̄ndu ịsakunndekaga ugwịse nunna, ịsakummumililaga ju nkasị, lelo bo babīli bababa bịsakujaga mmbili gumogwene.
49005032	Isya kubutị̄tu sịsịsị syo ngulūmba nalolị; une lolị nịkummbala ju Kilisịtị nikipānga.
49005033	Lolị na jujumwe, umụ̄ndu gwesa annganege unkasị gwake bo mụmo ịjịganịle mwene, jope unkị̄kulu ị̄jị̄syege kunndume.
49006001	Mwe bāna umwe, amụbatị̄lege abapāpị bīnụ mụ NTWA, Namanga sịsịsị syo sịbagị̄le.
49006002	Ummwimikege ugūso nunyoko, lo lukomēlesyo ulutasị ulu luli nulufị̄ngo ulu lụkuti:
49006003	Po kwịsakunogaga, kwịsakugonaga fị̄jo nkị̄su iki.
49006004	Nanụmwe mwe bị̄sabo, mụngabakalalisyaga abānīnụ, lolị mụbakusyege nkubafụ̄nda nukubagolokesya mụ mụ NTWA.
49006005	Mwe batumwa, mụbīmịkege abakulūmba bīnụ ulwa mmbili, nulutēnde, nukutetema nindụmbụla īnyēlụ, mụfwanege mụkummbōla jo Kilisịtị.
49006006	Bomma ububōmbelị ubwa kuti babakētege abāndu, ukufwana nāba bịkuti tubakyelege ba bāndu; lolị mụjege bo abatumwa ba Kilisịtị, aba bịkubōmba ubwịgane bwa Kyala nindụmbụla jōsa.
49006007	Mụbōmbēge ninyịnogono īnụnụ, mụfwanege mụkummbōmbela UNTWA, bomma abāndu.
49006008	Mụmanyege ukuti kōsa akanụnụ aka linga umụ̄ndu ịkubōmba, ko ịsakwambililaga kāko ku NTWA, napa linga ntumwa napa līnga mwabuke.
49006009	Nanụmwe mwe bakulūmba mwe mụkubōmbelịgwa, syo mụbabōmbelege sị̄syo, mụlekege ukubatị̄lisya, mụmanyege ukuti mwesa pamopēne nabābo, mụli nu NTWA jumojwene uju ali kumwanya, jo atịkubasalila abāndu mbūndu bwābo.
49006010	Isya kubumalikilo lelo, syo nịkuti: Amụkakilege mụ mụ NTWA na mbukulūmba bwa maka gāke.
49006011	Amụfwalege ifịlwilo fyosa fya Kyala, ifya kubupīngila ubukomụ bōsa bwa Setano.
49006012	Namanga ubwịte bwitu tutịkulwa nabāndu, himma, lolị tụkulwa nabakulūmba, nāba maka, nabalagilakịsu bā mụngị̄sị jijiji, tụkulwa nifịlūndilo fya mbepo īnyalị ifya kumwanya.
49006013	Ko kuno nịkuti amwị̄gelekege ifịlwilo fyosa ifya Kyala, fyo fịbapelelege ukwima pị̄sịku ilịbị̄bị; bo mụlwịle ukufịka kubumalīkisyo, po mwimege.
49006014	Amwịmege lelo mwịfụ̄ndikililege ubwanalolị mụnsana, mụjege bagolofụ ukufwana mụfwele kyela pakipāmbaga;
49006015	ukunyonywa kwinụ kwa kufụmụsya Ilịbāngilị lya lutēngāno kufwanege fịlato fya mmalūndi gīnụ.
49006016	Pamwanya pali isị, mwegege ningulu ja lwịtiko mụli iji mụbagị̄le ukụsịmịkisyamo gyosa imịtịpulo gya mōto gya mmbị̄bị jula.
49006017	Amụfwalege ikitịlị kya bupokịgwa, mwegege nulūbo lwa Mbepo, ulu lyo ịsyu lya Kyala.
49006018	Ndwịpụ̄to lōsa na ndupyelesyo mwịpụ̄tilege mwa Mbepo nkabalilo kōsa. Amụjege māso mụli syosa sịsịsị ndūmīlisyo lōsa na nkubịpụ̄tila.
49006019	Mụnyịpụ̄tilege nanịne, ukuti mbēgịgwege ilịsyu na Kyala bo nịkwanda pakujoba, ko kuti nsịfụmụsyege nubukịfụ isya kubutị̄tu sya Ịbāngilị.
49006020	Une ndi mwimilị gwa Ịbāngilị ilyo napapo ulu lilino ndi mụnnyololo. Mwịpụ̄tege ukuti njege nkịfụ ukulijoba, bo papo līmbagị̄le ukulijoba.
49006021	Lolị ukuti umwe mụ̄manyege mụmo njīlị̄le une, syo ịkubabūlaga syosa ugwamyitu Tịkịka, ummbōmbelị unsūbilịgwa mụ NTWA,
49006022	uju nguntuma kumyinụ panōngwa jijiji, ukuti mụsịmanyege isyitu mụno tujīlị̄le, nukuti asịsūbisyege īndụmbụla syinụ.
49006023	Ulutēngāno lujege na bāmyitu, nulugano, pamopēne nulwịtiko, ifị fịkufụma kwa Kyala Tāta na ku NTWA Jesụ Kilisịtị.
49006024	Ilị̄pyana lijege nabo bōsa aba bannganịle UNTWA gwitu Jesụ Kilisịtị, nulugano ulusịtakōnāngikamo.
50001001	Uswe ba Paulị na Tịmotị, twe babōmbị ba Jesụ Kilisịtị tụkubasịmbila mwe bikemo mwesa mwe mụli mwa Kilisịtị Jesụ mụ̄Fịlịpị na mwe balindilila fịpanga mwe bakulūmba na mwe batūlị ba fịpanga.
50001002	Kyala Tāta nu NTWA Jesụ Kilisịtị abapege ilị̄pyana nu lutēngāno.
50001003	Bwịla bo nịkubakumbuka umwe nịkubagwila umwe ulupị kwa Kyala;
50001004	kangi akababilo kōsa aka ngubị̄pụ̄tila umwe mwesa nịkwịpụ̄ta nulusekelo,
50001005	pāpo nāgịle mụndūlịle mụmbōmbo ja kufụmụsya ilịbangelị ukufụma pịsịku lya kwanda ukwịsakufịka lilino.
50001006	Fyobēne ndi nubwanalōlị ukuti Kyala, uju ālyandịle imbōmbo inụnụ iji mmyinụ jo ịkujendesyaga ukwịsakufịka pịsịku lya Jesụ Kilisịtị.
50001007	Lelo syo sịmbagị̄le une ukubịnogona umwe, Namanga nịkubakumbuka bwịla umwe. Papo mụli balilanịsị bāngu mwịpyana ili Kyala āmbēle, na mụnnyololo mụmo napa nāli mwabuke pakulilwila nukulisisịmịkisya.
50001008	Kyala jo nkētị gwangu ukuti nịkujoba syanalolị apa nịkuti nịkubasyukwa mwesa ubusyūkwe ubu bụkufụma mụndụmbụla ja Kilisịtị Jesụ jūjo.
50001009	Nịkwịpụ̄ta ukuti ulugano lwīnụ longelelege ukukula, pamopēne nukusyaganịa ukwanalōlị namahala amapelelesye.
50001010	Ukuti mwịsalilege isị sịbagị̄le. Po lelo mwịse mụjege bēlụ ịtolo abasịta kababye pịsịku lya Kilisịtị.
50001011	Po ubūmị bwinụ bwịsakwisula īseke sya bugolofụ isị sịkwịsila mwa Jesụ Kilisịtị isyakummwịmikila nukuntụkifya Kyala.
50001012	Mwe bāmyitu, nị̄ganịle ukuti mụsyaganịe ukuti syosa isị syalinyāgịle sịbombịle isyakubāsya ilịbāngilị,
50001013	ukufụmila mụli sịsịsị abasịkali bōsa bakulindilila ikitāngālala nabāngi bōsa aba bāmēnye ukuti mbịnyị̄gwe mụnnyololo panōngwa ja kummbōmbela Kilisịtị.
50001014	Ukupịnyịgwa kwangu mụnnyololo kubapelị̄le abāmyitu bābịngị ukuja nulwịtiko mụ NTWA, nukukindilila ukuja bakịfụ pakulijoba ilịsyu lya Kyala kisịta lutēnde nalumo.
50001015	Bamo nalolị bịkumfụmụsya Kilisịtị kunōngwa ja būfị nukulwāna, abāngi lolị, bo bịkūmfụmụsya Kilisịtị mụnyịnogono inụnụ.
50001016	Bababa bịkubōmba sịsịsị ukufụmila ndugano papo bāmēnye ukuti une mbēgị̄gwe na Kyala imbōmbo ja kulilwīla ilịbāngilị.
50001017	Abāngi batịkumfụmụsya Kilisịtị mbwanalōlị bikwịlondela ubukulūmba bwa kuja nabo bēne, bịkwịnogona ukuti po ubutolwe bwangu mụnnyololo bụkōngelelaga ubwịngị.
50001018	Sịsịsị syo sịkaja na mbōmbo! Une nịkusekela mụnjila syosa ịtolo nsyabusyōbị na nsyanalōlị, mụno ikufụmụkisịgwa Kilisịtị. Une nịkūmīlisyaga ịtolo ukusekela,
50001019	Namanga mmenye ukuti mụnyịpụ̄to syinụ nubutūlị ubu bụkufụma mwa Mbepo gwa Jesụ Kilisịtị mo nịsakubwagilaga ubupokị.
50001020	Isị nịkulonda fịjo nukusūbila syo syakuti nangịsakutolịgwaga sịku mụmmbōmbo jangu, lolị ntubalilo tōsa na fịjo nkabalilo kakakā fịkuti nị̄sulege ubukịfụ, kokuti Kilisịtị īmikịgwege mụmmbili gwangu linga mo mmbūmị bwangu pamo mbufwe bwangu.
50001021	Une kumyangu ubūmi jo Kilisịtị, ubufwe kokukaba.
50001022	Lolị lelo līnga ukujako kubūmị kukumbelela ukubōmba inụnụ fịjo, kali nịsalile ifịkị ubūmị nubufwe!
50001023	Nịkolenịe kunjila ịbili! Nịkulōnda fị̄jo ukusụmụka ukuti ngajege na Jesụ, isi syo nụnụ sịkindilị̄le,
50001024	lolị kunōngwa jīnụ, sịkulōndịgwa sịkindilị̄le ukuti une nendelelege ukujako kubūmị.
50001025	Isị syo ndi nubwanalōlị nasyo ngusyāla nanụmwe pakubatūla mụmbōmbo ja kukūla nukubōngela ulusekelo ndwịtiko.
50001026	Po lelo po ndi pamopēne nanụmwe kangi, po mwịsakōngelelaga ukwịtụ̄kifya mmyangu bo mwịkūngile mwa Jesụ Kilisịtị.
50001027	Lilino, īmbala syo syakuti fikuti injila jīnụ ja bumị jijege bo mụmo ilịbāngilị lya Kilisịtị lịkulōndela, kokuti linga nịsịle pamo ngịsa kukubakēta mmbilikege ukuti mwimịle mụmbepo jimojēne, mụli ndụmbụla jimo jene mụbāmbịle pakulwila ulwịtiko lwa ịbagilị.
50001028	Mungabatị̄laga abalugu bīnụ, bwịla ịtolo mụjege bakafu, sịsịsị syo sịkubanangisyaga ukuti bị̄sakutolịgwa nukuti umwe mwịsakutola, namanga jo Kyala uju ịkubapa umwe ubutolị.
50001029	Buno umwe mụkungilịgwe isya kummbōmbela Kilisịtị, momma mwene nkummwịtika lolị mope nankukubilwa.
50001030	Lilino po mụbagị̄le ukujamo nkulwa ubwịte pamopēne nanịne. Bo bu bwịte bulabula ubu mwalimbwene bo ngulwa ịjolo, po apa mụkupilika bo būbo ngāli ngulwa nalilino.
50002001	Ubūmị bwinụ bwa mwa Kilisịtị bụkubapa amaka, kangi ulugano lwake lụkubasūbisya. Mbepo abapelịle ukuti mụjege balilanịsị, mụli bōlōlo kangi mụkupakisania.
50002002	Lelo nịkubasūma fị̄jo umwe ukuti mụnyịsusyege nulusekelo bo mụli nyịnogono sịmosyene, lugano lumolwene, mōjo gumogwēne kangi bo mụli ndụmbụla jimojēne.
50002003	Mụngabombelaga nasịmo mbwịmị pamo mmatị̄ngo, lolị mḅōmbelege ndwịjị̄syo, bwịla mụbịnogonege abāngi ukuja bakulūmba ukubakīnda umwe.
50002004	Umụ̄ndu gwesa angakētaga sịsyake syene, akētege nisya nnịne.
50002005	Akajīlo aka fikuti mụjege nako kajege ko aka ālinako Jesụ:
50002006	Bwịla ịtolo āli nu bubūmbe bwa Kyala, lolị akinogonaga ukuti ukuja bo ju Kyala kwa kwegela kumaka.
50002007	Lolị mbwịkemo bwake mwene, alinkubuleka ububūmbe bwa bụkulūmba Alinkwēga ububūmbe bwa butumwa Alinkufwana mụ̄ndu ịtolo mụ̄nyụma alinkuboneka ukuti mụ̄ndu.
50002008	Alịjịsị̄sye alinkwēga mụ̄njila ja kwịtika nukufwa ubufwe bwa kufwīla pakikohekano.
50002009	Ko kuno Kyala alinkumfyusya alinkwenda nukumpa īngamụ iji jisịkīndile īngamụ syosa ubukulūmba.
50002010	Bunobuno lelo, ndwimịko lwa ngamụ ja Jesụ ifịpelịgwa fyosa ifya kumwanya nifyapasị nifya kūsi kukị̄su mo fịkumfugamịlịlaga.
50002011	Kangi īndimị syosa sịsakumfụmụsyaga Jesụ Kilisịtị ukuja jo NTWA, mo bwịsakubonekela ubusịsya bwa Kyala Ugwị̄se.
50002012	Buno buno lelo mwe bị̄nāngu fịjo, bo apa bwịla mwakongaga isị nābabūlaga bo ndi nanụmwe, sị̄sakukindilila ubunụnụ linga mụkunyị̄tika lilino bo ngaja nanụmwe. Mwendelelege ukubōmbela ndutị̄lo na nkutetema,
50002013	Namanga bwịla ịtolo jo Kyala uju ịkubōmba nkāti mmyinụ, isi mụkulōnda na isi mụkubōmba ukukōngana nubwigane bwake.
50002014	Kukuti kāndu mụbōmbēge kisịta kwịbunēsya pamo ukukānịka,
50002015	kokuti mjege bēlụ swē bo abāna ba Kyala abapelelesye aba bajēngịle nkisu kya lonāngiko kangi ikyabāndu abatulanōngwa. Fikuti mụbalege nkāti mmyabo ukufwāna ndōndwa isị sịkumụlịka kumwānya,
50002016	bo mụkubapa ilịsyu lyabūmị, kokuti pabusịku bwa Kilisịtị nịsenịtukifyege mmyinụ, pāpo sịsakunāngisya ukuti ukwịjūla kwangu ni mbōmbo sịkāli sya kutāga ịtolo amaka.
50002017	Napa linga ilịlopa lyangu lịkōnigwa ukuja ịkemo lya bubōmbelị bwa lwịtiko lwinụ, syo nịkusekela, kangi nịkusekela pamopēne nanụmwe.
50002018	Bo mụtēndekege nanụmwe fịkuti mụsekelege lumo nanịne.
50002019	Linga Kyala ịganịle, nịkusūbila ukuti nịsakuntuma Tịmotị kumyinụ nakalīnga ukuti nhobokege ukupilika isya kumyinụ.
50002020	Mwene ịtolo jo uju īnyịnogono syake sịfwene nisyangu, uju abaganịle nalolị umwe.
50002021	Umụ̄ndu gwesa ujūngi ali nimbōmbo sịsyake syene, syomma isị ịkusịlōnda Kilisịtị.
50002022	Nanụmwe jujumwe mụmēnye mụno abonekị̄le ubunụnụ, ukufwāna mwana nugwịse tubōmbịle pamopēne imbōmbo ja ịbāngilị.
50002023	Jo nịkusūbila ukuntuma nakalīnga, linga nsyagenie isi sịkūnyagaga.
50002024	Kangi ngusubila mụ NTWA ukuti une jujune nịne ngwịsaga nakalīnga.
50002025	Lilino nāgịle kunụnụ ukuntuma kumyinụ unkamụ gwitu Epafụlotịtị, uju mmbōmbanịsị Mwịnāngu kangi nsịkali Mwịnāngu uju ābōmbịle imbōmbo ija kuja ntumịgwa gwinụ pakundūla une.
50002026	Asyukịlwe ukubabona, kangi sinnyomwịsye fịjo apa mụpilị̄ke ukuti abinịle.
50002027	Nalōlị ābịnịle āponịle ukufwa. Lolị Kyala ālimpkakị̄sye ịtolo jomma mwene lolị na jujune, ālimbokịle kubusụlụmanịe ubukulūmba fị̄jo.
50002028	Une ngulōnda fịjo ukuntuma kumyinụ ukuti mwịsemụhoboke kangi bo mụmmbwene, po nanịne, ubusụlụmanịe bwangu bwịsakujōngaga.
50002029	Lelo mụmwambililege nulusekelo ukuja mwịtikị mwịnīnụ mụ NTWA.
50002030	Namanga akabupakị̄sye nubūmị bwake āponịle ukufwa kunōngwa ja mbōmbo ja Kilisịtị ukuti mbēgịgwege ubutūlị ubu umwe mwịbēne mụkābagị̄le ukūmba.
50003001	Isyakumalīkisya lelo mwe bāmyitu syo syakuti: Amụsekelege mụmụ NTWA. Ndịkukatala sịku une ukubasị̄mbịla kangi sịsyo Nabasị̄mbị̄le umwe, kanụnụ ukusịpilika kabili kabili.
50003002	Mụje māso naba bịkubōmba inyāli, aba bafwēne bo īmbwa, aba bịkusịkakila isya kwịbuta umbili.
50003003	Jo uswe, bakaja bo bēne aba bambilị̄le ububụ̄tịgwa bwa nalolị, Namanga tụkwịpụ̄ta kwa Kyala ukwendela mwa Mbepo, kangi tụkusekela mbūmị bwitu bo twịpịnyenịe na Jesụ Kilisịtị. Tutịkusūbila nsyakwịbụta ummbili,
50003004	nalolị nanịne nābagị̄le ukusyimịka isyammbili, nalinga ājangapo jumo umụ̄ndu uju ịkwịnogona ukuti abagị̄le ukusyimịka isyammbili sịsịsị, po angīndaga lelo une?
50003005	Une nabụ̄tịgwe bo mmalịle unndungu gumo ukufụma nkupapịgwa. Ndiny'Ịsịlaelị ikikolo, ndi gwa ndujụ̄ngụ lwa Benjamịnị. Ndi Nhịbuli fịjo. Mụ̄ndagilo mo nāli Mfalịsaị,
50003006	Ndinkwịjūla fịjo ukukifwima ikipānga, nsyabugolofu mo ndinkujobịgwa ukusịtakuja na ịbabye nalịmo.
50003007	Ifị ịjolo nạ̄tigi bukabi ngabịle lolị lilino kunōngwa ja Kilisịtị ngufịbona ukuti bukaja bukabị.
50003008	Fyomma fyene fịlafịla ngufịbona, fyosa ịtolo ukuti bukaja bukabị napanāndi kunōngwa ja kujapo ifị fịkindilịle ubupala, ukummanya Kilisịtị Jesụ UNTWA gwangu. Mfịtāgịle fyōsa kunōngwa jake, fyōsa ịtolo ngufị̄nogona ukuja mị̄ndu gya kutāga kwịjala, ukuti nunkabe Kilisịtị,
50003009	nukwịpịnyanịa nagwe lōsa. Une ndịkulōnda kangi ubugolofụ nkusịkōnga ingomēlesyo, lilino ndi nubugolofụ ubufụma nkummwịtika Kilisịtị, ubugolofụ ubu bụkufụma kwa Kyala kangi ubu bwịtolị̄ke ndwịtiko.
50003010	Isị ngusịlonda syene syo syakummanya Kilisịtị, nukugamanya amaka ga kusyuka kwake, ukulīlanịla nagwe īngubilo syake nukufwāna nagwe mbufwe bwake.
50003011	Ndusūbilo lwa kuti nịne jujune nịse nsyusịgwege ịkufụma mmbafwe.
50003012	Ndịkwịtụfya ukuti ndolịle pamo ngabịle ubugolofụ ubupelelesye. Ndimo ngwijūla ukukaba ifyakūsesya une namanga Kilisịtị ambalile ukuja gwake jūjo une.
50003013	Mwe bāmyitu ndịkwịnogona ukuti ngabịle ifya kūsesya fịfịfị, lolị sịli sịmosyene une isyakubōmba, ko kwịbwa isị sịkīndịle syosa ngwijūla ukusịfịkila isị sịkwịsaga.
50003014	Po lelo ngugoloka ịtolo ukubopela pabumalīkilo bwa fịnganịlo ukuti ngabēge ifyakūsesya ifị Kyala ịkutubilikila kukwambilila ubūmị bwa kumwanya, mwa Jesụ Kilisịtị.
50003015	Twesa twe tụkulịle mụmbepo tujege nakajīlo bo kakakā. Lolị linga bamo nkiluūndilo kyinụ bali nakajīlo aka kali pasịma, Kyala ịsakubakịngulilaga.
50003016	Lelọ syo syakị isyo linga bo sịli uko twendelelege ukubōmba bo sịsyo tulagilị̄gwe ukusịkōnga ukwịsakufịka lilino.
50003017	Mwe bāmyitu, mụngalekaga ukūngōnga une mụno ngubōmbela. Mubakētege aba bịkukōnga isyakukētelamo inụnụ isị twabanāngị̄sye umwe.
50003018	Mbabūlịle sịsịsị kākị̄ngị ulutasị, lilino ngwandisya ukubabūla ngulila namāsosị nịkuti: Balịko bābịngị aba ubūmi bwabo bụkubapela ukuja balugu ba bufwe bwa Kilisịtị bwa pakikohekano. Bịkulabila kukupyutịgwa, namanga bịkumogela, bịkutwịnogona tūntūdu twa nkisu mụno twene.
50003019	Kangi Kyala gwangu ịsakubapaga fyosa ifị mụkulōnda ukukōngana nubukabị bwake mbukulūmba ubu buli mwa Kilisịtị Jesụ.
50003020	Loli uswe ubwenekaja bwitu buli kumwanya kuno ịkufumaga ukwịsa umpokị gwitu, UNTWA Jesụ Kilisịtị uju tụkunngụ̄lila nubusyukwe ubwịngị.
50003021	Umwene ịsakugyandulaga imịbili gyitu imyonywa, igi gịkufwa, isakugipelelaga ukufwāna nummbili gwake umwimikịgwa mmaka gāke ga kufịlambikila fyosa ịtolo pakị̄su.
50004001	Lelo mwe bāmyitu, mwe mbaganịle fịjo, umwe nịkubasyukwa. Mụkumbelela fịjo ukusekela, kangi ngubamogela fịjo! Mbumị bwinụ mwe bāmyitu bo mwịtotekege bunobuno mụ NTWA.
50004002	Nịkubasūma fịjo ba Jotịja na Sịntịke ukuti mụmanyanege ulwa bunyamụndụ mụ NTWA.
50004003	Nanụngwe bububo gwe mmbōmbanịsị mwịnāngu unsūbilịgwa nịkukusūma ukubatūla abakị̄kulu aba, namanga bịjūlịle fịjo pamopēne nanịne ukufụmụsya ilịbāngilị, na Kelementị bububo nabāngi bōsa bo bandūlaga imbōmbo, aba īngamụ syabo sili mwa kalata gwa bumị.
50004004	Amụsekelege bwịla mụ NTWA. Kangi nịkwandisya nịkuti: Amụsekelege!
50004005	Mụbonekege ubutēngamōjo kubāndu bōsa.
50004006	UNTWA ali kifụkị ukwịsa. Mụngị̄katasyaga na kāndu nakamo mụnyịnogono syinụ, lolị mụnyịpụto syinụ syosa munsūmege Kyala ifị mụfụ̄mbịlwe, bwịla ịtolo mụnsūmege nindụmbụla jōsa nukunngwila ulupị.
50004007	Ulwene ulutengano lwa Kyala, ulu lugakindịle gōsa amahala ga bāndu lukusyubātilaga īndụmbụla syinụ ninyịnogono syinụ mwa Kilisịtị Jesụ.
50004008	Isyakumalīkisya lelo mwe bamyitu: Mụnyịnogono syinụ sị̄sulege syene inụnụ isị sībagị̄le ukutụfịgwa, isyanalōlị, īngulūmba, īngolofụ, īnyēlụ, inụnụ pakusikēta na isị sịbagị̄le ukwimikịgwa.
50004009	Mụsịbōmbēge isị mwamanyị̄le kangi isị mwalyambilị̄le kumyangu, syo ịbili, īfụma mmasyu gangu nifụma mụmmbōmbo syangu. Po Kyala uju ịkutupa ulutengano ịsakujaga nanụmwe.
50004010	Nịkusekela fịjo mụ NTWA ukuti lilino mwandị̄sye, kūnyụma kukabalilo akatalị, ukunangisya ukuti mụkūnyinogona, lolị nalūlutasi mwanyīnogonaga lolị mụkākāgịle ịtolo akabalilo. Ndịnkubala ukuti mwalekịle ukumbākisya, lolị mụkākāgịle akabalilo ka kusịbōmbela sịsịsị.
50004011	Kangi sịsịsị ndịkujobela ukuti papo ngwịbona ukutāgịgwa, keta mmanyị̄le isya kufwana nafyo fịfyo linga ndinafyo.
50004012	Une nịsịbị̄le nukuja nafyo kangi nukuja nafyo ifị fịkulefụka ubwịngị. Nsịmenye isyakubutịtu sịsịsị ukuti pōsa ịtolo, pakabalilo kōsa, syosa sịfwene ịtolo kumyangu, linga nịkwị̄te pamo ndi ninjala, na linga ndinafyo fịngị fịkēlịlwe, pamo linga ndinafyo fịnāndi fịpela kisa.
50004013	Nafịmo ifyakūndola une mbutūlị bwa Kilisịtị uju ịkūmba amaka.
50004014	Lolị mụbōmbịle kanụnụ apa mụndūlịle mbutolwe bwangu.
50004015	Une, mwe Bafịlịpị, mụsyagēnịe fị̄jo ukuti bo ngusụmụka ukufụma Mụmaketonịja mmasịku ga ịjolo aga kulūmbilila īndumị inụnụ mwali mwe kipānga mwịbēne mwe mwandūlaga une,
50004016	kangị bo ngulōnda ubutụlị mụ Tesalonịkị, umwe mwandumilaga.
50004017	Kukaja ko kuti ngulōnda ifyabupe; lolị ngulōnda īseke isị sịkōngelapo ukubāluka kumyinụ.
50004018	Lelo lilino ndinafyo fyosa, fị̄kindilị̄le, ịtolo; nịkwịte bo nāmbilị̄le kwa Epafụlotịtị ifị mwālindumị̄le, ulūma ulunụnụ, ilịkemo ili libagị̄le ili linkyelịle Kyala.
50004019	Kangi Kyala gwangu ịsakubapaga fyosa ifị mụkulōnda, ukukōngana nubukabị bwake bwa mbukulūmba ubu buli mwa Kilisịtị Jesụ.
50004020	Ulwimiko lujeko kwa Kyala gwitu, Tāta, bwịla na bwịla. Amenị.
50004021	Mubaponie bōsa abị̄kemo aba bali mwa Kilisịtị Jesụ. Bikubaponịa abakilisịtị abị̄nīnụ aba ndinabo kuno.
50004022	Abāndu ba Kyala bōsa kuno bịkubaponịa, fịjo ukukīndilila aba bali pakitāngālala kya Malafyale (unkulūmba) Kesale.
50004023	Ilị̄pyana lya NTWA Jesụ lijege nimbepo syinụ.
51001001	Une Paulị ne ntumịgwa gwa Kilisịtị Jesụ, mbwịgane bwa Kyala, na Tịmotị ugwamyitu,
51001002	tụkubasị̄mbila umwe mwe bāndu ba Kyala, mwe basūbilịgwa mwa Kilisịtị, mwe mụli mụ Kolosị tụkuti: Ilị̄pyana lijege nanụmwe, nulutēngāno ulufụma kwa Kyala Tāta.
51001003	Bwịla bo tụkubị̄pụ̄tila, tụkugwa ulupị kwa Kyala Ugwịse gwa NTWA gwitu Jesụ Kilisịtị.
51001004	Namanga tupilị̄ke isya lwịtiko lwinụ mwa Kilisịtị Jesụ, nulugano ulu mụli nalo kubāndu ba Kyala bōsa,
51001005	panōngwa jalusūbilo ulu mụbikilị̄gwe kumwanya, ulu mwalupilị̄ke lījolo mwịsyu lya nalolị ilya ndumị īnụnụ,
51001006	ilịbāngilị ili lị̄sịle kumyinụ, bo apa nkị̄su, bo apa nkị̄su kyosa lịkupa īseke nukukula, mo mụmo lijīlị̄le na mmyinụ, ukufụma pị̄sịku lilyo mwalipilikị̄le nukulyaganịa ilị̄pyana lya Kyala mmbwanalolị.
51001007	Mwamanyịsị̄gwe isya ịpyana lya Kyala na Epafụla, ummbōmbị umwịnītu unnganịgwa, uju jo mmbōmbelị unsūbilịgwa mwa Kilisịtị panōngwa jīnụ.
51001008	Jo atupāngị̄le isya lugano lwinụ ulwa mwa Mbepo.
51001009	Ko kuno nanụswe, ukufụma pị̄sịku lilyo tupilikege sịsịsị, tukalekamo sịku ukubị̄pụ̄tila nukubasūmila, ukuti mụfịkēngepo pabumanyị bwa bwịgane bwake, mmahala na nkusyaganịa kōsa ukwa mwa Mbepo.
51001010	Ukuti ulwendo lwinụ lummbagilege UNTWA, nukuti mụnkyelege mụli syosa, bo mụkupa īseke mụmbōmbo syosa īnụnụ, nankōngelapo ukummanya Kyala.
51001011	Mụkakilege mmaka gōsa, ukufwana namaka ga bụkulūmba bwake, mbufịsalyojo na mbufị̄ndang'oma nulusekelo.
51001012	Bo mụkugwa ulupị ku Gwịsēmwe uju atupelị̄le ukuja bị̄ngilanịsị pakilīngo iki Kyala ababīkị̄le abāndubāke mbutwa bwa lumụlị.
51001013	Umwene joatupokịle kumaka ga ngị̄sị, atusāmị̄sye nukutwịngisya mbutwa bwa Mwanāke;
51001014	mụno tubwagị̄le ububāngịgwa ubuswe bwa mbị̄bị.
51001015	Kilisịtị jokifwanị kya nalolị iki kịkuboneka, ikya Kyala uju atịkuboneka. Umwene jo mwana gwa kipānda, jo nkulūmba kufịpelịgwa fyosa.
51001016	Namanga fyosa fyapelelị̄gwe mụmmyake jūjo na Kyala, ifya kumwanya nifya pāsi, ifị fịkuboneka nifị fị̄tịkuboneka, nalīnga fịkota fya butwa, nalīnga bunyafyāle, pamo bụkulūmba pamo maka; fyosa ịtolo fyapelelị̄gwe mụmmyake kangi panōngwa jake.
51001017	Umwene Kilisịtị āliko bo fịkāli fyosa, kangi fyosa ịtolo fị̄kamandēnịe mụ mmyake.
51001018	Umwene jontu gwammbili gwake, ugu kyo kipānga; jo bwandilo, kangi jo gwa kipānda ukufụma mbafwe, ukuti ajege ntasị mụli fyosa.
51001019	Namanga syalinkyelị̄le Kyala, ukuti Umwana ajege nubupelelesye bōsa ubwa Kyala nkāti mmyake.
51001020	Kangi nukuti mụ mmyake, mo fyosa nalīnga fya pāsi nalīnga fya kumwanya fịsajanege nagwe Kyala, bo apelịle ulutēngāno nị̄lopa lyake lya pakikohekano.
51001021	Kubwandilo uko umwe mwali kubutalị naKyala, mwali balugu bāke panōngwa ja nyịnogono syinụ nimbōmbo syinụ īmbị̄bị.
51001022	Lilino lelo panōngwa jabufwe bwa Mwanāke uju ālị̄sịle nkị̄su, Kyala abasajēnie nagwe ukuti abatwalege nkyenị mmyake mwe bị̄kemo mwe basịtakilema nakimo, mwe bēlụ ịtolo.
51001023	Lolị isị sịkulōndịgwa kumyinụ, syo sya kuti mụjege ndwịtiko, mwịkūmbilege, mwị̄totekege, kangi mụngasegukāngamo ndusūbilo lwa ndumị īnụnụiji mụpilị̄ke, iji jilūmbililị̄gwe kufịpelịgwa fyosa nkị̄su. Lyo Ịbāngilị ili une ne Paulị ndi mmbōmbelị gwake.
51001024	Lilino lolị nịkwịkyela mụngubilo isị ndinasyo panōngwa jīnụ, kangi nịkumalisya nummbili gwangu ikyagi kyangubilo sya Kilisịtị, panōngwa ja mmbili gwake, ugu kyo kipānga.
51001025	Ndi iki une mbīkị̄gwe ukuja mmbōmbị gwake, ukufwana nubwenelelị bwa Kyala ubu mbēgị̄gwe panōngwa jīnụ, ukuti ndimalisyege ilịsyu lya Kyala;
51001026	nịkubala isya kubutị̄tu isị syafịsị̄gwe akabalilo akatalị fị̄jo kubāndu, bōsa ukwanda liịjolo bwịla na bwịla, lolị lilino sịli pabwelụ abakị̄ngulị̄le abāndu bāke.
51001027	Ulubạ̄tiko lwa Kyala ko kubabūla abāndu bāke isya kubutị̄tu īngulūmba isị nubusịsya ubukulūmba ubu bwa bāndu bōsa. Isya kubutị̄tu sịsịsị, syo isị: Kilisịtị ali nkāti mmyinụ, syo isị sịkunāngisya ukuti umwe mụli nulusūbilo ukujamo mbukulūmba bwa Kyala.
51001028	Po apa tụkumfụmụsya Kilisịtị kubāndu bōsa; tụkubasoka nukubamanyịsya abāndu bōsa, mmahala gōsa, ukuti tuntwalege kukuti mụ̄ndu nkyenị mwa Kyala, bo akakile mpelelesye ịtolo mwa Kilisịtị.
51001029	Syo sị̄syo nịkwịjūla nukubōmba īmbōmbo namaka ga Kilisịtị aga gịkubōmba īmbōmbo nkāti mmyangu.
51002001	Namanga ngulōnda ukuti umwe mụmanye mụno nịkwịjūla fị̄jo pakubōmba īmbōmba panōngwa ja bāndu ba mụ Laotịkịja, na panōngwa ja bōsa aba bakāmbonamo sịku mmāso.
51002002	Nịkubōmba sịsịsị ukuti basūbisịgwege īndụmbụla syabo, bị̄kungisanịege ndugano, bajege nubukabị bwa kufịkapo ukusyaganịa mụnyịnogono isya kubutị̄tu sya Kyala, isị jo ju Kilisịtị;
51002003	uju ikyuma kyosa ikya mahala nikya bumanyi fị̄bīlị̄le mụ mmyake.
51002004	Po apa nịkubabūla nịkuti najumo āngịsakubasyobaga namasyu napa linga pope manyāfụ fị̄jo.
51002005	Namanga napapo linga une ngajako ummbili, lolị mụ̄mbepo ndinanụmwe. Nịkusekela bo nịkulukēta ulubạ̄tiko lwinụ, nukwịtoteka kwa lwịtiko lwinụ mwa Kilisịtị.
51002006	Bo mụmo mụmmwambilị̄le Kilisịtị Jesụ UNTWA, mo mụmo mwendelege mụli jūjo.
51002007	Mwịkūmbilege nukwịjēnga mụ mmyake, mwịtotekege ndwịtiko bo papo mụmanyịsị̄gwe, mụlefụkege ịtolo nkugwa ulupị.
51002008	Mwendege najumo angabapelaga bakolịgwa nubuganamahala ga kị̄su; nubusyobị bwa ịtolo ubwa bāndu, ubwandịlo bwake syo manyịsyo isya nyị̄ho sya bāndu nisya mụmbepo īndagilị sya nkị̄su, isị sịkafụma kwa Kilisịtị.
51002009	Namanga mmyake mo bulimo ubupelelesye bwa Kyala mmbubūmbe bwa mmbili,
51002010	nanụmwe mwịpelịle ukuja bapelelesye mụ mmyake, uju jo ntu gwa bulagilị bōsa namaka gōsa.
51002011	Mụli jūjo mo mwabụ̄tilị̄gwe ubu bukaja bwa maboko, bo mụkwīfūla ummbili gwa būndu, bo bubụ̄tịgwa bwa mwa Kilisịtị ubwabubāngị ngị.
51002012	Mwasyilīgwe lumo nagwe nndōsyo, kangi mo mụmo mwasyusị̄gwe nagwe ndwịtiko, ulwa kugị̄tikila amaka ga Kyala, uju ansyusyaga mmbafwe.
51002013	Lelo nanụmwe akabalilo kamo mwali bafwe ịtolo mụ̄ngịlanịo, na mbusịbabutụ̄tịgwa bwa mụmmbili gwinụ papo mwali bā fịkolo ifị̄ngị. Lolị umwene Kyala ābapēle umwe ubūmị pamopēne na Kilisịtị. Kyala ātuswịle īmbị̄bị syitu syosa;
51002014	ālyomwịle kalata gwa nōngwa syitu, uju twalịmo utukomēlesyo utu twatumelelaga, alinkunsosyapo (kalata) nukunkomela pakikohekano,
51002015	bo ịkubafụ̄la ifịlwilo abalagilị nabāmaka, alinkubapela ukuja kāndu ka kusekịgwa pabwelụ, apa ābatolelaga mụ nkikohekano.
51002016	Po papo lelo angajangako najumo ugwa kubalōnga panōngwa ja fị̄ndu ifị mụkulya, nifyakunwa, nisya kyaka, nisya mwesị unsomoka pamo isya pa Sabāti.
51002017	Isyene go nsyungūlu ịtolo gwa ịsị sịsakuja pakwịsa; ubwene ubwanalolị jo Kilisịtị.
51002018	Mungịtikaga ukulōngịgwa numụ̄ndu najumo uju ịkwịlōndela ubukulūmba mbusyobị bwa lwịjị̄syo lwake, na nkwịpụ̄ta kubāndumị; bo ịkwịnogona sị sya fịsetuka, ịkwịjụ̄mbika mwalo ịtolo mụnyịnogono sya mmbili gwake;
51002019	kangi uju ịpāgwịle kwa Kilisịtị uju jontu gwa mmbili. Mwa Kilisịtị, ummbili gōsa gukuswiligwa bo gwịkamandēnịe nutupụ̄ngụnyo ningole, gukukulila mmaka ga Kyala.
51002020	Umwe mụfwilị̄le lumo na Kilisịtị nukubāngịgwa kumaka agā mbepo īndagilị sya nkị̄su. Po fịkị lelo mụkufwana mụkāli mụli ba nkị̄su? Mụkubīka twakị utulagilo utu tụkuti:
51002021	Komma ukukola, komma ukunogēlesya, komma nukupalamāsya.
51002022	Syosa sịsịsị sịkutujoba utūndu utu tukōnāngika nakalīnga ịtolo bo tubōmbelị̄gwe; isyo ndagilo nimanyisyo sya bāndu.
51002023	Syosa Sịsịsị sịkufwana sya mahala ndwịpụ̄to ulu bị̄salị̄le bẹ̄ne nkwịjị̄sya kwabo na kulufụ̄ndo ulusịtakugipākisya imịbili gyabo, syo sịtịkubakabila nafịmo ukufịgomola ifịnyonyo fya mbị̄bị.
51003001	Lelo linga mụsyukịle lumo na Kilisịtị, po mụsịlōndege isya kumwanya kuno alịko Kilisịtị uju ịtūgēsye kukiboko ikị̄lị̄lo kya Kyala.
51003002	Mwịnogonege sị sya kumwanya, mụngịnogonaga isya nkị̄su.
51003003	Namanga umwe mụfwịle ịtolo, ubūmị bwinụ bwịbīlị̄le lumo na Kilisịtị mwa Kyala.
51003004	Ubūmị bwinụ bwanalōlị jo Kilisịtị, linga ịsịlekuboneka, po nanụmwe mwịsakubonekelaga lumonagwe mbusịsya.
51003005	Po papolelo amụtugogege utūmbakāsya twinụ utwa nkị̄su, mụno bụkufụma ubulogwe, ubunyalị, ifịnyonyo, īnyịnogono īmbị̄bi, nukutotomela uku ko kwịpụ̄ta kufịfwanị.
51003006	Sịsịsị syo sịkupela ukuti īngalalisị sya Kyala sịbị̄silege aba batịkuntị̄la.
51003007	Mụli sịsịsị mo mụmo nanụmwe mo mwendaga ịjolo, apa bwịla mwajaga mụli sịsyo.
51003008	Lilino lolị mụsịlekege syosa isị: Īngalalisị, īngịmbuko, ububị̄bị, amahēlu, nisị sịli mwịko ukusịjoba nkanwa mmyinụ.
51003009	Mụngatūngulupilanịlaga, papo umwe mụmfụ̄lịle umụ̄ndu unkūlu nimbōmbo syake syosa
51003010	mụmfwele umụ̄ndu umpya. Uju ịkwịpela mpya bwịla ịtolo ukufwana nikifwanị kya mpelị gwake, ukuti umwe mụmmanyege.
51003011	Mo bukajamo ubukīndane nabumo Ungịlịkị nu unnjūta, ummbụtịgwa nunsịtakubūtịgwa, ugwa kūnja nu nsịtanyị̄ho, untumwa numwabuke; umwene lolị Kilisịtị jo ju fyōsa mụli fyōsa.
51003012	Umwe mụli bāndu ba Kyala; umwene abaganịle nukubasala. Po apa lelo mụfwalege īndụmbụla jakibabilisị, ubōlōlo, ulwịjị̄syo, ubutēngamōjo, nubufị̄ndang'oma.
51003013	Amụtetesaniege, linga mụligēne mụswanege; bo apa UNTWA ịkubaswa umwe nụmwe bo mụtēndekege mụswanege.
51003014	Īngīnde kuli syosa sịsịsị mụfwalege ulugano, ulu lụkutupịnyānịa utūndu tōsa mbunyamụ̄ndu ubupelelesye.
51003015	Ulutengano lwa Kilisịtị lo lujege lulagilị mụndụmbụla syinụ; buno ndutēngāno lulūlu mo mụno mụbilikilị̄gwe ukuja mmbili gumogwene. Kangi mụgwege ulupị.
51003016	Ilịsyu lya Kilisịtị lijege mụndụmbụla syinụ, lilefụkege. Mụmanyịsanịge nukusokanịla mmahala gōsa, bo mụkwimba inyimbo sya Ịsịlaelị, nisabulị sya lutụ̄fyo ni sabulị sya mwa Mbepo, nukunngwila ulupị Kyala mụndụmbụla syinụ.
51003017	Kangi syosa isị mụkubōmba mwịsyu pamo mụmbōmbo, syosa mụbōmbelege mụngamụ ja NTWA Jesụ; mụnngwilege ulupị Kyala Tāta mụli jūjo.
51003018	Mwe bakị̄kulu amụlāmbēge ku balume bīnụ, namanga syo isị sịbabagị̄le ukubōmba mwe Bakilisịtị
51003019	Nanụmwe mwe banyāmbala mụbaganege abakasị bīnụ; mụngajaga bakāli kumyabo.
51003020	Mwe bāna amubapilikege abapāpị bīnụ mụli syosa. Namanga sịsịsị syo sịnkyelịle UNTWA.
51003021	Mwe bị̄sabo mụngabakalalisyaga abānīnụ ukuti bāngābukaga amaka.
51003022	Mwe batumwa, mụbatị̄lege abakulūmba bīnụ aba nkị̄su ntūndu tōsa, momma mwene mbubōmbelị ubwa kuti babakabēge abāndu, ukufwana nāba bịkuti tubakyelege bā bāndu, lolị mụbōmbēge nindụmbụla īnyēlụ bo mụkuntị̄la UNTWA.
51003023	Kōsa aka mụkubōmba, mụbōmbēge nindụmbụla jōsa, mụfwanege mụkummbōmbela ju NTWA, bomma abāndu.
51003024	Mụmanyege ukuti mwịsakwambililaga ku NTWA ifịhōmbịgwa fya pakilīngo ifị ababīkịle abāndu bāke. Mummbōmbelege ju Kilisịtị UNTWA.
51003025	Namanga ummbōmbambị̄bị ịsakwambililaga ukukōngana nububị̄bị bwake ubu ābōmbịle, Kyala atịkunsalila umụ̄ndu mbūndu bwake.
51004001	Mwe bakulūmba nụmwe mubabombelege abatumwa bīnụ mbogolofụ na mbwanalōlị, mụmanyege ukuti nanụmwe muli nu NTWA kumwanya.
51004002	Bwịla mụjege mụnyịpụ̄to, mụbīkēngepo umōjo bo mụkwịpụ̄ta, nukugwa ulupị kwa Kyala.
51004003	Kangi mụtwịpụ̄tilege nanụswe, ukuti Kyala atwịgulilege ikifịgo kya ịsyu lyake, ukuti tusịjobēge isya kubutị̄tu sya Kilisịtị, isị sịmbelị̄le une ukuja mpịnyịgwa.
51004004	Amwịpụ̄tege, ukuti nsịtụpụsyege pabwelụ ịtolo, bo papo kumbagị̄le ukusịjoba.
51004005	Mụjege namahala bo mụkwangala nabāpānja, mụbabōmbelege kanụnụ akabalilo kōsa aka mụli nako.
51004006	Amasyu gīnụ bwịla gajege ga ịpyana, galūngịgwege numụ̄nyụ ukuti mụmanyege mụmo mụbagị̄le ukummwamụla umụ̄ndu gwesa.
51004007	Ugwamyitu unnganịgwa Tịkịka, ummbōmbị unsūbilịgwa, kangi ummbōmbị umwinītu pa mbōmbo ja NTWA, jo ịsakubabūlaga utwa kumyangu tōsa.
51004008	Fyobēne nguntuma kumyinụ panōngwa jijiji, ukuti asịkasyege īndụmbụla syinụ.
51004009	Ịkwịsa pamopēne na Onesịmo ugwamyitu unsūbilịgwa unnganịgwa, uju mwenekị̄su mwịnīnụ; bo bịsakubabūlaga tōsa utwa kuno.
51004010	Ịkubaponịa Alisịtalịkị umpịnyịgwa mwịnāngu, na Malika untānị gwa Balịnaba. Uju mwambilịle īndagilo isị sịkunnjoba, linga afịkịle kumyinụ mụmmwambililege.
51004011	Ịkubaponịa na Jesụ uju bịkuti Jụsịtị. Mụli aba bafụmịle mbubụ̄tịgwa (ko kuti Abajụ̄ta aba bapīndwịke), bēne bababa bo babōmbanịsị bị̄nāngu mbutwa bwa Kyala, bo apa bị̄pelịle ukuja lusūbisyo kumyangu.
51004012	Ịkubaponịa Epafụla umwenekị̄su mwịnīnụ, ummbōmbị gwa Jesụ Kilisịtị. Ịkubị̄pụ̄tila akabalilo kōsa nukwịjūla kōsa ukuti umwe mụjege bapelelesye mwịtotekege mụli syosa isya bwịgane bwa Kyala.
51004013	Namanga nịkunsịsịmikịsya ukuti ịkwịjūla fị̄jo panōngwa jīnụ, na panōngwa ja bāndu ba mụ Laotịkịja naba mụ Helapolị.
51004014	Luka, unngānga gwitu unnganịgwa na Ndemasị bịkubaponịa.
51004015	Mụbaponịege abị̄nītu abā mụ Laotịkịja; mụmponịege na Nịmfa nikipānga kya bị̄tikị bōsa aba bịkukomānịla nnyụ̄mba jake.
51004016	Bo mụbalịle kalata uju, mụkētege ukuti kyope ikipānga kya mụ Laotịkịja kịkubalapo; nukuti kalata ugwa mụ Laotịkịja uju bambilị̄le abēne, nanụmwe mụkubalapo.
51004017	Mụmmbūle Alikịpo mụtigi: Ukētege ukuti īmbōmbo iji gwambilịle ku NTWA kujimalisyaga.
51004018	Ngusị̄mba nikiboko kyangu jujune ne Paulị uluponịo ulu. Mụkukumbukege ukupịnyịgwa kwangu uku mbịnyị̄gwe. Ilị̄pyana lijege nanụmwe.
52001001	Jouswe ba Paulị, na Sịlwanị na Tịmotị tụkubasịmbila mwe bankipānga kya mụ Tesalonịkị mwe mụli mwa Kyala Tāta na mụ Mmalafyale Jesụ Kilisịtị. Tukubaponịa tụkuti: Ilị̄pyana nulutēngāno fịjege nanụmwe.
52001002	Bwịla tụkubagwila ulupị mwesa kwa Kyala, kangi tụkubakumbuka bwịla mụnyịpụ̄to syitu.
52001003	Namanga tukukumbuka, bo tuli nkyenị mwa Tāta gwitu mụno mụkulubōmbela ulwịtiko lwinụ mụno ulugano lwinụ lwabapelị̄le ukwịjūla fị̄jo na mụmo ulusūbilo lwinụ lwịtotekị̄le mụ NTWA gwitu Jesụ.
52001004	Bāmyitu, tumēnye ukuti Kyala abaganịle kangi abasalịle ukuja bāke jūjo.
52001005	Twabatwalịle īndumị īnụnụ, momma mmasyu gēne, lolị na mmaka na mwa Mbepo Mwịkemo bo sịtukolịle isya bwanalōlị bwa ndumị jijijo. Mụmēnye mụno bwajīlị̄le ubūmị bwitu bo tuli na nụmwe; sịsịsị syali syakubatwalila ubunụnụ umwe.
52001006	Umwe mụlinkukōnga bo mụmo twabōmbelaga uswe na mụmo ābōmbelaga UNTWA; napapo mwakubilwaga fị̄jo mụlinkulyambilila ilịsyu nulusekelo ulufụma mwa Mbepo Mwịkemo.
52001007	Buno buno lelo mụlinkwịpela kākukētelamo abị̄tikị bōsa aba Mụmaketonịja na ba mw'Ākāja.
52001008	Namanga sịkāli syene sịsyakuti īndumị ja NTWA jasōkịle ukufụma mmyinụ mōsa Mụmaketonịja na mw'Ākāja, lolị syope nisyakuti īnōngwa sya lwịtiko lwinụ mwa Kyala syabalanị̄le mōsa. Po sịkusoba nisyakuti tōngelengepo ukujoba.
52001009	Abāndu bōsa abo bịkupānga mụno mwatwambililị̄le bo twịsịle kukubakēta na mụno mwagilekị̄le gyabakyala ukugomokela kwa Kyala, ukummbōmbela Kyala umūmị ugwanalolị.
52001010	Lilino mụkunngụ̄lila Umwanāke ukwịsa ukufụma kumwanya Umwanāke Jesụ uju ālinsyusị̄sye ukufụma mmbufwe kangi uju ịkutupoka uswe ku ngalalisị sya Kyala isị sịkwịsaga.
52002001	Bāmyitu, nụmwe mwịbēne mụsyagēnịe ukuti ukwịsa kwitu kukubakēta kukāli kwaịtolo.
52002002	Mụmēnye mụno twabōmbelịgwe kabị̄bị nukutukịgwa mụ Fịlịpị bo tukāli ukwịsa kumyinụ mụ Tesalonịkị. Napapo isya kupīnga syali nyịngị, Kyala gwitu alinkutupa ubukịfụ ukubabūla umwe isya Ndumị īnụnụ isị sịkufụma kumyake.
52002003	Isị tụkulūmbilila kumyinụ sịtịkufụmila mbusobị pamo mụ nyịnogono īnyalị kangi tutịkuti tummbōmbelege ubukomụ jumo umụ̄ndu.
52002004	Lolị tụkujoba isị Kyala ịkulōnda ukuti tusịjobēge, papo ātwagịle ukuti tubagị̄le ukupēgwa Īndumị Īnụnụ. Tutịkulōnda ukubakyela abāndu lolị ukunkyela Kyala uju asịlīngēnịe īnyịnogono syitu.
52002005	Mụmēnye fị̄jo ịtolo ukuti tukālịsịle kumyinụ ukwịnokesya mbukomụ kangi tukabōmbelaga amasyu gakwịfịsa ubupafụ, Kyala jo nkētị gwitu!
52002006	Tukālōndaga nukuti tupāligwege numụ̄ndu jumo, umfụma mmyinụ pamo umfụma mmbāndu abāngi, napapo twabagị̄le ukubamelela ukuti mụtwimịkege kunōngwa ja kuja batumịgwa ba Kilisịtị.
52002007	Lolị twali bōlōlo bo tuli nanụmwe bo umpāpị unkị̄kulu uju ịkubalindilila abānāke.
52002008	Kunōngwa ja kubagana umwe uswe twalīlanị̄le, komma kwene ukulīlanịla nanụmwe Īndumị Īnụnụ īfụma kwa Kyala lolị nubūmị bwitu jujuswe. Mwalibakundwe fị̄jo kumyitu!
52002009	Nalolị mụkukūmbuka, mwe bāmyitu, mụno twabōmbelaga nukwịjūla! Tulinkubōmba pamụ̄si na pakilo, ukuti twāti tungajaga bakubatwalila ubutolwe umwe bo tụkulūmbilila kumyinụ Īndumị Īnụnụ iji jifụmịle kwa Kyala.
52002010	Umwe mụli bakētị bītu, jope Kyala nkētị gwitu, ukuti akajīlo kītu kumyinụ mwe bị̄tikị kakāli nubunyalị, kāli kagolofụ kangi kakāli na ịbabye nalịmo.
52002011	Mụmēnye mwesa ukuti twabōmbelaga ukufwana bo mụno ugwịsabo ikubabōmbela abānāke.
52002012	Tulinkubakasya, nukubasūbisya nukubafịmbilisya ukuti mụjege nubūmị ubu bunkyelị̄le Kyala uju ābabilikị̄le ukuti mụjege balilanịsị nagwe, Nkitāngālala na mbukulūmba bwake.
52002013	Kangi sịlịpo nisị̄ngị ịsị sịkutupelela ukugwa ulupị kwa Kyala. Bo tubatwalīle umwe īndumị ja Kyala, mwapilị̄ke nukujambilila komma ukuja ndumị ja mụ̄ndu, lolị ukuja ndumị ja Kyala, bo mụno jijilị̄le nalolị. Namanga Kyala ali nimbōmbo mụli mwe bị̄tikị.
52002014	Mwe bāmyitu, syabonị̄ke kumyinụ sị̄syo syabonị̄ke na ku fịpānga fya Kyala mụ Jụtaị, kubāndu ba Kilisịtị Jesụ. Mwakubilwaga ulukubilo lulalula, ukufụma kubāndu bankị̄su kyinụ bo mụmo bope bākubilwaga ukufụma ku Bajụ̄ta,
52002015	aba bālinngogị̄le UNTWA Jesụ na bakụ̄ngụlụka nukutufwima nanụswe. Balinkalalịsye fị̄jo Kyala! Bāli balugu fị̄jo kumụ̄ndu gwesa!
52002016	Kangi bāgelịle nukutukānịsya uswe ukulūmbilila ku Bapānja ilịsyu lyakubatwalila ubupokị, Momụmo bāsịmalịle ukwịsusya nkigelelo īmbị̄bị isị bābōmbaga bwịla, kubumalīkisyo ingalalisị sya Kyala sịbāgịle.
52002017	Uswe, mwebāmyitu, bo tutapukēne nanụmwe akabalilo kanāndi ịtolo momma mụnyị̄nogono syitu, lolị mụmmbili ịtolo, twabasyukịlwe fị̄jo, po tulinkugela fị̄jo ukwịsa kukubakēta kangi!
52002018	Twalōndaga ukugomokela kumyinụ. Une jujune nāgelịle ukugomoka kākị̄ngị, lolị Setano ātupịnyịle.
52002019	Namanga jwanị uju jo lusūbilo lwitu, jo lusekelo lwitu, jo ngiga jītu ja kumogela? Kali mụkaja jo jujumwe nkyenị mụ NTWA gwitu Jesụ bo ịsịle kangi?
52002020	Jo Umwe mwe bụkulūmba bwitu kangi mwe lusekelo lwitu.
52003001	Lelo kubumalīkisyo twatolị̄gwe ukukịba kangi. Po papo tulinkutụmụla ukusyala twịbēne. Kulakula kw'Atenị,
52003002	tulinkuntuma unkamụ gwitu Tịmotị ummbōmbanịsị mwịnītu mụ mbōmbo ja Kyala ija kulūmbilila Īndumị Īnụnụ ja Kilisịtị. Twalintumịle kukubakasya nukubasūbisya ndwịtiko lwinụ,
52003003	kokuti najumo mmyinụ angagomokelaga kūnyụma kunōngwa ja bukamandanịgwa ubu. Umwe nanụmwe mụsịmēnye ukuti īngubilo sịsịsị syo sịmo mụli isị Kyala ịkuti fịkuti sịtwagege.
52003004	Namanga bo tukāli tuli nanụmwe, twababūlị̄le ngānịla ukuti īngubilo sịkuja pakutwịsila; lelo bo apa mụsịmēnye, syo sịsyo syabonị̄ke nalolị.
52003005	Jo nōngwa iji jalimbelị̄le ukuntuma Tịmotị. Nātolịgwe ukwandisya ukukịba, po apa ndinkuntuma kukusyenēsya isya lwịtiko lwinụ. Papo nāpāsyaga ukuti mụmo pamo nāge Setano abasyobịle, po īmbōmbo jītu jōsa iji twajibōmbịle mmyinụ jifụbịle.
52003006	Lilino lelo Tịmotị agomwịke ịsịle, atubūlịle īnōngwa isyakusekesya, isya lwịtiko lwinụ nulugano lwinụ. Atupāngị̄le ukuti bạ̄ti mụkutukumbuka bwịla, nukuti mụkusyukwa ukutubona bo mụmo nanụswe tujīlị̄le ukubasyukwa umwe.
52003007	Buno buno lelo mwe bāmyitu isya lwịtiko lwinụ sịtukasị̄sye mbutolwe bwitu na mụngubilo syitu syosa,
52003008	lilino po tuli būmị nalolị apa mbūmị bwinụ mwịtotị̄ke nkuja nu NTWA.
52003009	Lilino tubagị̄le ukubagwila ulupị umwe kwa Kyala gwitu. Tukugwa ulupị kumyake kunōngwa ja lusekelo ulu twambilị̄le nkyenị mmyake panōngwa jīnụ umwe.
52003010	Tukunsūma pamụ̄si na pakilo numōjo gwitu gōsa ukuti atwịtikịsye ukwaganịla nanụmwe mmāso kangi ukuti twịse tubōngelepo isị mụsyelepo ndwịtiko lwinụ.
52003011	Tukunsūma Kyala gwitu kangi Tāta gwitu jūjọ, nu NTWA gwitu Jesụ ukuti atugolokesyege īnjila ja kwịsila kangi kumyinụ.
52003012	UNTWA abapelelege ukuganana mwe bābo batupu nukubagana abāndu bōsa; mụlefụkege ndugano bo apa nanụswe tụkulefụka ndugano lwa kubagana umwe.
52003013	Buno buno lelo ịsakusịkasyaga īndụ̄mbụla syinụ, mwịsakujaga bapelelesye kangi mwịsakujaga bị̄kemo nkyenị mwa Kyala Tāta gwitu, bo UNTWA gwitu Jesụ ịkwịsa pamopēne na bāndumị bāke bōsa.
52004001	Lilino lelo, mwe bāmyitu, mụmanyị̄le ukufụma kumyitu mụno mụbagị̄le ukwendela mbūmị ubu bunkyelị̄le Kyala. Mo mụmo mụlịmo mmbūmị bo bububu; lelo tụkubasūma ukuti mōngelelege ukubōmba ukukīnda na kulutasị.
52004002	Umwe mụsịmēnye isị twabalagị̄le īfụma ku NTWA Jesụ.
52004003	Kyala ịkulōnda ukuti mụjege bị̄kemo, mụsịlekege lōsa isya fịnyonyo fya mmbili.
52004004	Fịkuti unnyāmbala gwesa mmyinụ amanyege ukutūgala na junkasị mbwịkemo na ndwimịko,
52004005	angajaga nndufu kubulogwe bo abapānja aba bakammanya Kyala.
52004006	Mụli bo sịsịsị najumo angammbōmbelaga īmbị̄bị Unkilisịtị unnịne, angakịlanịaga umpaka kunkasị gwa nnịne mmbusyobị. Tubabulị̄le ngānị sịsịsị kangi tubasokịle ukuti UNTWA ịsakubapaga ulufụ̄ndo aba linga bịkubōmba īmbị̄bị sịsịsị.
52004007	Kyala akātubilikị̄le ukuti tujege bakubōmba īnyalị, himma, ātubilikị̄le ukuja bakubōmba isyabwịkemo.
52004008	Buno buno lelo, uju linga ịkulusyokela ulumanyịsyo lulūlu, bo atịkunsyokela umụ̄ndu, lolị bo ịkunsyokela uju ịkubapa umwe Mbepo Mwịkemo gwake.
52004009	Sịtịkulōndịgwa ukubasị̄mbịla umwe isya kubagana abị̄tikị bị̄nị̄nu. Namanga mụmanyịsị̄gwe na Kyala mụno fịkuti mụgananịlege mwe bābo batupu.
52004010	Nalolị kangi mo mụmo mụkubabōmbela Abakilisịtị bị̄nị̄nu Mụmaketonịja mōsa. Buno buno lelo tụkubasūma, mwe bakamụ bītu, ukuti mōngelēngepo ukubōmba nisị̄ngị īnụnụ pamwanya.
52004011	Mụlōndege ukuja nubūmị bwa butēngamōjo, mụsịfụngamịlege īmbōmbo syinụ, mụbōmbēge na maboko gīnụ bo mụmo twabalagilị̄le.
52004012	Po mwịsakukabaga ulwimiko kubapānja kangi mụtịsakwegamịlaga kumụ̄ndu najumo mụli ifị mụkulōnda.
52004013	Mwe bāmyitu, tụkulōnda ukuti mụsịmanyege isya bāndu aba bāfwịle, ko kuti mụngasụlụmanịaga, bo mụno bịkusụlụmanịkisya abasịta lusūbilo.
52004014	Sịtukolịle ukuti Jesụ āfwịle kangi āsyukịle. Bo sịsakujaga na kuli aba bāfwịle bo bali ndwịtiko lwakummwịtika Jesụ; Kyala ịsakubatwalilaga lumo na Jesụ.
52004015	Lilino tụkubabūla isị UNTWA jūjo āsịjobịle: Uswe twe tusyele tulịko kubūmị, bo UNTWA ịkwịsa tutịsakubalekelelaga aba bali mmapūmba pakwaganịla nagwe.
52004016	Lịsakusōkaga ilịsyu lya lulagilo, ilịsyu lyagwandumị unkulūmba lịsakupilikịgwaga, īngangabwịte ja Kyala jịsakulilaga, po lelo UNTWA ịsakusụlụkaga ukufụma kumwanya. Aba bāfwịle mwa Kilisịtị bo bịsakutalaga ukusyuka.
52004017	Po lelo uswe twe tusyele kubūmị pakabalilo kala twịsakubūngānaga nabo mmabīngu pakwaganịla nu NTWA mmwanya. Po lelo twịsakujaga nu NTWA bwịla ịtolo.
52004018	Po papo lelo amụsūbikisanịege mmasyu gagaga.
52005001	Isya masịku nisya tubalilo, mwe bāmyitu, syo tutịkulōnda ukubasị̄mbila,
52005002	papo umwe mụmēnye mụfịkịlepo ukuti ilị̄sịku lya NTWA lịsakwịsaga bo unhījị apa ịkwịsa pakilo.
52005003	Apa abāndu bịsakutigi: Kutēngēne kuli jōnjolo, po nakalīnga ịtolo ulupyụto lwịsakubāmbulanịaga: Lwịsakubāmbulanịaga bo apa ubufụmbwe bụkummwambulanịa unkị̄kulu gwa kifụba bo ị̄nwịke ukupapa. Po najumo atịsakuponaga.
52005004	Lolị umwe, mwe bāmyitu, mụkaja mụngị̄sị ukuti ilị̄sịku lila lịselibāmbulanịege ịtolo bo unhījị.
52005005	Mwesa mụli banya lumụlị, mụli banya mụ̄sị. Uswe tukaja banya kilo tukaja banya ngị̄sị;
52005006	Buno buno lelo tungagonaga utulo bo abāngi, kutubagị̄le ukuja māso kangi twịgelānịege.
52005007	Pakilo po apa abāndu bịkugona utulo; kangi po pakilo apa bịkugāla ubwalwa.
52005008	Lolị uswe tuli bā pamụ̄si kutubagị̄le ukuti tungapafụ̄kaga. Kutubagị̄le ukufwala ulwịtiko nulugano ukufwana kyela kya kwịsịga pakipāmbaga, kangi tufwalege ulusūbilo lwitu lwa bupokịgwa ukufwana bo ikitịlị,
52005009	Namanga Kyala akātusalịle ukuja bakutufunda ni ngalalisị syake, lolị ātusalịle ukuti tukabēge ubupokịgwa ukwendela mụ NTWA gwitu Jesụ Kilisịtị.
52005010	Uju ạtufwilị̄le ukuti twịse tujege būmị pamopēne nagwe botulịko kubūmị pamo bo tufwịle pakabalilo ka kwịsila umwene.
52005011	Po lelo mụkasanịege mwe bābo batupu kangi mụjēnganege, ukufwana bo mụmo mụkubōmbela lilino.
52005012	Tụkubasūma, mwe bāmyitu ukuti mụbīmịkege bunụnụ aba bịkubōmba īmbōmbo mmyinụ, aba bịkubalōngosya nukubamanyịsya isya būmị bwa Bukilisịtị.
52005013	Mụbapege ulwimiko ulukulūmba nulugano kunōngwa ja mbōmbo iji bịkubōmba mwalisanịege mwe bābo batupu.
52005014	Tụkubasūma fị̄jo mwe bāmyitu ukuti mụbasokege abōlo, mụbakasyege aba īndụmbụla syabo ṣinyololwịke, mụbatētēsyege abōnywa, kangi mụjege bafịsalyojo ku mụ̄ndu gwesa.
52005015	Mwandege najumo mmyinụ, āngammbụkisyaga unnịne īmbị̄bị pa mbị̄bị, lolị bwịla mụlōndege ukubōmbanịla īnụnụ mwe bābo batupu, mụbōmbēge īnụnụ na kubāndu bōsa.
52005016	Amụjege nulusekelo bwịla,
52005017	mụlīndilege sị nyịpụ̄to,
52005018	mụgwege ulupị ntūndu tōsa; sịsịsị syo isị ịkusịlōnda Kyala ukufụma kumyinụ, mbūmị bwinụ mwe mụli mwa Kilisịtị Jesụ.
52005019	Mụngansịmịsyaga Mbepo Mwịkemo
52005020	mụngabusyokelaga ubukụ̄ngụlụka.
52005021	Utūndu tōsa mụtalege ukutupima bunụnụ tāsị, po mụkēgelege kummbili aka linga kanụnụ
52005022	īmbị̄bị jōsa mụjēpukilege.
52005023	Kyala mwene, uju ịkutupa ulutēngāno, abapelege umwe bị̄kemo lōsa. Abapelege bagolofụ, kangi abapelege bapelelesye mụ mbepo, mmōjo na mụ mmbili, kokuti bo ịkwịsa UNTWA gwitu Jesụ Kilisịtị ịse abāgege mụli bēlụ ịtolo.
52005024	Nsubiligwa ịtolo uju ịkubabilikila umwe jo ịsakusịbōmbaga sịsịsị.
52005025	Mwe bāmyitu, nanụswe mụtwị̄pụtilege.
52005026	Mubaponiege abāmyitu mwa Kilisịtị nuluponịo ulwịkemo.
52005027	Ngubalagilila mụngamụ ja NTWA ukuti kalata uju mụngasụlwa ukusịta kubabalila abị̄tikị bōsa.
52005028	Ilị̄pyana lya NTWA gwitu Jesụ Kilisịtị lijege nanụmwe.
53001001	Jouswe bā Paulị na Sịlwanị na Tịmotị, tụkubasịmbila mwe bankipānga kya mụ Tesalonịkị, mwe bāndu ba Kyala Tāta nu NTWA Jesụ Kilisịtị.
53001002	Kyala Tāta gwitu nu NTWA Jesụ Kilisịtị abapege ilị̄pyana nulutēngāno.
53001003	Mwe bāmyitu, bwịla ịtolo uswe kutubagị̄le ukubagwila ulupị umwe kwa Kyala. Syo nụnụ ukuti syo tusịbōmbēge sịsịsị, papo ulwịtiko lwinụ lukulịle lukīndilị̄le kangi ulugano lwinụ lwa kuganana mwe bābo batupu lubēle.
53001004	Sịsịsị sịkutupelela uswe ukujobela ndwịtụ̄fyo kufịpānga fya Kyala ifị̄ngị panōngwa ja bufịndang'oma bwinụ nulwịtiko lwinụ nkabalilo ka kufwimịgwa kwinụ nubukamandanịgwa ubu mụli nabo.
53001005	Sịsịsị syo sị̄pelịle syakukētelamo ukuti ubulōngị bwa Kyala bwanalōlị, po lelo nanụmwe sịbapēle ukuti mụbagilege nkitāngālala kya Kyala iki kibapelị̄le ukukubilwa uku mụkukubilwa.
53001006	Kyala, mbugolofụ bwake, ịsakubahōmbaga īndamyo aba bịkubafwima umwe,
53001007	ịsakubapaga, pamopēne nanụswe, ulutūsyo mwe mụkukubilwa. Ịsakubōmbaga sịsịsị bo UNTWA abonị̄ke ukufụma kumwanya pamopēne na bāndumị bāke abāmaka,
53001008	bo ịkwịsila mụndapi sya mōto kukubafụ̄nda aba bịkunkāna Kyala nāba bịkujị̄la īndumị īnụnụ ja NTWA gwitu Jesụ.
53001009	Bịsakukubilwaga nndupyụto lwa bwịla bwịla bo bēpusị̄gwe nkyenị mụ NTWA na mbukulūmba bwa maka gāke,
53001010	bo ịkwịsa pị̄sịku lila ịsakwimikịgwaga mmbị̄kemo bāke, nukwịpela kīswigu mụli bōsa aba bị̄tị̄ke; kunōngwa jakuti ulusịsịmịkisyo lwitu kumyinụ mwalwịtị̄ke; nanụmwe mwịsakujaga nkilūndilo kyabo.
53001011	Jo nōngwa iji tụkubịpụ̄tila bwịla. Tukunsūma Kyala gwitu ukuti abapege ukubagila mbūmị ubu ābabilikilị̄le umwe, nukusịlōnda isya kubōmba īnụnụ, abamalikisyege ni mbōmbo jīnụ ija lwịtiko.
53001012	Lelo po īngamụ ja NTWA Jesụ jịsakukabaga ubukulūmba ukufụma kumyinụ, nanụmwe mwịsakukabaga ubukulūmba ukufụma kumyake mwịpyana lya Kyala gwitu ni lya NTWA Jesụ Kilisịtị.
53002001	Isyakwịsa kwa NTWA gwitu Jesụ Kilisịtị nukubūngāna kwitu nkyenị mmyake pakwaganịla nagwe tụkubasūma mwe bāmyitu,
53002002	ukuti sịngabālānganịaga nakalīnga mmịtu gyinụ pamo ukubanyomosya, īnōngwa syakuti ilị̄sịku lya NTWA lifịkịle, linga pamo gịkwịnogonịgwa ukuti īnōngwa isị sịfụmịle mbukụ̄ngụlụka bumo, pamo lulūmbililo ịtolo, pamo kalata uju alīti afụmịle kumyitu.
53002003	Najumo angabasyobaga nasịmo. Namanga ilị̄sịku lịkwịsaga bo kubonịke ukusāmbuka ukukulūmba kangi bo abonị̄ke nu Mwịlangomēlesyo uju āsị̄mbilị̄gwe ngānị ukupyụtịgwa
53002004	Ịsakupīngaga nukwịjụ̄mbịka mwene ukuti umwene akīndịle ubukulūmba na kuli kōsa aka kịkujobịgwa ukuja jo Kyala pamo akāndu ka kwịpụ̄tako. Ịkwịsakusụlwaga nukutūgala nnyụ̄mba īnyị̄kemo ja Kyala, ị̄fụmụsyege ukuja jo Kyala umwene.
53002005	Bule mụtịkukumbuka ukuti nābabūlịle syosa sịsịsị, bo tāsị ngāli ndinanụmwe?
53002006	Lolị sịmo isị sịkolịle ukuti angabonekaga akabalilo kakakā, kangi mụsịmēnye ukuti syo sịliku. Lelo pakabalilo akēne po ịsakubonekaga umwịlangomēlesyo.
53002007	Ubwịlangomēlesyo bulipo bukubōmba īmbōmba mbutị̄tu lolị isị sịkuja pakuboneka sịtịsakubonekaga mpaka papo ịsakwepukisịgwangapo uju ịkusịgomola, po sịtịsakujako jako isya kubutị̄tu kangi.
53002008	Po lelo Umwịlangomēlesyo ịsakusokolịgwaga pabwelụ, lolị bo UNTWA Jesụ ịsịle, isakunngogaga numūjị umfụma nkanwa mmyake ēnde nukumpyụta nukuboneka kwake ukusịsya bo ịkwịsa.
53002009	Umwịlangomēlesyo ịsakwịsaga mmaka ga Setano, abōmbēge fyosa ifị̄swigu nifị̄ka fya butūngulu,
53002010	ababōmbelege ubusyobị bwa luko lōsa aba bịsakufwaga. Bịsakufwaga papo bakālwambilị̄le ulugano nisyanalolị ukuti bapokịgwege.
53002011	Bunobuno lelo Kyala ịkubatumila amaka amapela kusoba agākubapelela ukusị̄tika isyabutūngulu ukuja syanalolị̄:
53002012	Po lelo bōsa aba batịkubwịtika ubwanalolị lolị bịkwịkyela nimbị̄bị bobịsakulōngịgwaga.
53002013	Kutubagị̄le ukubagwila ulupị kwa Kyala mwe bāmyitu, mwe Kyala abaganịle. Namanga Kyala abasalịle umwe ukuja bākwanda ukupokịgwa na maka ga Mbepo ukubapela bāndu bāke bị̄kemo ndwịtiko lwinụ lwa kubwịtikila ubwanalolị.
53002014	Kyala ababilikị̄le ukwendela mụndumị īnụnụ iji twalūmbililaga kumyinụ; ababilikị̄le ukuti mụkabe ikijabo kya bụkulūmba bwa NTWA gwitu Jesụ Kilisịtị.
53002015	Po papo lelo mwe bāmyitu mwịtotekege mụsịkolege isya bwanalōlị isị twabamanyịsye mmbulūmbililị bwitu na mwakalata uju twabasịmbị̄le.
53002016	Fịkuti UNTWA gwitu Jesụ Kilisịtị jūjo na Kyala Tāta uju atuganịle, kangi mwịpyana lyake atupēle ulusūbisyo ulusịtakumalika sịku nulusūbilo ulunụnụ.
53002017	Abasūbisyege nukubakasya mụli syosa isị mụkubōmba pamo isị mụkujoba.
53003001	Ịsyakubumalīkisyo lelo mwe bāmyitu syo syakuti mkatwịpụ̄tilege, ukuti īndumị ja NTWA jēndelelege ukubāla nakalīnga nukwambililịgwa ndwimịko bo mụmo jalyambililịgwe mmyinụ.
53003002	Kangi mụtusūmilege ukuti Kyala atupokege kubāndu abanịongafụ ababị̄bị; namanga batịkujị̄tika bōsa īndumị iji.
53003003	Lolị UNTWA nsūbilịgwa, ịsakubapaga amaka umwe nukubatị̄ma ku bwịlangomelesyo.
53003004	UNTWA ịkutupa ulusūbilo lwa kubasūbila umwe, tuli nubwanalolị ukuti mụkubōmba kangi mụkwendelelaga ukubōmba isị tụkubalagila.
53003005	UNTWA asịlabisyege īndụmbụla syinụ kulugano lwa Kyala na kubukịfụ bwa Kilisịtị.
53003006	Mwe bāmyitu, tụkubalagila mụ̄ngamụ ja NTWA gwitu Jesụ Kilisịtị ukuti mwịkwabēge kubamyinụ bōsa ababịkusị̄ta ukubōmba īmbōmbo aba batịkukōnga mụnyị̄ho isị mwalyambilị̄le kumyitu.
53003007	Nụmwe mụmēnye fị̄jo ukuti kubabagị̄le ukubōmba bo sịlasịla twabōmbaga. Bo tuli nanụmwe tukāli bōlo;
53003008	kangi tukalyangamo ifị̄ndu kumụ̄ndu jumo kisịta kunhōmba. Twịjūlaga ukubōmba īmbōmbo twakubilwaga pamụ̄si na pakilo ukuti tungampaga unsịgo umwịnitu najumo.
53003009	Apa twabōmbaga sịsịsyo kukaja kokuti tukabagị̄le ukulōnda ubutūlị bwinụ, himma twaabōmbaga sịsịsị ukuti twịpelege kākukētelamo umwe ukuti bo mụbōmbēge.
53003010	Buno naulu twịtūgalaga nanụmwe twabapēle ululagilo ulwakuti: Linga umụ̄ndu akị̄gana ukubōmba īmbōmbo jo angālyaga ifị̄ndu.
53003011	Tụkujoba sịsịsị papo tupilị̄ke ukuti balịko abāndu bamo nkilūndilo kyinụ bōlo, batịkubōmba īmbōmbo najimo, lolị kwene kukwịngilila mụmbōmbo syabāngi mụno batịkulōndịgwa.
53003012	Mụ̄ngamụ ja NTWA Jesụ Kilisịtị tụkubapa ululagilo nukubasoka abāndu bababa ukuti bị̄tēngānịe, babōmbēge īmbōmbo ja kukabilamo ifya kubatūla mmbūmị bwabo.
53003013	Lolị umwe bāmyitu mụngakatalaga ukubōmba īnụnụ.
53003014	Pamo mụmo alịko jumo kukuko uju atịkugị̄tika amasyu aga tusị̄mbịle mwa kalata uju. Linga bo sịli, mụje māso numụ̄ndu ujo, mụngāngalaga nagwe, kokuti sịnkolege īsonị.
53003015	Lelo mụngampelaga ukuja nndufụ; lolị mụnsokege ukufwana bo unkamụ gwinụ.
53003016	UNTWA mwene, uju jo nyị̄buko jītu ja lutēngāno, jo abapege ulutēngāno ntubalilo tōsa, mụli syosa ịtolo. UNTWA ajege nanụmwe mwesa.
53003017	Ulu lo luponịo lwa kiboko kyangu ne Paulị. Kyo kimanyịlo kyangu mwa bakalata bāngu bōsa; bo ngusị̄mba bunobuno.
53003018	Ilị̄pyana lya NTWA gwitu Kilisịtị lijege nanụmwe mwesa.
54001001	Jo une Paulị ne ntumịgwa gwa Kilisịtị Jesụ, kululagilo lwa Kyala Umpokị gwitu, na Kilisịtị Jesụ uju jo lusūbilo lwitu.
54001002	Nịkukusị̄mbila gwe Tịmotị gwe uli mwanāngu nalōlị ndwịtiko: Ilị̄pyana, nikisa, nulutēngāno, ifị fịkufụma kwa Kyala Tāta na kwa Kilisịtị Jesụ UNTWA gwitu, fyo fịjege nanụngwe.
54001003	Nịkulōnda ukuti ugwe utūgalege mụ Efesị, bo mụmo nākusūmị̄le bo nịkubūka ku Maketonịja. Balịko abāndu bamo aba bịkumanyịsya īmanyịsyo sya butūngulu, ukabakānịsyege ukuti balekege.
54001004	Ubabūlege ukuti batulekege utupāngo, ningamụ sya fịkolo mụno sịkōnganị̄le mụ̄sopelo, isị sịkapela napamo ubutalị, isị sịkutụpụsya lwene lu lukānị; sịtịkutulabisya kububōmbelị ubu bubạ̄tikị̄gwe na Kyala ubu bumanị̄gwe ndwịtiko.
54001005	Lolị kuno lukutulabikisya ululagilo, ko kulugano ulu lukufụma mụ ndụmbụla īnyēlụ na mụnyị̄bonelo īnụnụ, na ndwịtiko ulusịtabusyobị,
54001006	mụli isị bamo bapāgwịke, balabị̄le kubujobị ubwa bukonyofụ.
54001007	Bịkulōnda ukwịpela ukuja bamanyịsị ba lulagilo, napapo abēne bakasyaganịa isị bịkujoba, nisị bịkusịsịmikisya ukuti sya nalolị.
54001008	Uswe tumēnye ukuti ululagilo lunụnụ ịtolo, linga umụ̄ndu ịkubōmba mụno lụkulōndelịgwa.
54001009	Lolị tụkulōndịgwa ukukumbuka ukuti ululagilo lukābīkị̄gwe panōngwa ja mụ̄ndu unngolofụ, lolị lwabīkị̄gwe panōngwa ja bị̄langomēlesyo, nabasịtakwịlāmbika, nabasịtakuntīla Kyala, nabatulanōngwa, nabasịtabwịkemo, nabasịtakwịpụ̄ta, nabagogabị̄sabo, nabagogabannabo, nabagogabāndu,
54001010	nabalogwe, naba bịkulogwa nabanyāmbala abị̄nābo, nabahījabāndu, nabatūngulu, nabajīganịkandūngulu, nisị̄ngị syosa isị sịkīndēne nulumanyịsyo ulwa nalolị.
54001011	Nịkubala īnōngwa īnụnụ īngūlu ngīmba isya Ịbāngili lya Kyala unsangalufụ, isị mbēgị̄gwe une ukusịfụmụsya.
54001012	Nịkugwa ulupị kwa Kilisịtị Jesụ, uju āmbēle amaka kumbōmbo jangu, nịkuti ndaga kumyake apa ānyịnogonị̄le une ukuja mmbagile, ēndịle nukusala ukuja mmbōmbelị gwake,
54001013	napapo ịjolo nāli ntukamahēlụ, nāli mfwimabāndu, kangi nāli gwa matị̄ngo. Lolị umwene Kyala ālimbākị̄sye, namanga nābōmbelaga mbusịtakumanya, na mbusịtalwịtiko.
54001014	Loli ilị̄pyana lya NTWA gwitu lilinkunyị̄sila li lị̄ngị ịtolo pamopēne nulwịtiko nulugano, ifị fịli mwa Kilisịtị Jesụ.
54001015	Ilịsyu lilīli lyo ịsūbilịgwa, kangi libagị̄le ukwambililịgwa ịtolo, ili lịkuti: Kilisịtị Jesụ ālisịle nkị̄su nkubapoka abatulanōngwa; une ndi ntasị, ndintulanōngwa fị̄jo ukubakīnda abāngi bōsa.
54001016	Loli panōngwa jijiji nālwagịle ulupākisyo kwa Kyala, ukuti nkāti mmyangu une ne gwa kwanda ubutulanōngwa, mo bubonekelege ubufịsalyojo bōsa bwa Jesụ Kilisịtị, ko kuti njege ka kukētelamo ka aba bịsakummwịtikaga, ukuti babwagege ubūmị bwa bwịla.
54001017	Kumyake umwene uju Malafyale gwa bwịla na bwịla, unsịtakufwamo, unsitakuboneka, Kyala uju ali jumojwene ntiga, jo ulwimiko nubusịsya fịjengeko kumyake bwịla na bwịla. Amenị.
54001018	Gwe mwanāngu Tịmotị, nịkukupa ululagilo ulu ukukōngana namasyu ga bukụngụlụka aga bākukụngụlụkị̄le ugwe ịjolo, ukuti amasyu gagaga gajege fyo fịlwilo fya kulwīla ubwịte ubunụnụ.
54001019	Ujege nalo ulwịtiko ninyịbonelo īnụnụ. Abāndu bamo bakāsịpilikisyaga īnyịbonelo syabo bēndịle nukōmola ulwịtiko lwabo.
54001020	Mụli aba balịmo ba Hịmenaja na Alịkịsanda, aba numpēle Setano, ukuti bamanyịlege balekege ukuntuka Kyala.
54002001	Isya kwanda kuli syosa, nịkubasūma ukuti, īmbyelesyo ninyị̄pụ̄to syo mụbasūmilege nukubagwila ulupị kwa Kyala abāndu bōsa,
54002002	mụbịpụ̄tilege na banyafyale, bōsa nāba bali pabukulūmba, ukuti nanụswe tujege nubūmị ubu buli sangalu, ubu buli jōnjolo, ubwa kuntị̄la Kyala nulwendo ulunụnụ.
54002003	Sịsịsị syo nụnụ, kangi sịkwịtikisịgwa nkyenị mwa Kyala Umpokị gwitu,
54002004	uju ịkulōnda ukuti abāndu bōsa bapokịgwege, nukuti bafịkēngepo pabumanyị bwa nalolị.
54002005	Namanga Kyala ali jumojwene, jope uju ịkubasajanịa abāndu na Kyala ali jumojwene, jo ju mụ̄ndu Kilisịtị Jesụ,
54002006	uju ālị̄nị̄ngịle mwene ukuja bubāngị bwa bāndu bōsa, ubu lwali lo lusịsịmikisyo pakabalilo akabagile bo kafịkịle, ukuti Kyala ịkulōnda ukubapoka abāndu bōsa.
54002007	Panōngwa jijiji nālyimikịgwe ukuja nndumbililị kangi ntumịgwa, ndi mmanyịsị gwa bapānja ndwịtiko na mbwanalolị, nikujoba isya nalolị ndịkutūngulupa.
54002008	Po apa lelo po pōsa ịtolo apa bịkubūngāna pakwịpụ̄ta ngulōnda ukuti abanyāmbala bịpụ̄tege, aba bịsōsịsye nalolị aba babagị̄le ukwịnula amaboko gābo bo bịkwịpụ̄ta kisịta bukalale nabumo, kangi kisịta kuja nulukānị nalumo.
54002009	Bope nabakị̄kulu bububo, nịganịle ukuti bafwalege imyenda igi gibagị̄le, babonekege ukuja ba lwịjị̄syo nulwendo ulunụnụ; bāngịnokesyaga mụnywịli īnduke na mwa sahabu, na mụnyāmbo īmbala, pamo na mmyenda gya pantēngo,
54002010	himma, lolị fịkuti bịbonekesyege mụmbōmbo īnụnụ, bo mụmo sịbabagị̄le abakị̄kulu aba bịkuntị̄la Kyala.
54002011	Unkị̄kulu sịmmbagị̄le ukuti ajege kimyemye ịtolo, nukuja nulwịjị̄syo lōsa bo ali pakumanyịla.
54002012	Unkị̄kulu ndịkummwịtikisya ukuti ammanyisyege kōpe nukuti anndagilege unnyāmbala; lolị ịkulōndigwa ukuti ajege myemyemye ịtolo.
54002013	Namanga Atamụ jo ātalịle ukupelịgwa, na po alinkukōnga Efa.
54002014	Namanga akaja jo Atamụ uju āsyobị̄gwe, lolị jo nkị̄kulu uju āsyobị̄gwe, po alinkwenda nukukịlanịa ululagilo.
54002015	Loli unkị̄kulu ịsakupokịgwaga panōngwa ja bupāpị bwake, linga ịkuja mụ ndwịtiko na ndugano na mbwịkemo, pamopēne nukwịjūfya.
54003001	Ubujobị ubu bwanalōlị ubu bụkuti: Umụ̄ndu uju linga ịkulōnda ukuja jo āsịkofụ nkipānga jo ịkunyonywa īmbōmbo īnụnụ.
54003002	Umwene āsịkofụ ịkulōndigwa ukuti ajege nsịtakujobịgwa ububị̄bị, ajege nndume gwa nkị̄kulu jumojwene, ị̄gelānịege muli syosa, ajege namahala, ījūfyege bunụnụ, ajege mwambililabahēsya, amanyege ukumanyịsya.
54003003	Angajaga ngālabwalwa, angalwaga nabāndu, lolị ajege ntengamōjo, ajege nsịtalukānị, angajaga nganandalama.
54003004	Ajege mụ̄ndu uju abagị̄le ukujilōngosya bunụnụ īnyụ̄mba jake, nukubalambika abānāke ndwịjūfyo lōsa.
54003005	Namanga linga umụ̄ndu uju akamanya ukujilōngosya bunụnụ īnyụ̄mba jake, abagị̄le bulebule ukukitị̄ma ikipānga kya Kyala?
54003006	Umwene angajaga mụ̄ndu uju apīndwịke mbupị̄pị ịtolo, akāli ukukaka ndwịtiko, ukuti angisakwịjụmbikaga nukugwila mbulōngị̄ bwa Setano.
54003007	Kangi fịkuti bannjobēge ubunụnụ na bapānja, ukuti angịsakujobịgwaga ububị̄bị nukugwila ndutāmbo lwa Setano.
54003008	Abatūlị nkipānga fịkuti bope bajege bāndu aba bali nulwendo ulunụnụ, bangajaga ba ndimị isị sịpasēne, bangajaga bagālabwalwa, ikyuma bangakabilaga mụno mụli mwịko.
54003009	Fikuti basyumililege isya mbutị̄tu isya lwịtiko mụnyị̄bonelo īnyēlụ.
54003010	Loli tāsị bagelịgwege, bo babonị̄ke ukuti bakaja nisya kubalōnga nasịmo, na po bị̄ngilege mbubōmbelị.
54003011	Bope nabakị̄kulu bububo, fịkuti bajege ba lwendo ulunụnụ, bangajaga bōhesị, bịgelanịege mụli syosa, bajege basūbilịgwa ntūndu tōsa.
54003012	Abandyakonị fịkuti bajege begankị̄kulu jumojwene, babalōngosyege bunụnụ abānābo, nukusịgolosya bunụnụ īnyụ̄mba syabo.
54003013	Namanga aba linga bikubōmba bunụnụ īmbōmbo jabo ija budyakonị, bo bịkwịkabila ubwimo ubunụnụ, nulusūbilo lu lwịngị, ndwịtiko lwa mwa Kilisịtị Jesụ.
54003014	Nịkukusị̄mbila sịsịsị bo ndi nulusūbilo lwa kuti, nịkuja pakwịsa kumyako kukuko mbupị̄pị ịtolo.
54003015	Lolị linga ngabīle, po lelo kalata uju ịkukubūlaga mụmo fịkuti abāndu babōmbelege nnyụ̄mba ja Kyala, iji kyo kipānga kya Kyala umūmị, iji jo mbānda kangi lo lwalo lwa bwanalōlị.
54003016	Syo najumo atịkukāna isya kubutị̄tu isya kwịpụ̄ta kwa Kyala gwitu: Uju ābonekị̄le mụmmbili gwa būndu, ājōbịgwe ubugolofụ mwa Mbepo, bālimmbwene ubugolofụ abāndumị, āfụmụsịgwe mbapānja, bālimmwịtị̄ke bōsa aba nkị̄su, kangi ālyegị̄gwe ukufyuka kumwanya mbusịsya.
54004001	Lolị Mbepo ịkujoba pabwelụ ịtolo ukuti ntubalilo utu twịsakwịsaga, abāndu bamo bịsakulupīkaga ulwịtiko lwabo, bịsakusyumīlilaga mbepo isya lusyobo, bịsakusịkōngaga īmanyịsyo sya mbepo īnyalị.
54004002	Īmanyịsyo bo isyo sịkufụmụsịgwa nabāndu abasyobị abajobandūngulu, aba īnyịbonelo syabo sịkufwana syokị̄gwe nikyela kya mōto.
54004003	Abāndu bo bababo bịkumanyịsya bịkuti mwịko ukwegana ubwegị, kangi nukuti bangālyaga ifị̄ndu fịmo. Lolị ngīmba Kyala āpelịle ifị̄ndu fịfịfị, ukuti abị̄tikị nāba babumēnye ubwanalolị balyege nukugwa ulupị.
54004004	Namanga fyosa ifị fịpelị̄gwe na Kyala finụnụ ịtolo, nafịmo fịkaja mwịko linga fịkwambililịgwa ninyị̄pụ̄to sya kugwila ulupị,
54004005	namanga fịkwelusịgwa niịsyu lya Kyala nulwịpụ̄to.
54004006	Linga syo kubalīngānịa abāmyitu sịsịsị, bo uli mmbōmbelị nnụnụ gwa Kilisịtị Jesụ, bo kuti nukwịkusya jujugwe nilị̄syu lya lwịtiko nulumanyịsyo ulunụnụ ulu ulukōngịle.
54004007	Lolị utupāngo utwa bakị̄kulu abakāngale, utu tukaja twa mwa Kyala, to utwepukilege. Gwịjịsịbisyege ukuntị̄la Kyala.
54004008	Namanga ukugwịsịbisya ummbili ko kugukabila fịnāndiịtolo; lolị ukuntị̄la Kyala kokugukabila fị fị̄ngị ifya luko nuluko, namanga tụkufị̄ngilịgwa ubūmi bwa lilino na ubu bwịsakwịsaga.
54004009	Ilịsyu lilīli lyo ịsūbilịgwa nalolị, libagị̄le ukwambililịgwa ịtolo.
54004010	Namanga syo sịsịsị isị uswe tụkwịjūla nukubōmba namaka gōsa, papo tubīkịle ulusūbilo lwitu mwa Kyala umūmị, uju jo Mpokị gwa bāndu bōsa, lolị akīndilị̄le ukuja Mpokị gwa bị̄tikị.
54004011	Syo ubapege īndīngānịo nimanyịsyo sịsịsị.
54004012	Najumo angabwịlāmwaga ubutụbwa bwako, lolị uli gwa kukētelamo kubị̄tikị, mmasyu, ndwendo, ndugano, ndwịtiko na mbwelụ.
54004013	Gwịfịmbilisyege ukubīmbila kalata pabwelụ nukubasụkānịa, nukubamanyịsya, ukufịka pāpo nịkwịsilaga.
54004014	Ungakilekaga ukukibōmbela ikikūngilwa iki kili nkāti mmyako, iki gwapēgị̄gwe kumasyu ga bakụngụlụka bo kubīkịgwapo amaboko nabakulu ba kipānga.
54004015	Syo gwịjūlege, gwịnogonege fị̄jo sịsịsị, ubōmbēge sịsyo, ukuti abāndu bōsa bakubonege ukukula kwako.
54004016	Gwịkētege bunụnụ gwịmwene, ulukētege bunụnụ ulumanyịsyo lwako. Syo ubōmbēge bwịla, namanga linga kubōmba bo bunobuno, po kwịsakwịpokaga gwịmwene, kangi kwịsakubapokaga nāba bịkukupilika.
54005001	Komma ukunkemela unnyāmbala unkusị, lolị unsūkāniege ukuti gūso. Abalumyana ubasụkānịege ukuti bāmyinụ.
54005002	Abakị̄kulu abakusị ubasụkānịege ukuti bo ba nyoko, abēne abalindwana bo ubasụkānịege ukuti balūmbugo, mbwelụ bōsa.
54005003	Ubīmịkege abakị̄kulu abafwile, aba bafwilịlwe nalolị.
54005004	Lolị linga jumo unkị̄kulu umfwile ali na bāna pamo abīsukulu, bo batalege ukumanyịla ukubōmba isya kuntị̄la Kyala nnyụ̄mba syabo, nukubagomokesya abapāpị bābo isị sịbagị̄le; namanga sịsịsị syo nụnụ nkyenị mwa Kyala.
54005005	Umwene unkị̄kulu umfwile nalolị, uju asyele mwene ịtolo, jo abīkịle ulusūbilo lwake mwa Kyala, jo Ịkulīnda mụ ndupyelesyo na ndwịpụ̄to pamụ̄sị na pakilo.
54005006	Lolị unkị̄kulu umfwile uju ndufụ kuli fyosa, jo mfwe ịtolo napapo alịko kubūmị.
54005007	Syo ubalagilege sịsịsị ukuti bangajaga nasyo nasịmo isya kubajoba ububị̄bị.
54005008	Lolị umụ̄ndu uju linga atịkubakēta abakamụ bāke, fị̄jo abannyụ̄mba jake, bo alukānịle ulwịtiko, kangi bo mmbị̄bị ukunkīnda unsịtakwịtika.
54005009	Unkị̄kulu umfwile angasịmbịgwaga ndubạ̄tiko lwa bafwịle, ukufịka papo ali nifyinja amalōngo ntandatu (60), kangi ajege jo uju ālyegị̄gwe kunndume jumojwene,
54005010	uju īmbōmbo syake sịkujobịgwa ubunụnụ, uju aswilịlemo abāna, uju āmbililaga abahēsya, uju abasụgụsụsyaga amalūndi abāndu bā Kyala, uju ābatūlaga aba mbutolwe, uju ākōngaga syosa īmbōmbo īnụnụ.
54005011	Abakị̄kulu abafwile abakeke bo ungabasị̄mbaga, namanga abēne linga amaka ga mmịbili gyabo gịkubafịmbilisya ukwegịgwa, po bịkunndeka Kilisịtị;
54005012	po bịkwịjēgela ukulōngịgwa, papo balulekịle ulufị̄ngo lwabo ulwa kwanda.
54005013	Pamwanya pali isị bịkwịmanyịsya ubōlo, bịkwembēla ịtolo nnyụ̄mba sya bāngi, batịkuja bōlo bu bōlo bwene, lolị bịkuja bajobịjobị kangi basomanịa bāndu, bịkujoba isị sịkabagila.
54005014	Une nịganịle ukuti abafwile abakeke bēgịgwege, bapāpege abāna, basịlagilege īnyụ̄mba syabo, ko kuti bangampaga unndugu ubukanyo, ukuti atujobēge ububị̄bị.
54005015	Namanga na ulu bamo bapāgwịke, bankōngịle Setano.
54005016	Linga umwịtikị jumo ali nabafwile, jo fịkuti abatūlege, ukuti ikipānga kingajaga nubutolwe. Ko kuti ikipānga kibatūlege abafwile ba nalolị.
54005017	Abēne abakulu aba bikulōngosya ikipānga kanụnụ, bo fịkuti bōngelịgwengepo ukupēgịgwa ulwimiko, fị̄jo bābo bịkwịjūla ukulūmbilila nukumanyịsya.
54005018	Namanga kalata ịkuti: Ungajipịnyaga kukanwa īngāmbaku bo jili pakupūla īnganụ, kangi ilịsyu ilīngi lịkuti: Ummbōmbị gummbagị̄le gu mfwalo gwake.
54005019	Ungajambililaga īnōngwa iji linga bịkunsịtaka unkūlu, lolị pēne papo linga balịpo abakētị babili pamo batatu.
54005020	Abēne aba bịkutula īnōngwa, bo ubakemelege nkyenị mbāndu bōsa, po ukuti abāngi bōsa batị̄lege.
54005021	Syo nịkukusịsịmikisya nkyenị mwa Kyala, na mwa Kilisịtị Jesụ, na mbāndumị abasalịgwa, ukuti usịkōngege sịsịsị kisịtakusịtụmụlila ngānị, kangi usịbōmbēge sịsịsị kisịtakubasalila abāndu mbūndu bwabo.
54005022	Ungakūjaga pakummbīkapo amaboko umụ̄ndu, pabubōmbelị bwa NTWA, ungajaga mmbōmbanịsị nimbị̄bị sya bāngi; ujege mwelụ ịtolo.
54005023	Ukwanda lilino unganwaga amīsi gēne, lolị unwengepo utwalwa tunāndi utwa māfị̄lu panōngwa ja palwanda apa kubịna kabili kabili.
54005024	Abāndu bamo ubutulanōngwa bwabo buli pabwelụ ịtolo, bubalōngolị̄le ukubūka kubulōngelo, lolị bamo ubutulanōngwa bwabo bụkubakōnga mụ̄nyụma.
54005025	Buno buno syope īmbōmbo īnụnụ sịli pabwelụ ịtolo, kangi isị sịli pasịma sịkabagila ukwịbīlila.
54006001	Abatumwa bōsa, bo fịkuti babapege ulwimiko lōsa abakulūmba bābo, po ukuti īngamụ ja Kyala nulumanyịsyo ulu tụkumanyịsya fịngahelụlịgwaga.
54006002	Abatumwa aba abakulūmba bābo bakilisịtị bangabasyokelaga, pāpo banyamụ̄ndu, lolị fịkuti bakindililege ukubabōmbela, namanga bị̄tikị, kangi baganịgwa aba bịkwambilila īnụnụ mụmbōmbo syabo.
54006003	Umụ̄ndu gwesa uju linga ịkumanyisya isị̄ngị ịtolo isị sịkīndēne na isị kangi uju linga atịkugị̄tika amasyu ga nalolị ga NTWA gwitu Jesụ Kilisịtị nulumanyịsyo lwitu lwa kuntị̄la Kyala,
54006004	bo ịkwịjụ̄mbika ịtolo, akasịmanya nasịmo, himma, bo mmbịne kusya lukānị nisya bwịte bwa masyu, mụno sịkufụma isya kabịnị, isya kulwana, isya mahēlụ nisya nyịnogono īmbị̄bị,
54006005	nukukīndana bwịla kwa bāndu aba bōnāngị̄ke amahala, aba ubwanalolị bwabo busōkịlemo nkāti mmyabo. Aba bịkwịnogona ukuti ukuntị̄la Kyala bo bukabilo.
54006006	Ukuntị̄la Kyala nalolị kukumpela umụ̄ndu ukuja nkabị fị̄jo, linga ịkufwana nifị ali nafyo.
54006007	Namanga tukātwele nakamo bo tụkwịsa nkị̄su mụno, bunobuno tukabagila ukwegamo kamo bo tụkusōkamo nkị̄su mụno.
54006008	Lolị linga tuli nafyo ifị̄ndu fya kulya nimyenda gya kufwala, fyo tulifwanaga nafyo fị̄fyo.
54006009	Abēne lolị aba bịkulōnda ukuja bakabị, bo bịkugwila mụngelo na ndutāmbo ulwa fịnyonyo fị fị̄ngị ifya bukonyofụ, ifị fịkummōnānga umụ̄ndu, ifị fịkubị̄bisya abāndu ndōnāngiko na mbupyụtịgwa.
54006010	Namanga ubuganandalama go nsị gwa mbị̄bị syosa, ubu bo abāndu bamo bikubunyonywa, bēndịle nukusōkamo ndwịtiko, bēndịle nukusịfụlasya īndụmbụla syabo nukubaba ku kwịngị ịtolo.
54006011	Ugwe lolị gwe mụ̄ndu gwa Kyala, usịbopege syosa sịsịsị. Ubukōngege ubugolofụ, ukuntị̄la Kyala, ulwịtiko, ulugano, ubufịsalyojo nubutēngamōjo.
54006012	Lwaga ubwịte ubunụnụ ubwa lwịtiko, ubukolege ubūmị bwa bwịla, ubu gwabilikilị̄gwe, bo kwịtika ulwịtiko ulunụnụ nkyenị mbakētị bā bị̄ngị.
54006013	Nkyenị mwa Kyala uju ịkufịpa fyosa ubūmị, na nkyenị mwa Kilisịtị Jesụ uju ālusịsịmikị̄sye ulwịtiko ulunụnụ nkyenị mwa Pontị Pịlāti,
54006014	nịkukulagila ukuti ulūbatilege ululagilo ulu, lungajaga nakababye nakamo, kangi lungajaga nikilema nakimo, ukufịka apa ịsakubonekelaga UNTWA gwitu Jesụ Kilisịtị.
54006015	Ukuboneka kwake kwịsakutụpụsịgwaga pakabalilo kāke aka abātị̄ke ju Kyala unsangalufụ, ju Mwenemaka gōsa ịtolo, UNTWA gwa batwa, UMALAFYALE gwa banyafyale.
54006016	Uju mwene ntiga alịko bwịla na bwịla, uju ali ndumụlị ulu umụ̄ndu najumo akabagila ukusegelelamo. Uju najumo umụ̄ndu akammbonamo kangi akabagila ukummbona. Ulwimiko lujege kumyake namaka bwịla ịtolo. Amenị.
54006017	Abakabị ba nkị̄su mụno, ubalagilege ukuti bangị̄jụ̄mbikaga, kangi bangabusūbilaga ubukabị ubu bakabulīngānịa, bansūbilege ju Kyala, uju ịkutupa fyosa ịtolo ifị fịkēlịlwe ifya kwịkyela nafyo.
54006018	Ubalagilege ukuti babōmbēge sị nụnụ, bajege bakabị mụmbōmbo īnụnụ, bajege bape ịtolo, balīlanịlege nabāngi.
54006019	Namanga bo bịlūndikị̄le ikyuma iki lo lwalo lwa linga sịku, ukuti bịsebakabēge ubūmị, ubu bo būmị bwa nalolị.
54006020	Gwe Tịmotị, ukakētege bunụnụ aka upēgị̄gwe. Ubwepukilege ubujobị ubu buli mwalo, ubu bukaja bwa mwa Kyala, nulukānị lwa bukonyofụ ululukujobịgwa ukuja lwa bumanyị bo lwa busyobị ịtolo.
54006021	Namanga abāndu bamo bị̄pelịle ukuja nubumanyị ubo, bēndịle nukupōndwa ulwịtiko. Ilị̄pyana lijege nanụmwe.
55001001	Jo une Paulị ne ntumịgwa gwa Kilisịtị Jesụ, mbwịgane bwa Kyala ne āndumịle ukuti mbufụmụsyege ubūmị ubu bwafịngilị̄gwe mwa Kilisịtị Jesụ,
55001002	nịkukusị̄mbila gwe mwanāngu gwe nnganịgwa Tịmotị nịkuti: Ilị̄pyana, ikisa, nulutēngāno, ifị fịkufụma kwa Kyala Tāta, na kwa Kilisịtị Jesụ UNTWA gwitu, fyo fịjege nanụngwe.
55001003	Nịkugwa ulupị kwa Kyala, uju nịkummbōmbela ninyịbonelo īnyēlụ bo mụmo bābōmbelaga abīsukulu bāngu. Nịkugwa ulupị kumyake akabalilo kōsa aka nịkukukumbuka mụnyịpụ̄to syangu pamụ̄si na pakilo.
55001004	Bo ngugakumbuka amāsosị gāko, ngusyukwa fị̄jo ukwaganịla nanụngwe, ukuti nị̄sulege ulusekelo.
55001005	Ngulukūmbūka ulwịtiko lwako ulwa nalolị, ulwịtiko ulu āli nalo umwịsukulugo Loịsi, nunyoko Jụnịke. Nanịne sịngolịle ukuti nanụngwe uli nalo.
55001006	Po apa nịkukukumbusya ukuti ukikubililege ikikūngilwa kya Kyala, iki gwalyambilị̄le bo ngubīkịlepo amaboko gangu, ukuti kyakege.
55001007	Namanga umwene Kyala akātupēle Mbepo gwa bōga, himma, lolị ātupēle Mbepo gwa maka, ugwa lugano nugwa lwịtụ̄fyo.
55001008	Po papo lelo ungafwaga īsonị ukunsịsịmikisya UNTWA gwitu, nalinga ko kūsịsịmikisya une ne mpịnyịgwa gwake. Lolị ukubilwege pamopēne nanịne panōngwa ja Ịbāngilị, ukufwana namaka ga Kyala aga kwambilila.
55001009	Jo uju ātupokịle, nulubilikilo ulwịkemo, akātubilikị̄le ukufwana nimbōmbo syitu, himma, lolị bo mụmo ālinogonị̄le nganị jūjo, kangi niịpyana lyake, ili ātupēlị̄le mwa Kilisịtị Jesụ ukufụma mụ mbukūlu.
55001010	Lolị lilino lịbonekị̄le nkwịsa kwake Umpokị gwitu Kilisịtị Jesụ, uju ābujōsị̄sye ịtolo ubufwe, ābubīkịle pabwelụ ubūmị nubusịtakubolamo mụnjila ja Ịbāngilị
55001011	Kyala āsūngwịle une ukuja ntumịgwa, nukuja mmanyịsị gwa kulūmbilila īndumị īnụnụ.
55001012	Pali sịsịsị po apa nịkukubilwa, lolị ndịkufwa īsonị, namanga Mmēnye uju nummwịtị̄ke, kangi sịngolịle ukuti ịsakukūbātilaga aka mbēlị̄gwe ukufịka pị̄sịku lila.
55001013	Amasyu amūmị aga ugapilị̄ke kumyangu, gajege ga kukētelamo ugwe, ndwịtiko na ndugano, ifị fịli mwa Kilisịtị Jesụ.
55001014	Akanụnụ aka upēlị̄gwe, ko ukūbātilege mwa Mbepo Mwịkemo, uju ali nkāti mmyitu.
55001015	Umēnye ukuti abāndu ba mwa Asịja bāndekịle, mụli bababa alịmo Fịgelị na Helemogenị.
55001016	Umwene lolị UNTWA abapākisyege abannyụ̄mba ja Onesịfolị, papo umwene kabili kabili ājisangalusyaga īndụmbụla jangu, kōpe nukupịnyịgwa kwangu kulinkusīta nukumpelela īsonị,
55001017	bo ịsịle mụ Loma, nakalīnga ịtolo alinkundōnda, alinkunyāga.
55001018	UNTWA ammwimilege ukuti ịse alwagege ulupākisyo ulufụma ku NTWA pị̄sịku lila. Ugwe usịmēnye fị̄jo syosa isị ālīmbōmbị̄le mw'Efesị.
55002001	Ugwe lelo gwe mwanāngu, ujege namaka mwịpyana ili lili mwa Kilisịtị Jesụ.
55002002	Gwegege īmanyịsyo isị gwasịpilị̄ke bo nịkusịfụmụsya nkyenị mbakētị ba bị̄ngị, syo usịbīkege mmaboko ga bāndu abasūbilịgwa, aba babagị̄le ukubamanyịsya nabāngi.
55002003	Nanụngwe ukubilwege pamopēne nanịne bo unndwabwịte unnụnụ gwa kilisịtị Jesụ.
55002004	Akajako najumo unndwabwịte uju ịkwịkolānịa nisya nkị̄su, bo ịkuti nunkyelege jūjo ammbīkịle pambōmbo.
55002005	Uju linga ịkubopa pāfị̄nganịlo atịkukaba īngiga, lolị pēne papo linga ịkukōnga īndagilo sya pāfịnganịlo po ịkukaba.
55002006	Unndimị uju ịkwịjūla, jo fịkuti ajege gwa kwanda ukwambilila īseke.
55002007	Usị̄nogonege bunụnụ isị ngujoba, namanga UNTWA ịsakukupaga amahala ga kuti usyaganịege syosa.
55002008	Unkumbukege Jesụ Kilisịtị, uju āsyusị̄gwe mbafwe, ugwa nndujụ̄ngụ lwa Ndabịtị, bo mụmo lịkujobela Ilịbāngilị ili nịkulūmbilila,
55002009	Ilịbāngilị ili limbelị̄le ukukubilwa, lindwele na mụnnyololo ukufwana ndi mmbōmbambị̄bị. Ilyene lolị ilịsyu lya Kyala lyo likapịnyịgwamo.
55002010	Po apa nịkufịsa ilyojo mụli syosa panōngwa ja basalịgwa, ukuti bope babwagege ubupokịgwa ubu buli mwa Kilisịtị Jesụ, pamopēne nubukulūmba ubusịtakumalika sịku.
55002011	Lyo ịsūbilịgwa ilịsyu ili lịkuti: Namanga linga tufwilị̄le lumo nagwe, po twịsakujaga būmị lumo nagwe.
55002012	Linga tụkufịsa ilyojo, po twịsakujaga balagilị pamopēne nagwe. Linga tụkunkāna po jope ịsakutukanaga nanụswe.
55002013	Napalinga tukaja basūbilịgwa, umwene ịkujaga nsūbilịgwa bwịla, namanga umwene akabagila ukwịkāna.
55002014	Syo ubakumbusyege sịsịsị bo kubasịsịmikisya nkyenị mwa Kyala, ukuti bangakānịkanaga ulukānị ulu lutịkubakabila nafịmo, lolị lụkubonānga ịtolo aba bịkupilikisya.
55002015	Gwịjūlege ukuti ubonekege nkyenị mwa Kyala ukuja mụ̄ndu uju abagị̄le, kangi ukuja mmbōmbị uju atịkulōnda ukuti ajege nisonị, uju ịkugolosya ịtolo ukumanyịsya ilịsyu lya bwanalōlị.
55002016	Ugēpukilege amasyu aga gali bwasị ịtolo, aga gakaja ga mwa Kyala. Namanga go gịkōngelelapo ukukulabisya nkummwịla Kyala.
55002017	Ulumanyịsyo lwabo lụkubala luli bo ikilōnda iki kitịkumalika. Mụli bababa mo alịmo Hemanaja na Fịletị.
55002018	Aba bapāgwịke basōkịleko lōsa kubwanalolị, abēne bịkulōnānga ulwịtiko lwa bāndu bamo apa bịkujoba bịkuti ukusyuka kwitu ko kwakīndịle liịjolo.
55002019	Ulwene lolị ulwalo lwa Kyala ulu lutịkujūngānịka, lo lwimịle ịtolo; luli nkimanyịlo iki kịkuti: UNTWA abamēnye abāke, kangi: Gwesa uju ịkujijoba īngamụ ja NTWA jo asōkēngeko kubutulanōngwa.
55002020	Nnyụ̄mba īngulūmba, fịtịkujamo fyene fị fịbōmbelo fya sahabu na fesa, himma, lolị fịkujamo fyope nifịbōmbelo fya fịpịkị nifya mfụ. Fịmo fịkuja fya mbōmbo īnyimikịgwa, ifị̄ngị fịkuja fya mbōmbo isịtakubagila.
55002021	Lelo linga umụ̄ndu ịkwịjēlusya ịkwịjēpusya kufịbōmbelo ifịnyalị fịfịfị, jo ịkujaga kibōmbelo ikyimikịgwa, ikisūngulịgwa, iki ịkubōmbela umwenenakyo, iki kitendekesị̄gwe ukuja kya mbōmbo jōsa īnụnụ.
55002022	Ufịbopege ifịnyonyo fya butụbwa, ubukōngege ubugolofụ, ulwịtiko, ulugano, nulutēngāno, pamopēne naba bịkunnjoba UNTWA nindụmbụla īnyēlụ.
55002023	Gwịjēpusyege kungānị isya bukonyofụ isya bukeke, usịmanyege ukuti sịkupapa ubwịte.
55002024	Umwene lolị ummbōmbị gwa NTWA jo fịkuti angalwaga, nabanịne lolị ajege mōlōlo kubāndu bōsa, ajege mmanyịsị unnụnụ, ajege mfịsalyojo kumbụ̄bị syosa isị abāndu bịkummbōmbela.
55002025	Aba bakīndēne nagwe, bo abagolosyege mbutēngamōjo ịtolo; ukuti pamo Kyala abapege ulupīnduko, babumanyege ubwanalolị,
55002026	po ukuti bị̄jaganịege bēndege nukupona ndutāmbo lwa Setano, uju abakolịle ukuti babōmbēge ubwịgane bwake.
55003001	Lolị syo usịmanyege sịsịsị, ukuti mmasịku ga bumalīkisyo po twịsakwịsaga utubalilo utupalapala.
55003002	Namanga abāndu bịsakwịjịganaga bēne, bịsakujaga baganandalama, bā lwịtụ̄fyo, ba matị̄ngo, batukamahēlụ, bị̄labapāpị, basịtakugwa ulupị, basịtabwịkemo,
55003003	basịtabumanyānị, basịtalwịtikano, bōhesị, bapafụ, bakāli, basịtakusịgana īnụnụ,
55003004	bapēfyabị̄nābo, basịtakwịlīngānịa, bālwịjụ̄mbiko, bagana fya kugusekesya ummbili ukukīnda ukunngana Kyala.
55003005	Abēne mụ̄nyụma bịkufwana bịkuntị̄la Kyala, lolị bịkugakāna amaka gāke; aba bali bo bunobuno bo ubasị̄ndege īnyụma.
55003006	Namanga mụli bababa mo balịmo aba bịkwịjị̄ngisya mụnyụ̄mba sya bāngi, bịkutupela tukolịgwa utukị̄kulu utu twịlūndikị̄le ubutulanōngwa, utu fịkutwembesya ifịnyonyo fị fị̄ngị.
55003007	Utu bwịla tụkulōnda ukumanyịsịgwa, lolị tutịkufikapo pakubumanya ubwanalolị.
55003008	Bo mụmo Janesị na Jambụlesị bampīngaga Mose, mo mụmo bope na babāba bịkubupīnga ubwanalolị; bo bāndu aba amahala gābo gōnāngị̄ke, bo aba bakabagila ndwịtiko.
55003009	Abēne batịsakwendelela fị̄jo, namanga ubukonyofụ bwabo bwịsakubonekaga pabwelụ ịtolo kubāndu. Bo mụmo bwajīlị̄le ubwa Janesị na Jambụlesị.
55003010	Lolị ugwe ulukōngịle ulumanyịsyo lwangu, ulwendo lwangu, īnyịnogono syangu mbūmị, ulwịtiko lwangu, ubufị̄ndang'oma bwangu, ulugano lwangu, ubufịsalyojo bwangu.
55003011	Ukufwimịgwa kwangu, īngubilo syangu, nisị syalinyāgịle mwa Antyokịja, mụ Ịkonịja na mụ Lịsịtịla, nukufwimịgwa kōsa uku nāli nako; lolị umwene UNTWA jo ālimbokịle mụli syosa sịsịsị.
55003012	Lolị abāndu bōsa aba bịkulōnda ukuja nubūmị bwa kuntị̄la Kyala mwa Kilisịtị Jesụ, bo bịkufwimịgwaga.
55003013	Abēne abāndu ababị̄bị nabasyobị bo bịkukīndililaga ukuja bōnāngi, bịsakubasyobaga abāngi, kangi bope bịsakusyobịgwaga.
55003014	Lolị ugwe ujege bwịla mụli sị̄syo umanyịsịgwe nukusịsịmikisịgwa, namanga ugwe ubamēnye aba bākumanyịsye,
55003015	nukuti ukufụma mbukeke ubamēnye bakalata abị̄kemo, aba babagị̄le ukukupa amahala aga kukulabisya kubupokịgwa ndwịtiko lwa mwa Kilisịtị Jesụ.
55003016	Namanga bōsa bakalata aba Mbepo gwa Kyala abatūjị̄le, banụnụ ukumanyịkisya, nukusịtobesya īmbị̄bị, nukunngolosya umụ̄ndu, nukumfụ̄nda umụ̄ndu amahala ga bugolofụ,
55003017	ukuti umụ̄ndu gwa Kyala ajege mpelelesye ịtolo, uju ị̄līngēnịe ịtolo kumbōmbo.
55004001	Nịkukulagila nkyenị mwa Kyala, na mwa Kilisịtị Jesụ uju ịsakubalōngaga abūmị nabafwe, kangi papo ịkwịsa nkulagila umalafyale,
55004002	ulūmbililege ilịsyu, gwịfịmbilisyege nalyo bwịla pōsa apa palīngānị̄ke, napa pakalīngānịka, ubatobesyege, ubakemelege nukubasụkānịa, mbufịsalyojo bōsa na ndumanyịsyo lōsa.
55004003	Namanga kịkwịsaga akabalilo apa ulumanyịsyo lwa nōngwa īnyūmị lutịsakulōndịgwaga, namanga abēne bo bali nimbulukutu isị sịkunyegela, bịsakwịlūndikilaga ịtolo abamanyịsị ukufwana nubwịgane bwabo,
55004004	bịsakusịlekaga ukusịpilika īnōngwa sya nalolị, bịsakusyụtụkilaga kutupāngo.
55004005	Lolị ugwe ungasụkanịkaga mụli syosa sịsịsị, ukịbēge ịtolo mbutolwe; ubōmbēge īmbōmbo iji ịkubōmba Unndumbilila ịbāngilị, usịmalisyege isya bubōmbelị bwako.
55004006	Namanga une lilino nguja pakwịpela ịkemo, kangi akabalilo ka kusụmụkila une kị̄sịle.
55004007	Ndwịle ubwịte ubunụnụ, mmalịle ukubopa pāfị̄nganịlo, ulwịtiko lo nndūmīlị̄le.
55004008	Ukwanda lilino īngiga ja bugolofụ jịkūngụ̄lila, ija UNTWA uju jo nndōngosị unngolofụ ịsakūmbaga pị̄sịku lilyo. Atịsakūmbaga nịmwene ịtolo, himma, lolị ịsakubapaga nabāngi bōsa aba bịkugụ̄lila nulugano ukuboneka kwake.
55004009	Ungahābaga, gwịsege kumyangu kuno mbibimbibi.
55004010	Namanga Ndema ālīndekịle panōngwa ja kukigana ikị̄su, abūkịle ku Tesalonịkị. Kịlesensị abūkịle ku Galatịja, jope Tịkị abūkịle ku Ndalimatịja.
55004011	Luka mwene jo asyele nanịne. Ummwege Mālika, gwịsege nagwe, namanga ịkūndūla fị̄jo mbubōmbelị.
55004012	Umwene Tịkịka jo nuntumịle mụ Efesị.
55004013	Unselekesye gwangu ugu nāgulekịle mụ Tịloja kwa Kalịpo, undwalilege bo kwịsa, pamopēne na bakalata; fị̄jo bakalata abā fịpapa.
55004014	Alịkịsanda umponda fyela ifịbūngu anāngị̄sye ububị̄bị bu bwịngị ịtolo kumyangu, UNTWA ịsakunngomokesyaga ukukōngana nimbōmbo syake.
55004015	Po nanụngwe gwandege fị̄jo nagwe, papo āsịpīngaga fị̄jo īnōngwa syitu.
55004016	Ulutasị lula nịnokesyaga īnōngwa syangu, akāliko najumo ugwa kūndūla, lolị bōsa bālindekịle. Kyala angịsakubamelelaga pabusobị ubu.
55004017	Umwene lolị UNTWA alinkunyimila kangi alinkungasya po apa ndinkwenda nukujifụmụsya īndumị jōsa, ukuti bōsa abāpānja bajipilikege; bunobuno ndinkupokịgwa nkanwa kā ngalamụ.
55004018	Umwene UNTWA jo isakūmbokaga kumbōmbo syosa īmbị̄bị, ịsakūmbōkaga ukuti nị̄ngilege mbutwa bwake bwa kumwanya. Jo ajege nubukulūmba bwịla na bwịla. Amenị.
55004019	Umbonekesyege Pịlịsịka na Akwila, na bannyụ̄mba ja Onesịfolị.
55004020	Elasịtị jo āsyele mụ Kolịntị, lolị Tịlofịmụ jo nālinndekịle mmbịne mụ Mịletị.
55004021	Gwendēlelege, gwịsege bo amapepo gakāli. Bịkubaponịa ba Ịbụlo, na Pụndensị, na Lịno, na Kilautịja pamopēne nabāmyitu bōsa.
55004022	UNTWA ajege nimbepo syako. Ilị̄pyana lijege nanụmwe.
56001001	Ne ngusị̄mba kalata uju joune Paulị ne mmbōmbị gwa Kyala kangi ne ntumịgwa gwa Jesụ Kilisịtị. Nsalị̄gwe kangi nndumị̄gwe ukukusya ulwịtiko lwa basalịgwa ba Kyala nukubatalusya ukubwaganịa ubwanalolị bwa kummwịtikila Kyala
56001002	ubu bwịtotị̄ke nndusūbilo lwakukabila ubūmị bwa bwịla. Kyala uju atịkujobamo isya butūngulu āfị̄ngịle nanụswe, liịjolo fịjo bo fịkāli nifyinja ukubalịgwa ukutupa ubūmị bububo,
56001003	lelo bo kafịkịle akabalilo aka kabagị̄le alinkubujoba pabwelụ mụndumị jake. Une nāpēgị̄gwe īndumị jijijo ukuti njifụmụsyege ukukōngana nululagilo lwa Kyala, Umpokị gwitu.
56001004	Ngukusị̄mbila Tịtị, gwe mwanāngu nalolị ndwịtiko ulu tụkulīlanịla nanụngwe na nịne. Fikuti gwambililege ilị̄pyana nulutēngāno ukufụma kwa Kyala Tāta na kwa Kilisịtị Jesụ Umpokị gwitu.
56001005	Nākulekịle mụ Kịletị ukuti ututendekesyege utūndu utu twakāli twalōndaga ukubōmbịgwa, nukusala abakulu ba kipānga ntwaja tōsa. Ungịbwaga isị nākulagị̄le ukuti:
56001006	Unkulu ajege jo uju atịkujobịgwamo ububị̄bị nabumo; fịkuti ajege nunkị̄kulu jumojwene ịtolo, kangi ajege na bāna abālwịtiko aba bakaja mwalo, bangajaga bāna aba batịkupilika isya jumo.
56001007	Namanga panōngwa jakuti unndōngosị gwa kipānga jo ịkujiketelela imbōmbo ja Kyala, jo fịkuti angajobịgwaga ububị̄bị nabumo, angajaga namatị̄ngo, angajaga gwa kukalala nakalīnga, angajaga nngālabwalwa, angajaga nndufụ ukulwa, kangi angakabilaga īndalama mụnjila isị sịli mwịko.
56001008	Lolị ajege ntambilabahēsya, ajege nngananụnụ ajege gwa lwịjị̄syo, ajege nngolofụ ajege mwịkemo, ajege mụ̄ndu uju ị̄fūndịle.
56001009	Ajege mụ̄ndu uju ūmīlị̄le mwịsyu lya Kyala ilịsūbilịgwa, ili lịkwịtikana nulumanyịsyo. Bunobuno lelo po ịsakumanyaga ukubakasya abāngi nubumanyịsị ubwanalolị, kangi kōpe nukubatobesya aba bịkupīnga ulumanyịsyo.
56001010	Namanga balịko bị̄ngị fị̄jo aba bapīndwịke ukufụma mmbubụ̄tịgwa bwa Bajụ̄ta, aba bịkujwega ịtolo isya mwalo bịkubasofya nabāngi ninōngwa syabo isị sịli bwasị.
56001011	Fịkuti ubujobị bwabo bukanịsịgwege, namanga bịkōnānga īnyụ̄mba sya bāndu syosa nimanyịsyo isị sịkābagị̄le ukumanyịsya, bịkubōmba sịsịsị papo abēne bịkulōnda ukukabilindalama mụnjila iji jili mwịko.
56001012	Unkụ̄ngụlụka gwabo jumo ājobịle ātịle: Abakịletị batūngulu bwịla ịtolo, fịnyamāna ifịkali, bōlo kangi bali nubula kufị̄ndu.
56001013	Sịsịsị syanalolị. Po lelo ubagị̄le ukuti ubakemelege fị̄jo ukuti bajege nulwịtiko ulūmị;
56001014	bangasyumīlilaga kangi īnōngwa sya Bajụ̄ta isya tusụmo ịtolo, kangi bangasịkolaga īndagilo sya bāndu isị sịkufụma kubāndu aba babukānịle ubwanalolị.
56001015	Kubāndu abēlụ fyosa fyēlụ, lolị kubanyalị abasịtalwịtiko fyosa fịnyalị papo īndụmbụla syabo ninyịbonelo syabo sịnyalịle.
56001016	Bịkwịlānga ukuti tummēnye Kyala, lolị mụmbōmbo syabo bịkunkāna, bāndu bapelakinyanyasị, bālufụ̄jo, bakabagila ukubōmba īmbōmbo syosa īnụnụ.
56002001	Ugwe lolị fịkuti umanyịsyege īmanyịsyo īnụnụ.
56002002	Ubabūlege abanyāmbala (abakusị) ukuti bangajaga bapafụ kufị̄ndu, bajege namahala, bị̄jị̄syege; bajege kanụnụ ndwịtiko lwabo, nndugano na mbufịsalyojo.
56002003	Bo bunobuno bope nabakị̄kulu abakusị ubamanyịsyege ukuti bajege nakajīlo aka kababagị̄le abakị̄kulu aba bali mmbūmị ubwịkemo, bangajaga bakubahēha abị̄nābo, bangajaga batumwa bakugāla ubwalwa, abēne kubabagị̄le ukumanyịsya sịnụnụ,
56002004	babamanyịsyege abakị̄kulu abēgị abatụbwa ukubagana abalume bābo na bānābo,
56002005	nukuti bị̄jị̄syege, bajege bēlụ, basịkētege bunụnụ īmbōmbo sya nnyụ̄mba, bị̄lāmbikege kubalume bābo, bajege niịpyana, po ilịsyu lya Kyala litịsakutukịgwaga amahēlu.
56002006	Bububo bope na batụbwa ubamanyịsyege ukuti bị̄jị̄syege.
56002007	Mụli syosa ịtolo ugwe īmbōmbo syako īnụnụ sịjege syakukētelamo abēne. Bo ulipakumanyịsya ubonekege nubwanalolị bwakukētelamo abēne kangi ujege nsịsya.
56002008	Amasyu gāko gangajaga ga kwịkịnyamo sịmo kokuti abalugu bako sịbāgege īsonị bo bakasyaga īmbị̄bị nasịmo isyakutujobelamo uswe.
56002009	Ababōmbị ababagile ukuti bakōngege isị linga abanyafyale bābo bịkubabūla, babapelege ukuhoboka mụmbōmbo syosa, bangakānịkanaga nabo,
56002010	bangị̄baga natumo utwabo, lolị fịkuti banāngisyege ukuja basūbilịgwa nukuja banụnụ bwịla ịtolo, po bịsakusịtwalilaga ulutụ̄fyo īnōngwa sya Kyala, Umpokị gwitu.
56002011	Namanga ilị̄pyana lya Kyala libonị̄ke kunōngwa jakuti abāndu bōsa bāmbililege ubupokịgwa,
56002012	Ilị̄pyana lilīli lịkutumanyịsya ukuti tusịlekege isyakusịtakuntị̄la Kyala, tufịlekege nifịnyonyo fya nkị̄su, twịjị̄syege, tujege nubūmị bwa bugolofụ, tuntị̄lege Kyala,
56002013	bo tụkugụ̄lila ukuboneka kwa lusūbilo lwitu ulusajịgwa nukuboneka kwa busịsya bwa Kyala gwitu unkulūmba nu Mpoki Jesụ Kilisịtị:
56002014	Uju ālị̄nị̄ngịle panōngwa jītu ukuti atupokege kumbị̄bị syitu syosa nukutwelusya ukuti tujege bāndu abēlụ, abāke jūjo mwene, abākufụ̄ngamịla ukubōmba īnụnụ.
56002015	Syo umanyịsyege sịsịsị namaka gāko gōsa bo kubakasya nukubasoka aba bịkukupilikisya. Najumo angakusyokelaga.
56003001	Ubakūmbusyege abāndu bāko ukuti babīmikege abalagilị ba kị̄su na bāmaka, babịtikege, bịlīnganịkisyege ngānịla ukubōmba īmbōmbo īnụnụ jōsa ịtolo.
56003002	Ubabūle ukuti bangantukaga najumo umụ̄ndu, lolị bajege bapela lutēngāno bamanyanege nabāndu, bwịla ịtolo banāngisyege ukuja bōlōlo kumụ̄ndu gwesa.
56003003	Namanga uswe jujuswe akabalilo kamo twali bakonyofụ, twali bākị̄lo, twali babōmbambị̄bị. Twali batumwa bāfịnyonyo nifịnyāfụ fya luko lōsa. Twalīndaga mụmbubị̄bị̄ nankukafụlana; abāndu bamo aba bātubēngịle uswe nanụswe twababēngịle.
56003004	Loli lelo bo libonị̄ke ilị̄pyana nulugano lwa Kyala Umpokị gwitu,
56003005	alinkwenda nukutupoka. Kukāli kokuti pamo papo twabōmbịle sịmo īmbōmbo syabugolofụ, lolị atupokị̄le nkisa kyake ịtolo kya mwa Mbepo Mwịkemo uju ịkutupa ukupāpịgwa ukupya nubūmị ubupya mụnjila ja kōsịgwa.
56003006	Kyala atōnelị̄le Mbepo Mwịkemo umwịngị ịtolo ukwendela mwa Jesụ Kilisịtị Umpokị gwitu,
56003007	kokuti tukabilege ubumanyānị na Kyala mwịpyana lyake nukwambilila ubūmị bwa bwịla bwịla ubu tụkusūbila ukwambilila
56003008	Ubujobị bububu bwakubusūbila. Sịsịsị syo isị ngulōnda ukuti usijobēge usịsịmikisyege na maka kokuti aba bịkummwịtika Kyala banyonywege ukusịbōmbela nkabalilo kābo bo bikubōmba isya bugolofụ. Sịsịsị syo nụnụ syakubatūla abāndu bōsa.
56003009	Lolị usyepukilege isya kukānịkana isyabulemāfụ, nisya kukānịkana isya mfịkolo fya baịjolo, isyakūmana nukukānịkana mụnōngwa sya ndagilo. Syosa sịsịsyo sịkaja nambōmbo najimo, sya ịtolo.
56003010	Umụ̄ndu uju ịkutwala īndapukano, nsokege ulwakwanda nulwabubili po lelo gwikwabēge kumyake.
56003011	Umanye ukuti umụ̄ndu bo jujuju asobịle injila lōsa (Ị̄jēpwịsye) kangi syope nimbị̄bị syake sịkusịsịmikisya ukuti ntulanōngwa.
56003012	Linga gwagịle nu ntumịle kumyako Alitema pamo Tịkịka po gwịse gwịjūlege fị̄jo ukwịsa kumyangu mụ Nịkopolị, papo ndụmwịle ukwịtūgala kulakula amapepo gōsa.
56003013	Gwịjūle fị̄jo ukubapa ifya kubatūla mụnjila ukuti bangāgilwaga nafịmo,
56003014	ukuti abāndu bītu bamanyịlege isya kubōmbela akabalilo kābo nkubōmba īnụnụ, namanga syo isị sịkulōndịgwa mbūmị, bangajaga basịtakupa īseke.
56003015	Bōsa aba ndinabo kuno bịkukuponịa. Ubaponịege abakamụ bītu ndwịtiko. Ilị̄pyana lya Kyala lijege nanụmwe mwesa.
57001001	Joune Paulị, ne mpịnyịgwa kunōngwa ja Kilisịtị Jesụ, nugwamyitu Tịmotị, tụkukusị̄mbila gwe Fịlịmonị gwe nnganịgwa kangi gwe mmbōmbanisi mwịnītu,
57001002	tụkukusị̄mbila nanụngwe Apịja gwe ịlūmbu gwitu, nanụngwe Alikipu gwe nndwabwịte mwịnītu, tụkukisị̄mbila nikipānga iki kịkukomāna nnyụ̄mba jako.
57001003	Ilị̄pyana lijege namumwe, nulutēngāno ulufụma kwa Kyala Tāta nu NTWA Jesụ Kilisịtị.
57001004	Gwe gwamyitu Fịlịmonị nịkukūkumbuka utubalilo tōsa mụnyịpụ̄to syangu, ngugwa ulupị kwa Kyala,
57001005	namanga ngupilika isya lugano lwako ulwa kubagana abāndu ba Kyala bōsa nulwịtiko ulu ulinalo mụ NTWA Jesụ.
57001006	Ngwịpụ̄ta ukuti ubulilanịsị bwako nanụswe ndwịtiko lwitu twesa bōngelelege ukutupelela ukusyaganịa isya sajo syosa isị tụkusyagila nkumanyana na Kilisịtị.
57001007	Gwe gwamyitu ulugano lwako lūmbēle ulusekelo ulukulūmba nulusūbisyo ulwịngị, usịsangalwịsye īndụmbụla sya bị̄kemo ba Kyala.
57001008	Fyobene nābagị̄le ukukịba ịtolo, apa ndinkamụgo mwa Kilisịtị, ukukulagila ukubōmba isị sịbagị̄le ukubōmbịgwa.
57001009	Lolị kunōngwa jakuti nguganịle po fịkuti lolị ngusūmege. Ngubōmba sịsịsị pālema ne Paulị, ne mbīkị̄gwe ukuja mmbujo bwa Kilisịtị Jesụ, ne kangi lilino ndi mpịnyịgwa kunōngwa jake.
57001010	Nịkunsūmila sịmo kumyako umwanāngu mwa Kilisịtị Onesịmo; namanga mụnnyololo nāli gwịse mụmbepo.
57001011	Jo Onesịmo jula akabalilo kamo akāli na mbōmbo najimo kumyako, lolị lilino ali nimbōmbo kumyangu na kumyako.
57001012	Lilino ngunngomolela kumyako, ịkwịsa kumyako bo īndụmbụla jangu jujune.
57001013	Nāliganịle fị̄jo ukummbīka papapa ukusyala nanịne mbujo bwako, ukuti āndūlege īmbōmbo ja Ịbāngilị bo ndi mụnnyololo,
57001014	lolị ndịkulōnda ukubōmba sịmo bo ukị̄tika ugwe. Ngīgana ukukufị̄mbilisya ukundūla une, lolị fịkuti ubōmbelege mụno gwịganịle jujugwe. Bunobuno lelo ngīgana ukubōmba sịmo bo ugwe ukị̄tika.
57001015	Kingamo pamo syo isị syalimpelị̄le ukuti ēpukeko kumyako akabalilo kanāndi kokuti ịse agomokelege kumyako gwịse ujege nagwe utubalilo tōsa,
57001016	kisịta kuja ntumwa kangi, lolị ukukīnda nuntumwa, ukuja gwamyinụ unnganịgwa mwa Kilisịtị. Mo mụno ajīlị̄le fị̄jo kumyangu ukuja nkamụ gwangu, po ịkupelaga pōkị ukuja nkamụgo ugwe mụmmbili na mụ NTWA?
57001017	Lelo linga une mụ̄nda mmyako ūmbīkịle ukuja nndīlanịsị gwako ndwịtiko, po ummwambililege jope bo mụmo ngali kunyambililila une.
57001018	Linga ākubōmbị̄le sịmo īmbị̄bị pamo ālị̄le fịmo ifyako, po ūmelelege une.
57001019	Ngusị̄mba apa nikiboko kyangu jujune nguti: Joune Paulị nịsakukuhōmbaga, syo ndịkukukumbusya lolị isyakuti nụngwe uli nịnōngwa ija kwịhōmba kumyangu jujugwe gwesa ịtolo.
57001020	Syo isị gwamyitu ngulāmba ukuti ūnyābule kunōngwa ja ngamụ ja NTWA, utalalisye umōjo gwangu mbukamụ bwa mwa Kilisịtị.
57001021	Ngusị̄mba kumyako nulusūbilo ukuti kumbombelaga isị ngusūmịle; Mmēnye ukuti nalolị kwịsakubōmba īnụnụ ukukīnda na pali isị nsūmịle.
57001022	Pamwanya pali isị, ngusūma ukuti undendekekesyege ngānịla ubugono, namanga ngusūbila ukuti kunōngwa ja nyịpụ̄to syinụ Kyala ịsakūndūla une ukwịsa kukubakēta.
57001023	Ịkukuponịa fị̄jo Epafụla umpịnyịgwa Mwịnāngu mụ nnyololo kunōngwa ja Kilisịtị Jesụ.
57001024	Bope ba Malika, na Alisịtalikị na Ndema na Luka aba bịkūndūla īmbōmbo bịkukuponịa.
57001025	Ilị̄pyana lya NTWA gwitu Jesụ Kilisịtị lijege nanụmwe mwesa.
58001001	Ịjolo Kyala ājobaga na bātāta ka kị̄ngị na mụnjila sị nyịngị ukwendela mbakụ̄ngụlụka,
58001002	lolị mmasịku ga kūsụlo aga ịsịlekujobela nanụswe Mmwanāke, uju ammbīkịle ukuja mwịngilapo kilīngo kya fyosa, kangi mụli uju nifị̄su āfịpelị̄le mụ mmyake.
58001003	Umwene papo nndāngalila gwa busịsya bwa Kyala, kangi kifwanị ịtolo kya Kyala mụno ajīlị̄le, ịkukipīmba ikị̄su kyosa niịsyu lyake ilya maka, alinkwịtūgasya kukiboko ikị̄līlo ikya Mwenebukulūmba kumwanya kula, bo abapēle ubuswe bwa mbị̄bị abāndu.
58001004	Umwana nkulūmba ukubakị̄nda abāndumị, bo papo īngamụ āpelị̄gwe na Kyala ngulūmba ukusịkīnda īngamụ syabo.
58001005	Namanga Kyala akālimmbulilemo najumo sịku abāndumị bāke ilya Kuti: Ugwe uli mwanāngu ngupāpịle umụ̄syugu. Kangi Kyala akālinjobịlepo ugwandumị najumo ukuti: Une nịkwịpelaga ukuja gwịse kumyake, Umwene ịkwịpelaga ukuja mwanāngu.
58001006	Lolị Kyala bo ịkuntwala umwanāke ugwa kipānda nkị̄su, ātịle: Bōsa abāndumị ba Kyala, bị̄pụ̄tege kumyake.
58001007	Lolị isya bāndumị Kyala atịle: Kyala ịkubapela abāndumị bāke ukuja mịbelo, na babōmbị bāke ukuja ndapi sya mōto.
58001008	Lolị isya Mwana, Kyala ātịle: Ubutwa bwako gwe Kyala, bụkujako bwịlabwịla! Ugwe kubalagila abāndu bāko nubugolofụ.
58001009	Ugwe ubuganịle ubugolofụ, ububēngị̄le ubwịlandagilo. Fyobēne Kyala, Kyala gwako akusalịle. Akupakịle īnyēmba sya lusekelo, ukubakīnda abanịno.
58001010	Kangi ạ̄tile: Gwe NTWA, pabwandilo gwapelịle ikị̄su, kangi ifya kumwanya gwapelịle namaboko gāko.
58001011	Ifyene fịsakujōngaga, lolị ugwe kwịsakujangako. Kangi fyosa fịsakukūlupaga bo gu nselekesye.
58001012	Kwịsakufịpịndanịaga ukufwana kilūndo, kangị fịsakwandukaga bo gu nselekesye, Lolị ugwe utịkwandukamo, Fyope ifyinja fyako fịtịsakumalikamo sịku.
58001013	Kyala akālimmbulilemo sịku ugwandumị gwake najumo ukuti: Ịtūgasya kukiboko kyangu ikị̄līlo, ukafịkege apa nịkubabīkaga abalugu bāko kūsi kumalūndi gāko.
58001014	Abāndumị mbepo ịtolo aba bịkummbōmbela Kyala, Kyala ịkubatuma kukubatūla aba bịkuja pakwambilila ubupokịgwa.
58002001	Ko kuno fịkuti tongelelengepo bunụnụ ukusyumīlila sịsyo tusịpilị̄ke, ukuti tungịsakusobesịgwaga.
58002002	Namanga linga ilịsyu ili lyajobị̄gwe nabāndumị lyali lya maka ịtolo, kangi linga īngịlanịo nulufụ̄jo, fyosa fyambililaga ulufụ̄ndo ulu lufịbagị̄le,
58002003	kali po uswe tubagị̄le ukupona bulebule lelo, linga tụkubusyokela ubupokịgwa ubu buli bo bunobuno ubukulūmba? UNTWA jo uju ātalịle ukubufụmụsya ubupokị bububu, aba bābupilị̄ke po papo balinkubusịsịmikisya kumyitu.
58002004	Jope Kyala alinkōngelapo ukubusịsịmikisya, nifịmanyịlo, nifị̄swigu, nifị̄ka fị fị̄ngị ịtolo, alinkubajabila abāndu ifịkungilwa fya Mbepo Mwịkemo, ukukōngana nubwịgane bwake.
58002005	Kyala akābabīka abāndumị ukuja balagilị ba kị̄su iki kịsakwịsaga iki tụkukijoba.
58002006	Lolị mwa kalata mụmo sịsịmikị̄sye sịtịle: Umụ̄ndụ kāndu kākị gwe Kyala apa kunkumbuka ugwe? Jwanị jope numwana gwa mụ̄ndu apa kunkēta ugwe?
58002007	Gwalimpelị̄le kukabalilo akanāndi ukuja mpị̄mbapo kubāndumị; kangi umfwikịle īngiga ja bụkulūmba nulwimiko;
58002008	gwalimmbīkịle ukuja nndagilị gwa fyosa. Lịkujobịgwa ukuti Kyala ālimmbīkịle umụ̄ndu ukuja nndagilị gwa tūndu tōsa, kisịta kukaleka nakamo akasịtakukabīka pabulagililị bwake. Lolị pope lilino tukāli ukusịbona isya kuti fyosa fịlāmbịle kumụ̄ndu.
58002009	Umwene lolị Jesụ, uju kukabalilo akanāndi ali mpị̄mbapo nakubāndumị, jo tụkwaga lilino afwikị̄gwe īngiga ja bụkulūmba nulwimiko, panōngwa ja kukubilwa kwake mbufwe, ukuti mwịpyana lya Kyala abunogēlesyege ubufwe panōngwa ja bāndu bōsa.
58002010	Namanga syabagị̄le ịtolo ukuti Kyala uju fyosa ịtolo fyake, kangi uju fyosa ịtolo fyendịle mụ mmyake, bo ịkubatwala kubukulūmba abānāke ba bị̄ngị, ampelege mpelelesye untasị gwa bupokịgwa bwabo, mụnjila ja ngubilo.
58002011	Namanga uju ịkubēlusya abāndu īmbị̄bị syabo nāba bịkwelusịgwa īmbị̄bị syabo, bōsa bafụmịle mụli jumojwene. Jo nōngwa iji Jesụ atịkuja nisonị ukujoba ukuja bāmyabo;
58002012	apa ịkujoba kwa Kyala ịkuti: Nịsakujifụmụsyaga īngamụ jako kubāmyitu, Nịsakukwimbilaga isya lutụ̄fyo bo nīmịle pakāti palukomāno lwa kipānga.
58002013	Kangi ịkuti: Une ngubīkaga ulusūbilo lwangu mwa Kyala. Kangi ịkuti: Une ndịpo papapa pamopēne nabāna aba āmbēle Kyala.
58002014	Bo papo lelo abāna bịkulīlanịla mwịlopa na mụmmbili, mo mụmo jope Jesụ alinkuja bo bābo, alinkulīlanịla nabo mbūndu bwabo. Alinkubōmba bo sịsịsị ukuti mụnjila ja bufwe bwake ampyụtege Setano, uju āli namaka ga bufwe,
58002015	ukuti abābulege bōsa, aba panōngwa ja kutị̄la ubufwe, bāli batumwa mmbūmị bwabo bōsa.
58002016	Namanga sịli pabwelụ ịtolo ukuti umwene akālị̄sịle nkubatūla abāndumị, himma, lolị bo mụmo ịkujobela kalata: ālisịle kukubatūla aba ndujụ̄ngụ lwa Abụlahamụ.
58002017	Fyobēne syalimbagị̄le ukuti afwanege nabāmyabo mụli syosa ịtolo, ukuti ajege mpụ̄tị nkulūmba gwa lupākisyo, kangi nsūbilịgwa nkyenị mwa Kyala, ajege ịkemo lya kōmola īmbị̄bị sya bāndu.
58002018	Namanga papo umwene ākubị̄lwe nukugelịgwa, po apa abagị̄le ukubatūla bope aba bịkugelịgwa.
58003001	Po papo lelo mwe bāmyitu mwe bakilisịtị mwe tulīlanị̄le ndubilikilo lwa kumwanya, amụmmwịnogonelege Jesụ uju ātumị̄gwe na Kyala ukuja mpụ̄tị nkulūmba gwa lwịtiko ulu tụkulwịtika.
58003002	Umwene āli nsūbilịgwa kwa Kyala uju ālimmbīkịle pakubōmba īmbōmbo jake, bo mụmo Mose āli nsūbilịgwa mụmbōmbo jake nnyụ̄mba ja Kyala jōsa.
58003003	Namanga umwene ābonị̄ke ukuti abagị̄le ukuja nulwimiko ulukulūmba ukunkīnda Mose, bo mụmo unjenganyụ̄mba ịkuja nulwimiko ukujikīnda īnyụ̄mba.
58003004	Namanga kukuti nyụ̄mba jili na uju ājijēngịle, lolị umwene uju āfịjēngịle fyosa jo ju Kyala.
58003005	Umwene Mose jo nalōlị āli nsūbilịgwa nnyụ̄mba ja Kyala jōsa bo ju mmbōmbị, alinkusịsịmikisya syosa isị Kyala ājaga pakusijoba.
58003006	Lolị Kilisịtị nsūbilịgwa bo ju Mwana uju ali namaka gōsa nnyụ̄mba ja Kyala. Uswe tuli nyụ̄mba jake linga tụkubūmīlila ubukịfụ, nukwịtụkifya nndusūbilo, ukwakufịka kubumalikilo.
58003007	Po papo lelo, bo lilyo ịkujoba Mbepo Mwịkemo ịkuti: Gu mụ̄syugu, linga mụkupilika ilịsyu lyake,
58003008	Mụngasịpelega ngafụ īndụmbụla syinụ bo mụmo abammbukūlu bīnụ bālinsāmbukị̄le Kyala; bo pabusịsyalyojo pala nndungalāngala, pị̄sịku ili banngelaga Kyala.
58003009	Ko kula bālingelịle nukunyēnēsya, bo ịkujoba UNTWA, napapo bāsịbwene isị nābōmbịle kufyịnja amalōngo mana (40).
58003010	Ko kuno balinkungalalisya abāndu abo ndinkujoba ndikuti: Abāndu aba bwịla ịtolo bịkusoba mụndụmbụla syabo abēne bakasịmanya injila syangu.
58003011	Po papo ndinkujīganịka mbukalale bwangu, ndinkuti, batịsakwịngilamo sịku mbutūsyo bwangu.
58003012	Mwe bāmyitu, mwandege ukuti angajangamo najumo mmyinụ ugwa ndụmbụla īmbị̄bị isịtakwịtika, ija kunkāna Kyala umūmị.
58003013	Lolị mụsokanege amasịku gōsa, papo ili lịkuti: Gu mụ̄syugu mwa kalata lịkutujoba uswe, ko kuti angajangamo najumo mmyinụ ugwa kujipela ngafụ īndụmbụla jake nubusyobị bwa butulanōngwa.
58003014	Namanga twịpelịle balilanịsị na Kilisịtị, linga tụkulūmīlila fị̄jo ulusūbilo lwitu ukwakufịka kubumalikilo.
58003015	Bo lilyo lịkujobịgwa mwa kalata ili lịkuti: Gu mụ̄syugu, linga mụkulipilika ilịsyu lyake, mụngasịpelaga ngafụ īndụmbụla syinụ bo pakabalilo aka aba mbukūlu bīnụ bālinsāmbukị̄le Kyala.
58003016	Abēne bo bānị aba bapilị̄ke ilịsyu lya NTWA kyala balinkunsāmbukila? Bo bala bōsa aba Mose ābalōngwịsye ukusōkamo mw'Egịpịtị.
58003017	Bo bānị aba bālinkalalịsye Kyala ifyinja amalōngo mana? Bo bala bātulịle īnōngwa, bo aba imịfị̄mba gyabo gyalūndị̄le ndungalāngala ngala.
58003018	Kangi bo baliku aba Kyala ājīgile ātịle: Batịsakwịngilamo mbutūsyo bwake? Ābajobaga aba bālinsāmbukị̄le.
58003019	Po papo lelo tusịmēnye ukuti, bātolị̄gwe ukwịngila panōngwa ja kusịtakwịtika kwabo.
58004001	Po papo lelo bo ulufị̄ngo lwa kwịngila mbutūsyo bwa Kyala lukāli lulịpo, po tutị̄lege ukuti najumo mmyinụ angịsakubonekaga ukuti apōndịlwe.
58004002	Namanga nanụswe īndụmị īnụnụ jilūmbililị̄gwe kumyitu kifwene kuli bo balabala abāndu ba ịjolo. Lolị abēne ilịsyu ili bālipilị̄ke likābabūmbulị̄le nafịmo, papo likālyongēne nulwịtiko mụli aba bālipilikaga.
58004003	Namanga uswe twe twịtị̄ke, tụkwịngila mbutūsyo bula, bo mụmo ājobị̄le ukuti: Bo ngalēle nājīganịke nātịle: Batịsakwịngilamo sịku mbutūsyo bwangu. Kyala alinkujoba isị napapo īmbōmbo jake jamalị̄ke pakabalilo aka āpelaga ikị̄su.
58004004	Namanga pabūngi pamo mwa bakalata lịkujobịgwa ilya ịsịku lya buhāno na bubili ikuti: Kyala alinkutūsya kumbōmbo syake syosa, pị̄sịku lya buhāno na bubili.
58004005	Kangi pali sịsịsị ịkujoba ịkuti: Batịsakwịngilamo sịku nkị̄su iki nịsakubapamo ubutūsyo.
58004006	Aba bātalịle ukwambilila īndumị īnụnụ bakalyambilị̄le ubutūsyo bula, papo bakāli nulwịtiko. Po apa lilino balịpo abāngi aba bịkwịngilaga mbutūsyo.
58004007	Po apa Kyala āndị̄sye ukulibīka ilị̄sịku ilīngi ili lịkuti: Gu mụ̄syugu, linga mụkulipilika ilịsyu lya Kyala, mụngasịpelaga ngafụ īndụmbụla syinụ.
58004008	Namanga Joswa linga ābapēle abāndu ubutūsyo ubu Kyala āfị̄ngịle, po angali Kyala akālijobapo ilị̄sịku ilīngi kūnyụma.
58004009	Po papo lelo bukāli bulipo ubutūsyo kubāndu ba Kyala ubu bufwene nukutūsya kwa Kyala ị̄sịku lya buhāno na bubili.
58004010	Namanga uju ịkwịngila mbutūsyo ubu āfị̄ngịle Kyala, jo ịkutūsya kumbōmbo syake, bo mụmo jope Kyala ātūsịsye kumbōmbo syake.
58004011	Oko lelo atwịjūlege ukwịngila mbutūsyo ubo, ukuti angajangapo najumo mmyitu ugwa kupōndwa, bo mụmo bābōmbịle abēne panōngwa ja busịtalwịtiko.
58004012	Namanga ilịsyu lya Kyala lyumị ịtolo, lili namaka kangi lyugị ukulukīnda ulūbo ulwa bwembe kōsakōsa, lịkulasa nukuhīnjanịa umōjo ni mbepo, nutupụ̄ngụnyo nubōmba, lyengo ukusyaganịa īnyịnogono syitu, na kuno sịkulabila isya mụndụmbụla.
58004013	Kakajako akapelịgwa nakamo aka kị̄bīlị̄le nkyenị mwa Kyala; fyosa fịli bwasị, kangi fịli pabwelụ nkyenị mmyake, uju tụkwakwamụlanaga nagwe.
58004014	Po papo lelo, apa tuli nagwe umpụ̄tị unkulūmba, uju apụlụngēnịe kyosa ikya kumwanya, nịkubala ju Jesụ Umwana gwa Kyala, po ịsaga tulūmīlilege ulwịtiko lwitu.
58004015	Namanga uswe tukaja numpụ̄tị unkulūmba uju akabagila ukutupākisya mmbōnywa bwitu, lolị tuli nagwe uju āgelị̄gwe bo jujuswe mụli syosa, uju alinkusịta nukutulamo īnōngwa najimo.
58004016	Oko lelo, atukịbēge ịtolo ukusegelela kukikota kya butwa ikya ịpyana, ukuti twambililege ulupākisyo, tulyagege ilị̄pyana ilya kututūla pakabalilo ka butolwe.
58005001	Namanga kukuti mpụ̄tị unkulūmba uju ịkusalịgwa ukufụma mbāndu ukuja mmbōmbị gwa Kyala, īmikị̄gwe ukubīmila abāndu, jo gwakutwala ifyabupe nifyakwịkemēsya panōngwa ja mbị̄bị syabo
58005002	Papo jope mōnywa jo abagị̄le ukubapākisya aba bakamanya nasịmo aba bịkusoba.
58005003	Kangi papo jope mōnywa jo nōngwa iji kummbagị̄le ukwịkemēsya panōngwa ja butulanōngwa bwake, bo papo ịkwịkemēsya panōngwa ja butulanōngwa bwa bāndu.
58005004	Kangi akajako umụ̄ndu najumo uju ịkwịjēgela mwene ulwimiko lulūlu, ulwa kuja mpụ̄tị nkulūmba. Umụ̄ndu ịkubilikilịgwa na Kyala mwene ukuja mpụ̄tị nkulūmba bo papo ābilikilị̄gwe Alonị.
58005005	Mo mụmo jope na Kilisịtị akalịjimị̄ke mwene ukuja mpụ̄tị nkulūmba, lolị ālyimikị̄gwe na Kyala uju ammbūlaga ạ̄tigi: Ugwe uli mwanāngu, ngupāpịle gu mụ̄syugu.
58005006	Bo papo ịkujoba napabūngi ịkuti: Ugwe uli mpụ̄tị gwa bwịlabwịla, ukukōngana nulubạ̄tiko lwa bupụ̄tị bwa Melekịsetekị.
58005007	Umwene Jesụ bo ali nkị̄su mụno, alinkwịpụ̄ta nukupyelesya, pamopēne ningụ̄to īngulūmba namāsosị kwa Kyala uju abagị̄le ukumpīka kubufwe; po papo alinkwenda nukupilikịgwa, papo antị̄laga Kyala.
58005008	Napapo umwene ali Mwana gwa Kyala, alinkumanyịla ukwịjịsya mụli isị ākubilwaga.
58005009	Bo apelị̄gwe mpelelesye bwịla, kuli bōsa aba bịkumpilika.
58005010	Jope Kyala alinkunsala ukuja mpụ̄tị unkulūmba ukukōngana nulubạ̄tiko lwa bupụ̄tị bwa Melekịsetekị.
58005011	Tulinasyo nyịngị isya kujoba, lolị mbalapala ukusịlīngānịa papo mụli basịto ukupilika,
58005012	Lilino angali mụli bamanyịsị, lolị mụkāli mụkunndōnda umụ̄ndu gwa kubamanyịsya isya mbwandilo isya masyu ga Kyala. Mwịpelịle ukuja bākulōnda ulukama, mụlekịle ukuja bākulōnda ifị̄ndu ifịkafụ.
58005013	Namanga gwesa uju ịkunwa ulukama, jo akị̄sịbila nisya bugolofụ, buno umwene mfyele ịtolo.
58005014	Ifyene lolị ifị̄ndu ifịkafụ fyo fya bakusị, aba amahala gābo gakakịle bị̄sịbị̄le, bo aba babagị̄le ukutapulanịa īnụnụ nimbị̄bị.
58006001	Po papo lelo atusịlekege īmanyịsyo sya Kilisịtị isya mbwandilo, tusanụkilege kusya bukusị. Tūngālisyaga kangi ulwalo lwa lupīnduko ulwa mbōmbo īfwe, nulwịtiko lwa kummwịtikila Kyala,
58006002	nimanyịsyo sya kōsịgwa mụnjila sị nyịngị, nisya kubīkapo amaboko, nisya kusyuka mbafwe, nisya bulōngị bwa bwịla.
58006003	Tubūkege nkyenị, sịsịsị syo twịsakusịbōmbaga linga Kyala ị̄tị̄ke.
58006004	Namanga abāndu balulekịle ulwịtiko lwabo babagị̄le ukugomolịgwa bulebule ukuti bị̄lātege kangi? Abāndu aba bali nndumụlị lwa Kyala, bafịnogelị̄sye ifyabupe fya kumwanya, nukwịpela balilanịsị mwa Mbepo Mwịkemo;
58006005	babunogēlị̄sye ubōlōlo bwa ịsyu lya Kyala namaka ga kị̄su iki kịkwịsaga,
58006006	apa linga bagwịle kulwịtiko, kụkuja kupalapala ukugomokela kangi kulupīnduko; namanga bo bāndị̄sye kangi ukunkomela Umwana gwa Kyala pakikohekano, nukunjwelụla.
58006007	Kyala ịkukisaja ikị̄su iki, kịkunwa īfụla iji jikukitịmila kabilikabili, kịkubamekesya abāndu ifị fịbagị̄le.
58006008	Lolị linga kịkumesya imị̄fwa nimịtulātula, bo kya ịtolo, kangi bo kili pị̄pị ukugụnịgwa; ikyene ubumalikilo bwake ko kukosịgwa numōto.
58006009	Lolị mwe baganịgwa, napa tụkujoba bo bunobuno, tulinulusūbilo ulukulūmba kutujīlo twinụ. Tumēnye ukuti mwambilị̄le ulusajo ulu lubagị̄le ulwa bupokị bwinụ.
58006010	Namanga Kyala akaja nsịtabugolofụ, ukuti asịbwene īmbōmbo syinụ, nulugano lwinụ ulu mụlunāngị̄sye panōngwa ja ngamụ jake, nkubabōmbela abị̄kemo, aba mụkāli mụkubabōmbela nalilino.
58006011	Lelo uswe twịganịle ukuti mwesa jumojumo mụnāngisyege ukwịjūla uku kuli bo bunobuno, ukuti kubatwalege kulusūbilo ulupelelesye ukwakufịka kubumalikilo.
58006012	Ko kuti mụngị̄pelaga bōlo, lolị mụjege ba kubakōnga aba bịkulwịngịlapo ulufị̄ngo na mbufịsalyojo.
58006013	Kyala apa āmpaga ulufị̄ngo Abụlahamụ, ājīgile mụngamụ jake jūjo, namanga akajako najumo uju nkulūmba ukunkịnda Kyala uju abagị̄le ukujīgilamo.
58006014	Kyala ātịle: Nalolị nịkukusajaga, kangi nịkulubāsyaga ulujụ̄ngụ lwako.
58006015	Lelo umwene Abụlahamụ bo afịsịle ilyojo, po papo alinkwenda nukulukaba ulufị̄ngo lulo.
58006016	Namanga abāndu bịkujīganikila mụli uju abakīndịle ubukulūmba, nkukānịkana kwabo kōsa, ulutụmụlilo lwabo lo lujīgo ulu lụkusịsịmikisya.
58006017	Umwene Kyala bo ịkuti ngīndilị̄le ịtolo pakubanāngisya abị̄ngilapo kilīngo kya lufị̄ngo, ukuti isị ịganị̄le sịtịkwandukamo, po alinkubīkapo nulujīgo pāpo.
58006018	Ko kuti ntūndu tubili tutūtu utusịtakwandukamo, mụli utu kukābagị̄le ukuti Kyala mo atūngulupilengemo tulwagege ulusūbisyo ulwa maka, twe tubopịle kubuponelo ukuti tulukolege ulusūbilo ulu lubikị̄gwe nkyenị mmyitu.
58006019	Tulinalo ulusūbilo ulo, ulu lulị bo īnyāngula ja būmị bwitu. Ulusūbilo ulu lwa nalolị lutịkujūngānịka, lụkwịngịla ukwakufịka na nkāti mwịbālika,
58006020	mụno ātalịlemo Jesụ ukwịngila panōngwa jītu, alinkwịpela ukuja mpụ̄tị nkulūmba bwịla ịtolo, ukukōngana nulubạ̄tiko lwa bupụ̄tị bwa Melekịsetekị.
58007001	Melekịsetekị āli Malafyale gwa mụ Salemụ, kangi ali mpụ̄tị gwa Kyala Unkīnde. Abụlahamụ bo ịkugomoka ukufụma kubwịte kuno ābagogịle abanyafyale, Melekịsetekị alinkwaganịla nagwe, alinkwenda nukunsaja,
58007002	umwene Abụlahamụ alinkunjabila ifya pị̄lōngo ntūndu tōsa utu āli nato. Īngamụ ja Melekịsetekị ukujisanụsya ko kuti Malafyale gwa bugolofụ, kangi ukuti Malafyale gwa Salemụ, ko kuti Malafyale gwa Lutēngāno.
58007003	Umwene akaja nugwịse, akaja nunna, akaja nubwịsukulu, akaja nubwandilo bwa masịku gāke, kangi akaja nubumalikilo bwa būmị bwake. Lolị afwene ịtolo nu Mwana gwa Kyala, jo mpụ̄tị bwịla ịtolo kisịtakupela napamo.
58007004	Mụkēte lelo bāgwi! Bo bụkulūmba bukị jujuju, uju na ju Abụlahamụ umwịsukulu gwitu ampāgulilaga ifya pị̄lōngo mụli ifị āpupịle kubwịte.
58007005	Kangi tumēnye ukuti ukukōnga ululagilo, abanya Lebị aba bo bapụ̄tị balagilị̄gwe ukusāngula ifya pị̄lōngo kubandu, ko kuti kubamyabo, napapo bope bafụmịle ndujụ̄ngụ lwa Abụlahamụ.
58007006	Umwene lolị Melekịsetekị akāli gwa ndujụ̄ngụ lwa banya Lebị. Lolị pope alinkwambilila ifya pị̄lōngo kwa Abụlahamụ; kangi alinkunsaja uju āpelị̄gwe ulufị̄ngo lwa Kyala.
58007007	Lolị syo sịkaja sya kukānịkana napanāndi, isya kuti, uju ịkusaja jo nkulụmba ukunkīnda uju ịkusajịgwa.
58007008	Kangi abapụ̄tị aba bịkwambilila ifya pị̄lōngo bāndu ịtolo aba bịkufwa; lolị apa uju ịkwambilila ifya pị̄lōngo, Melekịsetekị uju ịkusịsịmikisịgwa ukuja mūmị.
58007009	Kangi sịbagị̄le ukujobịgwa ukuti bo Abụlahamụ asōsīsye ifya pị̄lōngo, Lebị (uju abānāke bịkwambilila ifya pị̄lōngo) jope āsōsị̄sye ifya pị̄lōngo.
58007010	Namanga Lebị ākāli ukupāpịgwa, lolị ko kuti ali nkāti mụmmbili gwa mwịsukulu gwake, Abụlahamụ, pala Melekịsetekị, āganịlege nagwe.
58007011	Ukufụma mbupụ̄tị bwa banya Lebị, abany'Ịsịlaelị bāpēlị̄gwe ululagilo. Lilino linga ububōmbelị bwa banya Lebị bukāli nakababye nakamo po angali atịkulōndịgwa umpụ̄tị ujūngi uju ali bo ju Melekịsetekị, bomma ubupụ̄tị bwa Alonị.
58007012	Namanga apa linga ubupụ̄tị bukwanduka, po fịkuti lōpe nululagilo lwandukege.
58007013	Namanga umwene uju sịkunnjoba sịsịsị, āli gwa kikolo ikīngi ịtolo, iki najumo akāfụmịlemo sịku ugwa kubōmba pabwị̄kemekesyo.
58007014	Namanga sịli pabwelụ ịtolo isya NTWA gwitu, ukuti āfụmịle nkikolo kya Jụ̄ta, iki Mose akājobịlemo nasịmo isya bupụ̄tị.
58007015	Kangi sịkindilị̄le ịtolo ukuja pabwelụ, apa umpụ̄tị ujūngi uju āfwene na Melekịsetekị abonị̄ke,
58007016	uju akakabila ubupụ̄tị, bwake mụnjila ja lulagilo lwa būndu, lolị akabị̄le mmaka ga būmị ubusịtakōnāngika.
58007017	Namanga kalata ịkuti: Ugwe ākujaga mpụ̄tị gwa bwịlabwịla ukukōngana nulubạ̄tiko lwa bupụ̄tị bwa Melekịsetekị.
58007018	Namanga ululagilo ulutasị lwalyomwịke panōngwa ja bōnywa nukusịtakubagila kwake.
58007019	Namanga ululagilo lwa Mose lukāpelịle nabumo ubupelelesye. Lilino lolị mmbujo bwake lubikị̄gwepo ulusūbilo ulunụnụpo, mụli lulūlu mo mụmo tụkusegelela kwa Kyala.
58007020	Ukōngelapo pali sịsịsị lulịpo ulujīganịko lwa Kyala, abāngi bala bo bịkupelịgwa bapụ̄tị lukālipo ulujīganịko.
58007021	Lolị Jesụ apelị̄gwe mpụ̄tị mụnjila ja lujīganịko apa Kyala ālimmbūlịle ātịle: UNTWA Ajīganị̄ke atịkwandulaga īnyịnogono syake; Ugwe kujaga mpụ̄tị gwa bwịlabwịla.
58007022	Syo isị sịmpelịle Jesụ ukuja jo bwanalōlị bwa lwịtikano ulu lukīndilị̄le ubunụnụ.
58007023	Ubukīndane ubūngị bo ubu: Abapụ̄tị abāngi bala bājaga bị̄ngị papo bāfwaga po īmbōmbo jabo jamalikaga.
58007024	Lolị umwene Jesụ akaja bo abēne, alịko bwịla, ubupụ̄tị bwake atịkupokanịla nujūngi.
58007025	Fyobēne umwene abagị̄le ukubapoka nalolị, bōsa aba linga bịkwendela mụ mmyake ukwịsa kwa Kyala, papo umwene mūmị bwịla ịtolo, ịkubapyelekesya.
58007026	Ko kuno lelo Jesụ jo mpụ̄tị unkulūmba uju atubagị̄le fị̄jo kuli ifị tụkulōnda. Mwịkemo, unsịtambị̄bi, unsịtakababye, uju apāgwịke kubutulanōngwa, uju afyusị̄gwe kumwanya ukufịkīnda ifya kumwanya fyosa.
58007027	Umwene akaja bo abapụ̄tị bala; atịkulōndịgwa ukuti tāsị atwalege ilịkemo panōngwa ja mbị̄bị syake, po lelo akōngege ilya pambị̄bị sya bāndu. Umwene āsōsị̄sye ilịkemo kamokēne ịtolo, pala ālisōsị̄sye jūjo, ilyo lifwene kutubalilo tōsa.
58007028	Ululagilo lwa Mose lụkubīmika abāndu abōnywa ịtolo ukuja bapụ̄tị bakulūmba; lolị ulufị̄ngo lwa Kyala ulu ājīganị̄ke kangi ulu lwịsịle kūnyụma kululagilo, lo lụkummwimika ju Mwana, uju āpelị̄gwe ukuja mpelelesye bwịlabwịla.
58008001	Po papo lelo akakulūmba mụli isị tujobịle ko ka kuti: Tuli nagwe umpụ̄tị unkulūmba bo jujuju, uju ịtūgēsye kumwanya kukiboko ikị̄līlo kya kikota kya butwa kya Mwenebukulūmba.
58008002	Jo ịkubōmba īmbōmbo ja mpụ̄tị unkulūmba pabwịkemo, mụla mụhēma ja nalolị, iji ājīmị̄ke ju NTWA, bomma abāndu.
58008003	Kukuti mpụ̄tị unkulūmba ābīkị̄gwe ukuntwalila Kyala ifyabupe namakemo, ko kuno jope na ju Mpụ̄tị gwitu unkulūmba fịkuti ajege nako kamo akakutwala.
58008004	Lilino lolị linga ājangamo nkị̄su po angali akaja mpụ̄tị napanāndi, papo balịmo abapụ̄tị aba bịkutwala ifyabupe bo mụmo lujīlị̄le ululagilo lwa Bajụ̄ta.
58008005	Ububōmbelị bwabo bwa bupụ̄tị kifwanị ịtolo kangi nsyungūlu gwa fịla fịlịko kumwanya. Bo syali na kwa Mose pala ajege pakujēnga īhēma, apa Kyala alinkummbūla alinkuti: Utendekesyege fyosa, fịfwanege nakakukētelamo aka gwanāngisị̄gwe pakyamba.
58008006	Lolị lilino Jesụ apelị̄gwe ububōmbelị bwa bupụ̄tị ubunụnụpo ukukīnda ubwabo, apa ịpelịle ukuja nndamụlị gwa lwịtikano ulunụnụpo, ulu lwimikị̄gwe nifị̄ngo īnụnụpo.
58008007	Namanga linga ulwịtikano ulutasị lula lukāli nikilema, po angali lukalōndigwapo ulwịtikano lwa bubili.
58008008	Namanga bo ajagile īnōngwa mmyabo ịkubabūla ịkuti Amasịku gịkwịsa, bo ịkuja UNTWA, apa nisakusōsyaga ulwịtikano ulupya na bāndu ba Ịsịlaelị kangi nikikolo kya Jụ̄ta.
58008009	Ulwịtikano ulu lutịsakujaga bo ulu nālitikēne naba mbukūlu bābo, pịsịku lila mbakolege ikiboko bo ngubasōsyamo mw'Egịpịtị, Buno abēne bakālūmīlịle ulwịtikano lwangu, po nanịne ndinkusịta nukubabīkilako umōjo, bo ịkuja UNTWA.
58008010	Ulu lo lufị̄ngo ulu nịsakwịtikanaga na banya Ịsịlaelị, amasịku aga gịkwịsaga bo ịkuja UNTWA: Nịsakusịbīkaga īndagilo syangu mụnyịnogono syabo, nukusịsị̄mba mụndụmbụla syabo. Nịsakujaga ne Kyala gwabo, kangi abēne bịsakujaga bāndu bāngu.
58008011	Umụ̄ndu najumo atịsakummanyịsyaga umpalamanị gwake pamo ugwamyabo ukuti: Ummanyege UNTWA. Namanga abāndu bōsa abakusị nabakeke bịsakūmanyaga une.
58008012	Namanga nịsakubaswaga imbị̄bi syabo, syope ninōngwa syabo ndịsakusịkumbukaga kangi.
58008013	Ịkujoba isya lwịtikano ulupya, Kyala ālupelịle ulutasị ukuja lukūlu, lolị kāko linga kakūlwịpe kangi kakāngēle, bo kali pị̄pị ịtolo ukujōnga.
58009001	Lelo lōpe ulwịtikano ulutasị lwali nimbạ̄tiko syake isya lwịpụ̄to, na pabujo ubwịkemo ubwa kwịpụ̄tilapo ubu bwali bwa nkị̄su ịtolo.
58009002	Jātendekesị̄gwe īhēma iji ubujo bwake bwa pānja ubu bātigi: Mo mbujo ubwịkemo, mo kyalịmo ikikolelanyāle, nimēsa, nifịsyesye ifịkemēsịgwa.
58009003	Lolị kūnyụma kwịbālika lya bubili, ko jalịko īhēma iji bạ̄tigi mo mbwịkemo bwa bwịkemo;
58009004	mo kyalịmo ikigemo kya sahabu ikya kufụ̄kisyapo lubanị, nịbokosị lya lwịtikano, ili mōsa mụ̄nyụma lyapakị̄gwe sahabu, mo jalịmo īndeko ja sahabu iji ālimo mana, mo jalịmo ningịlị ja Alonị, iji jatulwịle amānị, mo gālimo namabwe amapapāte aga gasị̄mbị̄gwepo ulwịtikano;
58009005	Lolị pamwanya pị̄bokosị bālipo abakelụbụ ba bụkulūmba, aba bapakịngaga pabujo ubu īmbị̄bị sịkuswegịgwapo, ifyene fịfịfị fyo tukabagila ukufịjoba kamo kamo lilino.
58009006	Bo sịtendekesịgwe sịsịsị, po abapụ̄tị bịkwịngila bwịla mụhēma ja kwanda nkubōmba imbōmbo syabo sya lwịpụ̄to.
58009007	Lolị mụhēma ja bubili, mo ịkwịngila mwene ju mpụ̄tị unkulūmba kamokēne pakyinja, lolị atịkwịngila kisịta ịlopa, ilya kuntwalila Kyala panōngwa ja mbị̄bị syake na panōngwa ja mbị̄bị sya bāndu isị bābōmbịle abēne kisịtakumanya.
58009008	Mụli sịsịsị, mo Mbepo Mwịkemo ịkunāngisya ukuti, injila ja kubwịkemo jikāli ukwịgulịgwa, bo tāsị īhēma ja kwanda jikāli jīmịle.
58009009	Iki kyo kifwanịkisyo kya kabalilo ka lilino, ikya kuti, ifyabupe nifya kwịkemēsya ifị bịkutwala abāndu, fịkabagila ukusịpa ubupelelesye īnyịbonelo sya uju ịkwịpụ̄ta,
58009010	papo syo mbạ̄tiko ịtolo sya mmbili, isya fị̄ndu, isya kunwa, nisya kusụgụsụla kwa luko nuluko, isị syabīkị̄gwe ukufịka pakabalilo aka Kyala ịsakufyandulaga fyosa.
58009011	Lolị Kilisịtị ịsịle, uju jo mpụ̄tị unkulūmba gwa nụnụ isị lilino sịfịkịle. Umwene ịkubōmbela mụhēma īngulūmbapo, iji jikīndịlepo ubupelelesye, iji jikātendekesị̄gwe namaboko ga bāndu, iji jikaja ja nkị̄su iki, iki kyapelị̄gwe.
58009012	Umwene ālingị̄le pabujo ubwịkemo kamokēne ịtolo, akālingị̄le niịlopa lya mbene pamo ilya ngwata, lolị ālingị̄le niịlopa lyake jūjo, po papo alinkwenda nukutukabila ububāngị bwa bwịlabwịla.
58009013	Lelo linga ilịlopa lya mbene, nilya ngāmbaku, numfwandilo gwa ngwata ugu bābamịsilaga abanyalị fyabapaga ubwịkemo ukuti gulekege ummbili,
58009014	po ilịlopa lya Kilisịtị lịkubōmbaga īngīnde kuli isị. Mmaka ga Mbepo gwa bwịlabwịla Kilisịtị ālị̄nị̄ngịle mwene kwa Kyala ukuja ịkemo, ilịsịtakababye nakamo. Ilịlopa lyake lịsakusyelusyaga īnyịbonelo syitu ukufụma mụmmbōmbo isị sịkutwala ubufwe, ukuti tummbōmbelege Kyala umūmị.
58009015	Panōngwa iji po apa Kilisịtị ịpelịle mbạ̄tikị gwa lwịtikano ulupya, ukuti aba babilikilịgwe na Kyala bāmbililege īsajo sya bwịla na bwịla isị bāfị̄ngilị̄gwe. Bịkusịkabaga papo ubufwe bubonịke ubu bụkubabāngaga kungịlanịo isị bābōmbịle nkabalilo ka lwịtikano ulukūlu.
58009016	Apa sịlịpo isya kulagila ngānị isya kilīngo, sịkukolekelịgwaga ukuja sya nalolị nubufwe bwa uju ālagị̄le.
58009017	Namanga isị ālagị̄le sịkuja namaka bo ubufwe bubonịke, buno sịtịkuja namaka apa linga uju ālagilaga akāli alịko kubūmị.
58009018	Fyobene na lulwịtikano ulutasị lula, lukālyimikị̄gwe kisịta ịlopa.
58009019	Namanga bo īngomēlesyo syosa sya nndulagilo sịjobị̄gwe na Mose kubāndu bōsa, po papo alinkwega ilịlopa lya ngwata nilya mbene pamopēne namīsi, nulusyoja lwa ng'ōsị ulukesēfụ namānị ga hisopụ, alịnkummịsịla kalata pamopēne nabāndu, bōsa.
58009020	Mose alinkuti: Ili lyo ịlopa lya lwịtikano, ulu Kyala ābalagị̄le umwe ukuti mụlutị̄lege.
58009021	Bunobuno jope nīhēma alinkujimị̄sila pamopēne nifịbōmbelo fyosa ifya lwịpụ̄to.
58009022	Lelo ko kuja tutigi, ndulagilo fyosa fịkwelusịgwa niịlopa; kisịta kōnịgwa ilịlopa bukajapo ubuswe.
58009023	Ko kuno fịkuti ifịfwanị fya tūndu twa kumwanya fyelusịgwege bunobuno utwene lolị utūndu twa kumwanya to fịkuti twelusịgwege namakemo aga gakīndịlepo pali aga.
58009024	Namanga Kilisịtị akālingị̄lemo mbwịkemo ubu bujēngị̄gwe namaboko, ubu kyo kifwanị kya bwịkemo bwa nalolị. Lolị umwene ālingị̄le ku kumwanya kuno lilino īmịle nkyenị mwa Kyala panōngwa jītu.
58009025	Kangi akālingị̄le ukuti ị̄nịngege mwene kabilikabili, bo apa umpụ̄tị unkulūmba gwa Bajụ̄ta ịkwịngila pabujo ubwịkemo kukuti kyinja niịlopa ilya kinyamāna,
58009026	namanga linga bo syali, po angali Kilisịtị ịkukubilwa kā kị̄ngị ịtolo, ukufụma mụ mbwandilo bwa kupelịgwa ikị̄su. Lolị lilino abonị̄ke kamokēne ịtolo ntubalilo twa kūsụlo, ukuti asōsyepo ubutulanōngwa nkwịkemēsya kwake jūjo.
58009027	Lelo bo papo abāndu babīkị̄gwe ukuti bịkufwaga kamokēne, pānyụma pali isị po kwịsege ukulōngịgwa,
58009028	mo mụmo jope na ju Kilisịtị bububo, ālị̄kemēsịsye kamokēne ịtolo, ukuti apīmbēge ubutulanōngwa bwa bị̄ngị. Na po kangi ịsakubonekaga ulwa bubili, komma nkupīmba ubutulanōngwa lolị nkubapoka aba bịkunngụ̄lila.
58010001	Ululagilo lwa Bajụ̄ta lukaja lukope lwa nalolị lwa tūndu tula mụno tujīlị̄le, lolị umwene nsyungūlu gwa nụnụ isị sịkwịsaga. Ko kuno kuli aba bịkusegelela kukwịpụ̄ta, lukabagila napanāndi ukubapela bapelelesye mụnjila ja makemo aga gịkutwalịgwa bwịla pakyinja kisịta kuleka.
58010002	Linga bo syali po angali amakemo galekị̄gwe ukutwalịgwa. Namanga aba bịkwịpụ̄ta kwa Kyala angali batịkwandisya ukuja ninyịbonelo sya butulanōngwa, bo bēlusị̄gwe kamokēne ịtolo.
58010003	Lolị amakemo gagaga gịkusōsịgwa kukuti kyinja ukubakūmbusya abāndu īmbị̄bị syabo.
58010004	Namanga ilịlopa lya ngāmbaku nilya mbene likabagila ukusōsyapo ubutulanōngwa.
58010005	Fyobēne Kilisịtị bo ịkuja pakwịsa nkị̄su ālimmbūlịle Kyala ātịle: Amakemo nifyabupe fyo ukāfịlōndịle, lolị undendekekị̄sye ummbili.
58010006	Amakemo amōkye namakemo aga kusōsyapo ubutulanōngwa go utịkwịkyela nago.
58010007	Po lelo ndinkuti: Une ndi apa gwe Kyala, Ukuti mbōmbēge isya bwịgane bwako, bo mụmo sịsị̄mbị̄gwe isyangu mwa kalata gwa ndagilo.
58010008	Ukwanda ājobịle ukuti: Amakemo nifyabupe na makemo amōkye, na makemo ga kusōsyapo ubutulanōngwa fyo utịkufịlōnda, kangi fịtịkukukyela, Ājobịle isyo napapo amakemo aga gịkusōsịgwa ukukōnga ululagilo.
58010009	Po kangi alinkuti: Ndi apa gwe Kyala ukuti mbōmbēge isya bwịgane bwako. Umwene Kyala ālyomwịle amakemo amatasị, mbujo bwake alinkubīkapo amakemo ga bubili.
58010010	Lelo papo Jesụ Kilisịtị ābōmbịle isya bwịgane bwa Kyala, po apa twesa tụkwelusịgwa īmbị̄bị syitu niịkemo lila ilya mmbili gwake ugu ālị̄nị̄ngịle kamokēne po papo.
58010011	Kukuti mpụ̄tị gwa Bajụ̄ta ịkwima nukubōmba isya lwịpụ̄to kukuti ịsịku, ịkwandisanịa ukutwala amakemo gāgo, aga gakamanyamo sịku ukubusōsya ubutulanōngwa.
58010012	Lolị umwene Kilisịtị āsōsị̄sye ilịkemo kamokēne panōngwa ja mbị̄bị, ili lifwene lilyo bwịla na bwịla, po papo alinkwenda nukutūgala kukiboko ikị̄līlo kya Kyala.
58010013	Ko kuno ịkugụ̄lila ukwịsakufịka papo abalugu bāke bịsakupelịgwaga ukuja kakota ka kubīkapo amalūndi gāke.
58010014	Namanga nkwịkemēsya kwake kamokēne abapelịle bapelelesye bwịla ịtolo aba bịkwelusịgwa īmbị̄bị syabo.
58010015	Jope Mbepo Mwịkemo ịkutupa ulusịsịmịkisyo lwake, tāsị ịkutula ukujoba ịkuti:
58010016	Ulu lo lwịtikano ulu nịsakwịtikanaga nabo amasịku aga gịsakwịsaga, bo ịkuja UNTWA: Nịsakusịbīkaga īndagilo syangu mụndụmbụla syabo, kangi nịsakusịsị̄mbaga mụnyịnogono syabo.
58010017	Kangi lilino po ịkuti: Īmbị̄bị syabo ningịlanịo syabo ndịsakusịkumbukaga kangi.
58010018	Apa linga īmbị̄bị sịswegịgwe, bo lyope ịkemo lya kusōsya ubutulanōngwa limalị̄ke, litịkusōsịgwaga.
58010019	Po papo lelo mwe bāmyitu tupēgị̄gwe īndụmbụla īngake ija kwịngilila pabujo ubwịkemo.
58010020	Umwene atwịgulị̄le injila īmbya, injila ja būmị iji jipụlụsēnịe mwịbālika ukwendela mụmmbili gwake jūjo.
58010021	Kangi tuli nagwe umpụ̄tị unkulūmba uju nndagilị panyụ̄mba ja Kyala.
58010022	Po papo lelo atusegelelege nindụmbụla ja nalōlị, nulwịtiko ulupelelesye, nindụmbụla syitu isị sịsụkị̄gwe kūnyịbonelo īmbị̄bị, nimịbili gyitu igi gisụkị̄gwe namīsi amēlụ.
58010023	Atulūmīlilege fị̄jo ulwịtiko lwa lusūbilo lwitu kisịtakusụkānịka, namanga umwene uju ātupēle ulufị̄ngo jo nsūbilịgwa.
58010024	Kangi tukētanege twe bābo batupu nukukasanịa, ukuti tunāngisyege ulugano nukubōmba īmbōmbo īnụnụ.
58010025	Tungalekaga ukwaganịla pamopēne, bo mụmo bamo bālupelīle ukuja lwịho ịtolo. Lolị tụkumbusanịege sịsịsị syo sịkīndililege ịtolo, namanga bo papo mụkukēta, ilị̄sịku lya NTWA lisegelị̄le.
58010026	Namanga linga tụkutula īnōngwa matị̄ngo ịtolo napapo tubumēnye ubwanalolị, po likaja ịkemo ilīngi ili libagị̄le ukusōsịgwa ilya kubumala ubutulanōngwa.
58010027	Lolị bo kusyele kwene ku kubugụ̄lila ubulōngị bwa Kyala nulutēnde, nubukali bwa mōto ugu gwịsakubapyụtaga abalugu bāke bōsa.
58010028	Umụ̄ndu gwesa uju linga alusyokị̄le ululagilo lwa Mose ịkufwa kisịtakupākịsịgwa palusịsịmikisyo lwa bakētị babili pamo batatu.
58010029	Kali mụkwịnogona ukuti lụkupelaga pōkị ukummbagila ulufụ̄ndo, uju linga ịkunkanyānga Umwana gwa Kyala, uju niịlopa lya lwịtikano ịkulinyasya, mụli ili abwagịlemo ubwịkemo, uju antukịle na Mbepo gwa ịpyana?
58010030	Namanga tummēnye uju ātịle: Ulubụkisyo lwangu, nịsakubụkisyaga jujune, kangi uju ājobịle ātịle: UNTWA ịsakubalōngaga abāndu bāke.
58010031	Ukugwila mmaboko ga Kyala umūmị kụkutị̄lisya fị̄jo.
58010032	Lolị amụgakumbukege amasịku ga ịjolo, apa bo mụlwagịle ulumụlị mụlinkukịba mbutolwe bu bwịngi, nukukubilwa.
58010033	Lumo mwatukịgwaga nukujwelụlịgwa pabwelụ kangi mwakamandanịgwaga; lumo mwịpelaga bị̄nābo aba bāfụ̄ndịgwaga bo bunobuno.
58010034	Namanga mwabapākisyaga abapịnyịgwa, mwakubilwaga pamopēne nabo mụngubilo syabo, kangi mwịtikaga ịtolo nulusekelo bo bịkupoka ifyinụ, papo mwamēnye ukuti mụli nakyo ikyuma ikibagile iki kịkujako bwịla.
58010035	Komma lelo ukulutāga ulusūbilo lwinụ, ulu luli nifịhōmbịgwa ifịkulūmba.
58010036	Namanga sịkulōndịgwa ukuti mụjege nubufịsalyojo, ukuti mụbōmbēge isya bwịgane bwa Kyala mwende nukwambilila isị āfị̄ngịle.
58010037	Namanga bo mụmo kalata ịkujobela ịkuti: Kasyele akabalilo kanāndi fị̄jo, umwene uju ịkwịsa, ịsakwịsaga kisịta kukābila.
58010038	Lolị umụ̄ndu gwangu ịsakujaga mūmị mụ ndwịtiko; linga ịkugomokela kūnyụma, umōjo gwangu gutịsakwịkyelaga nagwe.
58010039	Lolị uswe tukajamo nkilūndilo kya aba bịkugomokela kūnyụma nukupyụtịgwa, lolị uswe tuli ba lwịtiko kangi tụkupokịgwa.
58011001	Ulwene ulwịtiko lolị ko kuja nubwanalōlị mụli isị kusịsūbila, ko kukukola nalōlị isị ukasịbonamo sịku.
58011002	Namanga mo mụmo aba mbukūlu bịkujobelịgwamo ukuja bafụmụke.
58011003	Ndwịtiko mo mụmo tụkusyaganịa ukuti ikị̄su kyapelị̄gwe niịsyu lya Kyala; bunobuno fyosa ifị fịkuboneka fịfụmịle mụli ifị fịtịkuboneka.
58011004	Ndwịtiko mo mụmo Abelị ātwele kwa Kyala ilịkemo ilị̄nụnụpo ukukīnda ilya Kaịnị. Ndwịtiko lwake po apa alinkujobịgwa na Kyala ukuja nngolofụ; umwene Kyala alinkufịsịsịmikisya ifyabupe fyake, lelo napapo āfwịle, akāli ịkujobela mụ ndwịtiko lwake.
58011005	Ndwịtiko mo mụmo Enokị ālyegị̄gwe na Kyala ukubūka kumwanya, ukuti angafwaga. Akābonị̄kemo kangi, papo Kyala ālimmwegịle. Namanga kalata ịkuti bo Enokị akāli ukwegịgwa, ālinkyelị̄le Kyala.
58011006	Lolị kisịta lwịtiko, kukajako ukunkyela Kyala. Namanga uju linga ịkusegelela kwa Kyala, jo fịkuti ịtikege ịtolo ukuti Kyala alịko, kangi nukuti ịkubapa ifịhōmbịgwa bōsa aba bịkunndōnda.
58011007	Ndwịtiko mo mụmo Nwaka āsokị̄gwe na Kyala kuli isị sị̄saga, isị syakāli ukuboneka. Papo antị̄laga Kyala alinkwenda nukujēnga īngalaba iji āponị̄lemo jūjo nabannyụ̄mba jake. Panōngwa isyo ikị̄su kilinkwenda nukulōngịgwa, lolị umwene Nwaka alinkwambilila ubugolofụ ubu bụkufụma kwa Kyala mụnjila ja lwịtiko:
58011008	Ndwịtiko mo mụmo Abụlahamụ bo abilikilị̄gwe na Kyala, alinkwịtika ukubūka kukị̄su iki Kyala ājaga pakumpa ukuja kyake. Napapo akākumēnye kuno ābūkaga alinkukileka ikị̄su kyake alinkubūka.
58011009	Ndwịtiko alinkutūgala bo unhēsya nkị̄su iki Kyala alinfị̄ngị̄le. Alinkugona mụhēma bo mụmo bāgonaga ba Ịsịhaka na Jakobụ, aba bope bālyambilị̄le ulufị̄ngo lula lula.
58011010	Namanga Abụlahamụ akāgụ̄lilaga akāja aka kāli nulwalo ulwa maka, aka uju ākātịle nukukajēnga jo ju Kyala.
58011011	Ndwịtiko mo mụmo Sala āmbililaga amaka ga kuja nikifụba, napapo ifyinja fyake fyakīndịle; papo ansụbilaga Kyala uju āfị̄ngịle ulufị̄ngo.
58011012	Po papo lelo ukufụma mmụ̄ndu jumojwene Abụlahamụ uju alīti mfwe ịtolo, balinkupāpịgwa abāna aba bāli bo sị ndōndwa sya kumwanya ubwịngị, kangi aba bāli bo gunsānga ugwa mụmbali mụnyanja, ugu gukabagila nukubalịgwa.
58011013	Abāndu bōsa bababa bāfwilị̄le ndwịtiko. Bāfwịle bo bakāli ukusyambilila isị Kyala ābafị̄ngị̄le, lolị bāsịbonị̄le kubutalị, balinkusịsekelela; balinkwịjoba bēne ukuja bahēsya, kangi bēndanjila nkị̄su.
58011014	Namanga abāndu aba linga bịkujoba bo bunobuno, bịkunāngisya ịtolo ukuti bịkukilōnda ikị̄su kyabo.
58011015	Kangi linga bākị̄nogonelaga ikị̄su iki bāfụmịleko, ịjolo, angali balōndịle īnjila ja kugomokelako.
58011016	Lolị lilino bịkulōnda ikị̄su ikinụnụpo, iki kyo kya kumwanya. Fyobēne Kyala atịkufwa īsonị ukujobịgwa ukuja jo Kyala gwabo, namanga jo jūjo ābatendekekịsye akāja.
58011017	Ndwịtiko mo mụmo Abụlahamụ bo ịkugelịgwa na Kyala alinkunsōsya umwanāke Ịsịhaka ukuja ịkemo. Abụlahamụ ujo, jo uju ālyambilịle ulufị̄ngo lwa Kyala, lolị pope umwene alinkwịtika ukunsōsya umwanāke jumojwene ntiga ukuja ịkemo.
58011018	Napapo Kyala ālimmbūlịle ātịle: Mwa Ịsịhaka mo kwịsakubālilaga abāna bị̄ngị.
58011019	Abụlahamụ āli nulwịtiko ukuti Kyala abagị̄le ukubasyusya abafwe; ukujobela mbupīngamụ, nalolị Abụlahamụ ālimmwambilị̄le umwanāke ukufụma mbufwe.
58011020	Ndwịtiko mo mụmo Ịsịhaka alinkubasaja ba Jakobụ na Esau ukuti bāmbililege īsajo isị syajaga pakwịsa.
58011021	Ndwịtiko mo mụmo Jakobụ bo ịkuja pakufwa, alinkubasaja jumojumo abāna ba Josefụ alinkwịpụ̄ta bo ēgamị̄le mụngịlị jake.
58011022	Ndwịtiko mo mụmo Josefụ bo ubumalikilo bwake busegelị̄le, alinkusịjoba isya kusōka abany'Ịsịlaelị mw'Egịpịtị, kangi alinkubalagila isya fịfụpa fyake.
58011023	Ndwịtiko mo mụmo abapāpị ba Mose balinkumfịsa umwanịke ujo imyesị mịtatu bo afụmịle pakupāpịgwa. Papo bālimmbwene umwanịke ukuja nnụnụ, balinkusịta nukulutị̄la ululagilo lwa Malafyale.
58011024	Ndwịtiko mo mụmo Mose bo akulịle, alinkukāna ukujobịgwa ukuja mwana gwa mwana unndīndwana gwa Fwalao.
58011025	Alinkusala ukukubilwa pamopēne na bāndu ba Kyala, ukukīnda ukwịkyela nifya butulanōngwa kukabalilo akapīmba ịtolo.
58011026	Āmēnye ukuti, ukukubilwa panōngwa ja Kilisịtị, bo bukabị ubukulūmba ukukīnda ikyuma kyosa kya mw'Egịpịtị, papo umwene āsūbilaga ifịhōmbịgwa ifị fịkwịsaga.
58011027	Ndwịtiko mo mụmo Mose alinkusōkamo mw'Egịpịtị kisịta kutị̄la īngalalisị sya Malafyale, alinkukịba ịtolo alinkusịta nukugomokela kūnyụma, papo āfwanaga mụ̄ndu uju ammbwene Kyala uju atịkuboneka.
58011028	Ndwịtiko mo mụmo ātendekị̄sye Pasa, alinkulagila ukuti ilịlopa limịsịgwege pamwanya pānyị̄gị, ukuti ugwandumị unngogabāna abā fịpānda angabagogaga abany'Ịsịlaelị.
58011029	Ndwịtiko mo mụmo abanya'Ịsịlaelị bālobokị̄le Inyanja Ifụbīfu balinkufwana bịkwenda po pakị̄su ikyumụ, apa bo ab'Egịpịtị bịkuti tugele nanụswe balinkwenda nukumịlwa.
58011030	Ndwịtiko mo mụmo amamato ga kāja ka Jelịko gāgwilịle pāsi, po gasyungūtilị̄gwe amasịku mahāno na mabili.
58011031	Ndwịtiko mo mụmo Lahabu ugwamalaja jula akāpyụtị̄gwe pamopēne nāba bāmfụ̄jaga Kyala, papo ābāmbilị̄le abatēndēsị ndutēngāno.
58011032	Syo njobe syakị nisị̄ngị? Namanga po angali ngupōndwa akabalilo linga nạ̄tigi mbānge isya Gịtyonị, isya Balakị, isya Sịmịsonị, isya Jefụta, isya Ndabịtị, isya Samwelị, nisya bakụ̄ngụlụka.
58011033	Ndwịtiko mo mụmo aba bōsa balinkulwa ubwịte nabanyafyale, balinkubatola. Balinkubōmba isya bugolofụ, balinkusyambilila īfị̄ngo isị āfị̄ngịle Kyala, balinkusịsịndila kukanwa īngalamụ,
58011034	balinkusịmya umōto gwa maka, balinkupona kubwembe bwa lūbo, balinkukaba amaka mbōnywa, balinkuja ba maka mbwịte, nukufịkaga ifịlūndilo fya balugu.
58011035	Abakị̄kulu abị̄tikị balinkubāmbilila abafwe bābo aba bāsyusị̄gwe. Abāngi bamo balinkukāna ukwabuligwa, balinkwangalilịgwa ndufụ̄ndo ulukulūmba fị̄jo mpaka ukufwa, ukuti bakwagege ukusyuka ukunụnụ.
58011036	Abāngi balinkōbelịgwa nukukomịgwa nifịkotị, balinkupịnyịgwa nukwigalilịgwa nnyụ̄mba sya bannyololo.
58011037	Balinkutịkịgwa namabwe, balinkubụ̄tịgwa pakāti na pakāti, balinkugelịgwa, balinkugogịgwa nulūbo. Balinkwembēla ịtolo bo bafwele īngubo sya ng'ōsị nisya mbene, balinkuja bāndu abalōndo fị̄jo, balinkukamandanịgwa nukwangalilịgwa.
58011038	Ikị̄su kikābagị̄le ukuja nabāndu bo aba. Abēne balinkwembēla ịtolo ndungalāngala na mfyamba, mmị̄na na mụmbako sya nkị̄su.
58011039	Lelo bōsa bababa, napa bājobelịgwemo ubunụnụ ndwịtiko lwabo, bakālyambilị̄le isị Kyala ābafị̄ngị̄le,
58011040	Namanga Kyala atubīkị̄le nganị akāndu akanụnụ, ukuti abēne bakabagila ukuja bapelelesye kisịta uswe.
58012001	Fyobēne lelo nanụswe, twe tusyungūtilị̄gwe niịbīngu bo lilīli ilya bakētị, ịsaga tubutāgege ubusịto bōsa, nubutulanōngwa ubu bụkutūmīlila, twịjūlege ukubopa pāfị̄nganịlo iji jili nkyenị mmyitu.
58012002	Tunndulalilege Jesụ, uju jo bwandilo kangi jo bumalikilo bwa lwịtiko lwitu. Uju panōngwa ja lusekelo ulu lwabīkị̄gwe nkyenị mmyake, alinkukubilwa ịtolo pakikohekano, alinkusịta nukubīkilako umōjo kūsonị isị kyampelelaga, jo lilino atūgēle kukiboko ikị̄līlo kya kikota kya Kyala.
58012003	Mụmmwịnogonege uju ākubilwaga nisya kumpīnga sị nyịngị ịtolo, isị syafụmaga kubatulanōngwa, ukuti mụngịsakukatalaga nukujēta īndụmbụla syinụ.
58012004	Bo mụkulwa nubutulanōngwa, mụkāli ukufịkapo pabwịte bwa kōna ilịlopa lyinụ.
58012005	Kali mwịbị̄bwe amasyu ga lusūbisyo aga Kyala ịkubajoba umwe ukuti mụli bānāke? Gwe mwanāngu ungalusyokelaga ulufụ̄ndo lwa NTWA, kangi ungajētaga bo umwene ịkukugolosya.
58012006	Namanga uju linga UNTWA annganịle jo ịkumfụ̄nda, kangi ịkunkoma gwesa uju ịkwịtika ukuja mwanāke.
58012007	Apa linga mụkukubilwa isya kubafụ̄nda, bo Kyala ịkuti mụbonekege ukuja bānāke. Kali alịko jumo umwana uju ugwịse atịkumfụ̄ndamo?
58012008	Lolị linga umwe mụkafụ̄ndịgwamo kifwene bo abāna abāngi, bo umwe mụkaja bānāke, bo ngīmba mụli sịgwana ịtolo.
58012009	Pamwanya pali isị, twali nabo bātāta ba nkị̄su mụno, aba bātufụ̄ndaga, bo tulinkubīmika. Po apa tubagị̄le ukukīndilila ukuntị̄la Tāta gwitu gwa Mbepo syitu ukuti tujege būmị.
58012010	Ulufụ̄ndo lwa bapāpị bītu ba nkisu mụno, lwali lwa kabalilo akanāndi ịtolo, ukufwana na mụno bịnogonelaga; lolị umwene Kyala ulufụ̄ndo lwake lwa kutupela ukuja banụnụ, ukuti twambililege ubwịkemo bwake.
58012011	Ulufụ̄ndo lōsa pakabalilo aka lukwịsa, po lutịkuboneka ukuja lwa lusekelo, lolị lụkuja lwa busụlụmanịe. Pānyụma po lụkubapa aba bịsịbisēnịe nalo īseke isya bugolofụ, isị sịli nulutēngāno.
58012012	Po papo lelo amwịnulege amaboko aga gajētịle, nukugakasya amafụ̄ndo gīnụ amōnywa.
58012013	Amwendege mụnsebo unngolofụ, ukuti ikilūndi iki kilemēle kingafụlasịgwaga, lolị kibūmbulukege.
58012014	Amwịjūlege ukuja ndutēngāno nabāndu bōsa, kangi mụjege nubwịkemo, ubu linga umụ̄ndu akaja nabo, akabagila ukummbona UNTWA.
58012015	Mụkētege najumo angāgilwaga ilị̄pyana lya Kyala, ukuti nagumo unsị gwa bukāli gungatululaga nukubapa ubutolwe, ko kuti mụli gūgo mo bēge nukunyalilamo bā bị̄ngị.
58012016	Mwandege mmyinụ angajangamo unndogwe, pamo unsitakuntị̄la Kyala, bo ju Esabu uju ubwakipānda bwake ālyulị̄sye nikijabo kimokyene ikya fị̄ndu.
58012017	Namanga mụmēnye ukuti ulwanyụma bo ịkulōnda ukwịngilapo pakilīngo kya lusajo ākānị̄gwe, namanga akākāgịle akabalilo ka kupīndukila, napapo ālulōndaga ulusajo namāsosị.
58012018	Umwe mụkị̄sako kukyamba Sịnai iki kibagị̄le ukupalamasịgwa bo mụmo bābōmbị̄le abany'Ịsịlaelị, kangi mụkāfịkịleko kumōto ugu gụkwaka, na kūngị̄sị, na kubutị̄tu,
58012019	na kukōgo ka ngangabwịte, nakōgo ka masyu, aga aba bāgapilikaga balinkupyelesya ukuti bangagapilikaga kangi.
58012020	Namanga bakābagị̄le ukukịba kuli isị bālagilị̄gwe ukuti: Uju linga ịsakupalamāsyangapo ikyamba iki nalīnga kyo kinyamāna ịsakutịkịgwaga namabwe.
58012021	Syosa sịsịsyo syali sya lutēnde fị̄jo ukusịkēta, po apa Mose alinkuti: Ndi nulutēnde fị̄jo kangi nịkutetema.
58012022	Lolị umwe mụfyukịle kukyamba Syonị, kukāja kā Kyala umūmị, Jelụsalemụ gwa kumwanya na kufịlūndilo fya bāndumị baelufụ ba bị̄ngị.
58012023	Mụfịkịle kulukomāno lwa lusekelo ulukulūmba ulwa bapāpịgwa ba kwanda bā Kyala, aba īngamụ syabo sịsị̄mbị̄gwe kumwanya. Mụkwima nkyenị mwa Kyala uju nndōngị gwa bōsa, na nkyenị mụmbepo sya bāndu abagolofụ aba bāpelị̄gwe ukuja bapelelesye.
58012024	Mụfịkịle kwa Jesụ unndamụlị gwa lwịtikano ulupya, kangi uju ilịlopa lyake ili lyalyonị̄ke, lịkujoba īnụnụ ukukīnda ilya Abelị.
58012025	Mwandege mụngankānaga uju ịkujoba nanụmwe; namanga aba bākānaga ukumpilikisya uju ābasokaga nkị̄su mụno bakāpokị̄gwe, uswe tubagị̄le ukupokịgwa bo bule bule linga tụkukāna ukumpilikisya uju ịkutusoka ukufụma kumwanya?
58012026	Akabalilo kala ilịsyu lyake lyakijūngēnịe ikị̄su; lolị lilino po afị̄ngịle ukuti: Kasyele kamokēne ịtolo po ndịsakukijūngānịaga kyene ki kị̄su kya pāsi, lolị na ki kya kumwanya.
58012027	Ilịsyu ili lịkuti: Kasyele kamokēne, lịkunāngisya pabwelụ ịtolo ukusāmịsịgwa kwa ifị fịbagị̄le ukutetemesịgwa, kifwene bo ifịpelịgwa fyosa, ko kuti fị̄jēngeko fyene fịfyo fịtịkutetemesịgwa.
58012028	Po papo lelo atugwege ulupị papo twambilị̄le ubutwa ubusịtakujūngānịka. Tummbōmbelege Kyala isị sịnkyelị̄le, bo tụkummwimika nukuntị̄la;
58012029	namanga Kyala gwitu mōto ịtolo ugu gụkulya fyosa.
58013001	Ulugano lwa bunyamụ̄ndu, lo mụgananege bwịla.
58013002	Mụngị̄bwaga ukubāmbilila abahēsya; namanga mo mụmo bamo bābāmbilịle abāndumị kisịtakumanya.
58013003	Mụbakumbukege abapịnyịgwa, mụfwanege mụpịnyịgwe pamopēne nabo. Mụbakumbukege aba bịkukubilwa mụfwanege nụmwe mụkukubilwa bo abēne.
58013004	Ubwegị bwimikịgwege nabāndu bōsa, abanyāmbala nabakasị bābo basūbilanege bābo batupu. Kyala ịsakubalōngaga abalogwe nāba luhaho.
58013005	Ubūmị bwinụ bungajaga bwa buganandalama, mụfwanege nafyo fifyo mụli nafyo. Namanga umwene Kyala ājobịle ātịle: Ndịsakukulekamo sịku, kangi ndịsakukutāgaga.
58013006	Po papo tubagị̄le ukujoba ndusūbilo ukuti: UNTWA jo ntūlị gwangu, ndịsakutị̄laga nafịmo. Umụ̄ndu abagị̄le ukūmbōmbela sya fịkị?
58013007	Mụbakumbukege abalōngosị bīnụ, aba bābabūlaga ilịsyu lya Kyala. Mụlwịnogonege bunụnụ ulwendo lwabo nubumalikilo bwa būmị bwabo, mụlukōngege ulwịtiko lwabo.
58013008	Umwene Jesụ Kilisịtị jo jūjo ntupu atịkwandukamo sịku; bo mụmo ājīlị̄le mmajolo, bo ali numụsyugu, kangi bo ịkujaga bwịla ịtolo.
58013009	Mụngalụ̄sịgwaga kuno na kuno nimanyịsyo īhēsya, kangi isya fịkolo nifịkolo. Namanga ko kunụnụ linga īndụmbụla sịkukakila mwịpyana lya Kyala, momma mfyakulya ifị aba bịkufyumīlila, fịtịkubakabila nafịmo.
58013010	Uswe tuli nakyo ikigemo iki abapụ̄tị aba bịkujibōmbela īhēma ja Bajụ̄ta, batịkwitikisịgwa ukulyapo ifị fịkukemēsịgwapo pāpo.
58013011	Namanga ifịnyamāna ifị ilịlopa lyabo lịkutwalịgwa pabwịkemo numpụ̄tị unkulūmba, ukuja ịkemo lya butulanōngwa, fyo imịbili gyabo gikukosịgwa pānja pabutalị namatēmbe.
58013012	Po apa jope na ju Jesụ ākubị̄lwe pānja pakipata ukuti abēlusyege abāndu niịlopa lyake.
58013013	Po papo lelo atubūkege kuno alịko pānja kubutalị namatēmbe, tụkị̄twikege ubujwelufụ bwake.
58013014	Namanga nkị̄su mụno tukaja nako akāja, akā kujako bwịla, lolị tụkukalōnda aka kịkwịsaga.
58013015	Lilino lelo, mwa Jesụ mo tuntwalilege bwịla Kyala ilịkemo lya lutụ̄fyo, ili syo seke sya mịlomo igi gịkujijoba īngamụ jake.
58013016	Lolị mụngị̄bwaga ukubōmba īmbōmbo īnụnụ, nisya bulilanisị; namanga amakemo bo gagaga go gịkunkyēla Kyala.
58013017	Mụbatị̄lege abalōngosị bīnụ nukusịkōnga īndagilo syabo; namanga abēne bo aba bịkugilīndilila imyojo gyinụ pamụ̄si napakilo, bo aba bịsakwakulīngānịaga ububōmbelị bwabo nkyenị mwa Kyala. Linga mụkulāmba kumyabo bịsakubōmbaga īmbōmbo syabo nulusekelo, bangịsakubōmbaga nubusụlụmanịe, namanga bo sịsịsị sịtịsakubakabila nakamo umwe.
58013018	Amụtwịpụ̄tilege nanụswe. Namanga sịtukolịle ukuti tuli ninyịbonelo īnụnụ, papo tụkulōnda bwịla ukubōmba īnụnụ.
58013019	Nịkōngelapo ukubapyelesya fị̄jo ukuti mụnyịpụ̄tilege, ko kuti Kyala angomosyege kumyinụ mbibimbibi.
58013020	Kyala ansyusị̄sye mbafwe UNTWA Gwitu Jesụ Kilisịtị uju jo ntị̄mị unkulūmba gwa ng'ōsị panōngwa ja kōna ilịlopa lyake ili lyalusịsịmikị̄sye ulwịtikano lwa bwịla bwịla.
58013021	Kyala umwene lutēngāno lōsa jo abapelege bapelelesye mụnụnụ syosa, ukuti mụbōmbēge ubwịgane bwake; umwene uju ịkubōmba mụ̄nda mmyinụ mụnjila ja Jesụ isị sịnkyelịle. Jo ubukulūmba bujeko kumyake bwịla na bwịla. Amenị.
58013022	Lolị nịkubapyelesya mwe bāmyitu mwambililege nubutēngamōjo ilịsyu ili ilya kubakasya. Mbasị̄mbị̄le mbupị̄mba ịtolo.
58013023	Mụsịmanyege ukuti ugwamyitu Tịmotị ābulị̄gwe mụnnyololo. Linga ịsịle mbibimbibi apa, nịsakwịsaga nagwe kukubakēta.
58013024	Mụbaponịege abalōngosị bīnụ bōsa pamopēne nabāndu ba Kyala. Abāmyitu ba mwa Ịtalịja bịkubaponịa.
58013025	Ilị̄pyana lijege nanụmwe mwesa.
59001001	Joune Jakobụ ne mmbōmbị gwa Kyala kangi ne mmbōmbị gwa NTWA Jesụ Kilisịtị, nịkubasị̄mbila mwebāfịkolo kalōngo na fịbili mwe mụbalanị̄le nkị̄su kyosa, nịkubaponịa nịkuti: Mụgonịle?
59001002	Mwe bāmyitu, amụsekelege ịtolo linga mwagịle īngelo isị naisị sịkubị̄sila,
59001003	namanga mụmēnye ukuti linga ulwịtiko lwinụ lụkusịtola īngelo sịsịsị po mụkukabaga amaka ga bufịsalyojo.
59001004	Ubwene ubufịsalyojo bo fịkuti bubōmbēge īmbōmbo jake bufịkēngepo ukuti bubapelelege ukukula kisịta kusyalako, mụjege bapelelesye mwe basịtakwagilwa fịmo.
59001005	Lolị linga jumo mmyinụ apōndịlwe amahala; jo alīsumaga Kwa Kyala namanga ịkōna ịtolo ukubapa bōsa ni ndụmbụla īnyēlụ kisịta kulumbūsya, po isakwambililaga.
59001006	Lolị fịkuti asūmilege ndwịtiko āngịlāmwaga napanāndi. Namanga uju ịkwịlāmwa jo afwene bo ilịjiga lya mụnyanja ili lịkujuganịgwa nummbelo kuno nakuno.
59001007	Umụ̄ndu bo jujuju akabagila ukusūbila ukwambilila fịmo ifịfụma ku NTWA.
59001008	Umụ̄ndu uju īndụmbụla syake sịpasēne, ndwendo lwake akaja napa īmịle.
59001009	Unkilisịtị unndōndo abagị̄le ukuti asekelege bo Kyala ammwịnwịle,
59001010	unkilisịtị unkabị jope asekelege bo Kyala ansụlwịsye. Namanga abakabị bịsakujōngaga bo ubulenge bwa nndị̄su.
59001011	Ịlị̄suba lịkusōka nulumụ ulukali, lịkōkya ilị̄su, ubulenge bụkulagala, ubunụnụ bwake bụkujōnga lōsa. Bo sịsakujaga na kumụ̄ndu unkabị, ịsakukofụkaga amalikege bo ịkusyungūtila mụ mbōmbo syake sya kukabilamo ubukabị.
59001012	Nsangalufụ umụ̄ndu uju ịkwima ndwịtiko, atịkuseguka, bo ali mụ ngelo, namanga linga asịtolịle po ịsakwambililaga īngiga ja būmị, iji Kyala afị̄ngịle ukubapa aba bannganịle.
59001013	Umụ̄ndu najumo uju ịkupēfịgwa, angajobaga ukuti jo Kyala uju ịkumpēfya. Kyala atịkupefịgwamo nimbị̄bị, po jope atịkumpēfya nimbị̄bị umụ̄ndu najumo.
59001014	Lolị umụ̄ndu ịkupēfịgwa nifịnyonyo, fyake jūjo bo fịkuntwalila ubunyonywe nukunsōnga.
59001015	Po lelo ubunyonywe bụkukaba ikifụba, bụkwenda nukupapa ubutulanōngwa, bo ubutulanōngwa bukomịle bufịkịlepo, bukupapa ubufwe.
59001016	Mụngasyobịgwaga mwe bāmyitu mwe baganịgwa umwe.
59001017	Fyōsa ifịkūngilwa ifịnụnụ kangi fyōsa ifyabupe ifịnụnụ fịkufụma kumwanya; fịkusụlụka ukufụma kwa Kyala, Tāta uju āpelịle īmụlị syakumwānya. Uju atịkwānduka sịku, kangi atịkusanūngana kifwene bo unsyungūlu.
59001018	Mbwịgane bwake jūjo ātupelị̄le mwịsyu lya bwanalōlị, ukuti twe tujege mmbujo bwa kwanda kufịpelịgwa fyōsa.
59001019	Mụkūmbukege īnōngwa isị mwe bāmyitu mwe baganịgwa: Umụ̄ndu gwesa fịkuti ajege mwēngo ukupilika, lolị angakūjilaga pakujoba kangi angabopelaga ukukalala.
59001020	Ingalalisị sya mụ̄ndu sịtịkunkabila ubugolofụ ubu Kyala ịkubulōnda.
59001021	Bunobuno lelo amụlutāgege ulwendo ulunyalị nutujīlo tōsa utubị̄bị, mwịnị̄ngege kwa Kyala mbutēmbēlefụ mụlyambililege ilịsyu ili ịkubyala mụndụmbụla syinụ ili lili namaka ukugipoka imyojo gyinụ.
59001022	Mụngị̄syobaga mwịbēne nkupilika kwene kukupilika ilịsyu lyake; lolị mụlibōmbelege.
59001023	Uju linga ịkupilika ilịsyu lelo atịkulibōmbela jo afwene bo umụ̄ndu uju ịkwịkētela nkikētelo ịkwịbona mụno ajīlị̄le kumāso.
59001024	Ịkwịjēnēsya fị̄jo napo asōkēngepo lelo nakalīnga ịtolo ịkwịjị̄bwa mụno kumāso kwake kujīlị̄le.
59001025	Lolị uju linga ịkulwenēsya fị̄jo ulukomēlesyo ulupelelesye ulu lụkubābula abāndu, uju alūmīlị̄le atịkulupilika kukulupilika kwene po ēndege nukulwịbwa, lolị ịkulubōmbela, umụ̄ndu jujuju jo ịsakusajịgwaga na Kyala mụ mbōmbo iji ịkubōmba.
59001026	Umụ̄ndu uju ịkuti ndi mmbōmbị gwa Kyala bo atịkwịtị̄ma nndulimị jo ịkwisyōba mwene mụ̄nda mmyake jo ubutị̄la. Kyala bwake bwa ịtolo.
59001027	Ubunụnụ ubu Kyala Tāta ịkububona bo ụbu: Ukubakēta mmbukamāndanịgwa bwabo abapīna (aba basyīlịle abapāpị bābo), na bakị̄kulu abafwile, nukwịjēpusya kumbị̄bị sya nkị̄su.
59002001	Mwe bāmyitu, umwe, mwe bị̄tikị ba NTWA gwitu unkulūmba Jesụ Kilisịtị; mụngababōmbelaga abāndu pasịma pasịma ukukōnga ukuboneka kwabo.
59002002	Linga umụ̄ndu jumo unkabị afwele akakuba ka sahabu nndōbe afwele ni myenda imịnụnụ ịkwịsa kulukomāno lwinụ, kangi linga jope nunndōndo uju afwele imyenda imịnyangafụfụ ịkwịsa,
59002003	linga mụkumpa ulwimiko lwịngị uju ị̄fwalị̄le mụkummbūla mụkuti tūgasya pakikota ikinụnụ kulifyosa apa, lolị mụkujoba kunndōndo mụkuti: Ima pala, pamo tūgala pāsi pabupị̄pị namalūndi gangu,
59002004	bo mụtulịle īnōngwa jakubatapulanịa abāndu ukuti bakafwana bōsa, bo mwịpelịle balōngị ba nyịnogono īmbị̄bị.
59002005	Mụpilikisye lelo mwe bāmyitu mwe baganịgwa: Kyala ābasalịle abāndu abalōndo mfyankị̄su mụno ātịle bajege bakabị ndwịtiko nukwambilila ubukulūmba ubu āfị̄ngịle ukubapa aba bannganịle.
59002006	Lolị umwe mụkubasyokela abalōndo: Bule, abakabị bakaja bo aba bịkubabonela bịkubalụ̄sila mmakolotị.
59002007	Bo bābo bịkujituka amahēlụ īngamụ īnụnụ iji mụpēgị̄gwe umwe.
59002008	Bo mụtalwịsye umwe linga mụkulukōnga ulukomēlesyo lwa Bunyafyāle ulu luli mwịsyu lya Kyala ulu lụkuti: Unnganege umpalamanị gwako bo apa gwịganịle ugwe gwịmwene.
59002009	Lolị linga abāndu mụkubabōmbela ukukōngana nubunụnụ bwabo bwa kumāso bo mụtulịle īnōngwa po mụkutobesịgwaga nu lulagilo ukuti mụli bị̄langomēlesyo.
59002010	Uju linga akịlēnịe ulukomēlesyo lumo bo alīmbwịle (akịlēnịe) īngomēlesyo syosa.
59002011	Papo uju ājobịle ukuti; ungalogwaga, jo jūjo ajobịle nilyakuti: Ungagogaga. Lelo ugwe napa linga utịkulogwa lolị kugoga bo po papo bo gwịpelịle ukuja mwịlangomēlesyo.
59002012	Po papo lelo mụjobēge kangi mụbōmbēge ukufwana bo abāndu aba bịsakulōngịgwaga ningomēlesyo isị sịkutwabula.
59002013	Namanga ubulōngị bukaja nulupākịsyo Kyala ku mụndu uju akaja nulupākịsyo. Ulupākisyo lụkwitufya ukuti lubukīndịle ubulōngị.
59002014	Mwe bāmyitu, sịkūmpa bunụnụ bukị umụ̄ndu uju ịkujoba ukuti ali nulwịtiko bo īmbōmbo syake sịtịkunāngisya ukuti ali nalo? Ulwịtiko lwake bo lulūlo lubagị̄le ukumpoka?
59002015	Lelo linga pamo abakamụ abanyāmbala pamo abakị̄kulu balōndwịke imyenda pamo bakaja nifyakulya fyakubafwāna,
59002016	po sịsakubabūmbulila fịkị abēne bo kubabūla kuti: Kyala abasajege: Mụkōtege numōto, mụkị̄kutege nifị̄ndu, bo mụtịkubapa ifị fịkulōndịgwa mmịbịli gyabo?
59002017	Bo lutēndị̄ke nulwịtiko linga luli lwene lukaja nambōmbo nasịmo bo lufwe.
59002018	Lelo umụ̄ndu jumo abagị̄le ukujoba ukuti: Umụ̄ndu jumo ali nulwịtiko, ujūngi ịkubōmba īmbōmbo. Po ukwamụla kwangu ko uku: Nāngisya mụno umụ̄ndu abagilị̄le ukuja nulwịtiko kisịta kuja ni mbōmbo, po nịne nịsakukunāngịsyaga ulwịtiko mụmbōmbo syangu.
59002019	Bule kwịtika ukuti Kyala alịko jumo jwene ịtolo? Mma po kanụnụ: Lolị nimịpepo imịnyalị gyope sịgikolịle sịsịsị, lolị gịkutetema, ulutēnde lugikolịle.
59002020	Gwe nkonyofụ ugwe: Kulōnda ukumanyịsịgwa ukuti ulwịtiko ulusịtambōmbo nasịmo lufwe?
59002021	Unnyēnya gwitu Abụlahamụ āmanyēne bulebule na Kyala? Syafụmịle mụmbōmbo syake, pala anndāmbalikege umwanake Ịsịhaka pakigemo kya kwịkemēkesyapo.
59002022	Utịkukēta? Ulwịtiko lwake lwabōmbanị̄le pamopēne nimbōmbo syake. Ulwịtiko lulinkukabila mụmbōmbo ubupelelesye.
59002023	Po papo ilịsyu lya Kyala lilinkuja lyanalōlị, ili lyātigi: Abụlahamụ ālimmwịtīịke Kyala, lelo kunōngwa ja lwịtiko lwake Kyala alinkunnjoba ubugolofụ, mo mụno Abụlahamụ ājobelịgwaga ukuja mmanyānị gwa Kyala.
59002024	Ukētịle lelo ukuti umụ̄ndu syo mbōmbo syake isị sịkumpelela ubumanyānị na Kyala, lukaja lo lwịtiko lwake lwene.
59002025	Bo syali na kwa Lahabu ugwamalaja jula. Āmanyanị̄le na Kyala mụmbōmbo syake syakubambilila abatēndēsị abany'Ịsịlaelị bala, nukubajōsya ukubēndesya injila ijīngi bo bịkusụmụka.
59002026	Bunobuno lelo, bo apa ummbili ugu gukaja numūjị, mfwe, bo lutēndị̄ke lōpe nulwịtiko ulu lukaja nimbōmbo, lufwịle.
59003001	Mwe bāmyitu fịkuti mwe bị̄ngị mụngajaga bamanyịsị, bo apa nụmwe mụsịmēnye ukuti twe bamanyịsị twịsakulōngịgwa fijo ukukīnda abāngi.
59003002	Kākị̄ngị twesa uswe tụkusoba. Lolị linga umụ̄ndu atịkusobamo sịku mụli isị ịkujoba bo mpelelesye ịtolo bo amēnye ukwịtị̄ma mmbūndu bwake bōsa.
59003003	Uswe īfalāsị tụkujibīka ulusāmbo nkanwa ukuti jitwịtikege, po tumēnye uswe ukujilabisya kūko twịganịle.
59003004	Syope ni sịtịma bububo, īnywamụ syosa bulabula, napapo sịkwendesịgwa nimịbelo igya maka sịkugomolịgwa nakagolokesyo akanāndi ịtolo ukusịlabisya kuno abēndesya sịtịma bịkulōnda ukuti ko sịbūkege.
59003005	Bo lutēndị̄ke bububo nululimị napapo kambakāsya kanāndi ịtolo, lolị lụkwịtụ̄fya ukuti lụkubōmba īngulūmba fị̄jo. Kōpe akatụlụlụkila ka mōto akanịnị fịjo kịkukosya amatēngele amakulūmba.
59003006	Ululimị lufwene bo umōto. Ntumbakāsya utunịne twa mụmmbili gwitu lwịpelịle kị̄su kyosa kya bunịongafụ, lụkugunyasya ummbili gwitu gōsa. Lụkubukosya numōto ubūmị bwitu ukufụma lulo twapelelị̄gwe, umōto ugu lụkubukokesya lujịlekōkola kumōto gwa ndupānga lwa mōto.
59003007	Lukajako nalumo uluko lwa fịnyamāna ifị umụ̄ndu ịkutolịgwa ukufifụ̄nga, pamo ifị akafịfungamo, ifya malūndi mana, īnjunị, ifị fịkwendela ulwanda, nifya mụnyanja.
59003008	Lolị akajako najumo umụ̄ndu ugwa kulufụ̄nga ululimị, ululimị ko kāndu akabị̄bị aka katịkulambikịgwa, aka kị̄swile īsụmụ.
59003009	Tụkulubōmbela bo tụkunngwila ulupị UNTWA gwitu, Tāta, kangi lo lulo tụkubōmbela ukuntuka umwịnītu, uju apelelị̄gwe nkifwanị kya Kyala.
59003010	Amasyu gākugwila ulupị na masyu ga mahēlụ gōsa gịkufụma mụ nkanwa kamokēne. Mwe bāmyitu, sịsịsị fịkuti bo sịngajaga:
59003011	Jikajako najimo īnyị̄buko ja mīsi iji jịkusōsya amīsi amanyāfụ namīsi amakāli ukufụma nkị̄na kimokyene.
59003012	Mwe bāmyitu, unkuju gutịkupa īndịlōlo; umpịkị gwa māfị̄lu gutịkupa īseke sya nkuju jope īnyị̄buko ja mīsi ga kilāmbo jikabagila ukusōsya amīsi amanụnụ ịtolo.
59003013	Kali alịmo jumo mmyinụ ugwa mahala uju ịkusyaganịa īnōngwa? Jo fịkuti anāngisyege, ukuja bo bunobuno, mmbūmị bwake ubunụnụ, na mụmbōmbo syake inụnụ isị ịkubōmba nndwịjịsyo ulufụma mmahala gānalōlị.
59003014	Lolị linga mụndụmbụla syinụ mụli nakabịnị akakāli nubūfị ububị̄bị, mụngị̄tụ̄fyaga isya butūngulu isị sịkulasana nubwanalolị.
59003015	Ago gakaja go mahala aga gịkufụma kumwanya, gankị̄su, gabūndu ịtolo, gafụmịle kwa setano.
59003016	Namanga apa linga kalịpo akabịnị nululundukano po apa bụkujapo nubufwalanganịfụ ni mbōmbo īmbị̄bị isya luko lōsa.
59003017	Lolị amahala aga gafụmịle kumwanya, akākwanda mēlu ịtolo, kangi gatịle nukuja galutēngāno, mōlōlo, gịkwenda mụmo īnōngwa sịjīlị̄le; gịswị̄le ulupākisyo nịseke īnụnụ, gatịkusalịla mbunụnụ kumāso kangi gakaja masyobị.
59003018	Īmbejụ iji jibyalịgwe nndutēngāno untōndolo gwake bo bugolofụ bwa bapelalutēngāno aba bajibyele.
59004001	Ubwịte nukūmana fịfụmị̄le kūgu nkāti mmyinụ? Fịfụmị̄le mfịnyonyo fyinụ ifị fịkulwa mụ̄nda mmyinụ utubalilo tōsa.
59004002	Mụkulōnda utūndu lolị mụtịkutwaga, po mụkwịtēndekesya ukugoga umụ̄ndu, mụkunyonywa fị̄jo utūndu tumo lolị mụkutolịgwa ukutukaba po mụkwanda ukūmana nukulwa. Mụtịkukaba ifị mụkulōnda pāpo mụtịkunsūma Kyala ukuti jo abapege.
59004003	Kangi linga mụkusūma mụtịkupēgwa ifị mwasūmaga, pāpo isị mụkulōnda ukubōmba mbị̄bị; mụkusụ̄ma utūndu twakubōmbela mfịnyonyo fyinụ.
59004004	Mwe bāndu mwe basịtalwịtiko umwe: Mụkamanya ukuti ummanyānị gwa kị̄su jo nndufụ gwa Kyala? Gwesa uju ịkulōnda ukumanyana ni kị̄su ịkwịpelela mwene ukuja nndufụ gwa Kyala.
59004005	Mụngịnogonaga ukuti bukajamo ubwanalolị mwịsyu lya Kyala apa lịkuti: Mbepo Mwịkemo uju Kyala abīkịle mmyitu ali nubūfị ubunywamụ, ịkulōnda ukuti tujege bāke jūjo mwene.
59004006	Lolị ilị̄pyana ili ịkutupa Kyala, lili namaka likindilị̄le, bo mụmo ilịsyu lya Kyala lịkujobela ukuti: Kyala ịkubapīnga abāmatị̄ngo, lolị ịkubakūngila ilị̄pyana abā lwịjị̄syo.
59004007	Oko lelo amụlāmbēge kwa Kyala, mụlwege nagwe setano po ịkubabopaga.
59004008	Amụsegelelege pabupị̄pị na Kyala po jope ịkujaga pabupị̄pị nanụmwe. Amụsụkege amaboko gīnụ mwe batulanōngwa umwe. Amụsụkege īndụmbụla syinu mwe basyobị umwe.
59004009	Amụsụlụmanịege, mụkụ̄tege, mụlilege, īseko mụsyandulege sị̄pelege mfwa, ulusekelo lwinụ lwịpelege busụlụmanịe.
59004010	Mwịjị̄syege ku NTWA po ịsakubị̄nulaga.
59004011	Mwe bāmyitu, mụngajobanaga ububị̄bị mwe bābo batupu, uju linga ịkunnjoba ububị̄bị ugwamyabo, pamo ịkunndōnga, bo ịkusịjoba ububị̄bị īndagilo, bo ịkusịlōnga. Lelo linga kusịlōnga īndagilo po ukaja nkōngangomēlesyo lolị gwịpelịle gwa kusịlōnga īngomēlesyo.
59004012	Kyala jo mmbīkalulagilo kangi jo nndōngị mwene. Mwene jo uju amēnye ukupoka nukupyụta. Kwịnogona ukuti ugwe gwanị gwe gwāti unndōngege ugwamyinụ?
59004013	Lelo lilino mụpilikisyege mwe mụkuti: Umụ̄syugu pamo kilābo tụkubūkaga ku kāja akālibe tụkwakugonaga kūko ikyinja kyosa bo tụkukyụlụsya nukukaba īndalama.
59004014	Umwe mụkasịmanya isya būmị bwinụ mụno bụkujīlaga kilābo. Umwe mụli bo ulubēfụ ulu lụkuboneka nkabalilo akapị̄mba ịtolo kangi lụkujōnga.
59004015	Umwe kwababagị̄le ukuti mụtigi: Linga Kyala atwīmị̄le ātụkujangako kubūmị nukubōmba īmbōmbo īndibe ni ndibe.
59004016	Lolị lilino mụkwịbona fị̄jo mwịbēne; ukwịtụ̄fya kwa bo bunobuno kubị̄bị.
59004017	Po lelo umụ̄ndu uju atịkubōmba īnụnụ isị amēnye ukuti syo fịkuti asịbōmbēge, atulịle īnōngwa.
59005001	Lilino lelo, mwe bakabị mụpilikisyege kumyangu: Amụlilege mụkụ̄tege kunōngwa ja butolwe ubu bụkubị̄silaga umwe:
59005002	Ifyuma fyinụ fịbolịle fịmalị̄ke, imyenda gyinụ amajēnje galị̄le.
59005003	Sahabu gwinụ na fesa gwinụ fịnwị̄le īngamị, īngamị jijiji jo iji jịsakubalōngaga umwe jịsakugilyaga imịbili gyinụ ukufwana mōto. Mụlūndị̄ke ifyuma mmasịku gākūsụlo aga.
59005004	Mụkabahōmba umfwalo nagumo abāndu aba bịkubōmba mmịgūnda gyinụ. Mụpilikege ukwịbụnēsya kwabo: Īngụ̄to sya batondolị sịfịkịle ku NTWA gwa fịlūndilo.
59005005	Mụtēngēne mbukabị bwa pakị̄su mụkwịsekēsya, mụlị̄le mụtụpịle ukufwana ng'ōmbe isị sịkuja pakubōlịgwa.
59005006	Mụbalōngịle nukubagoga abagolofụ, abasịtakulwa nanụmwe.
59005007	Lelo mụfịsege ilyojo, mwe bāmyitu, ukwịsakufịka pakabalilo kākwịsila UNTWA. Mụkētege mụno unndimamịgūnda ịkufịgụ̄lila ifị ābyele, ịkufịsa ilyojo ukwịsakufịka papo unngūnda gwịsakupēlaga īseke īnụnụ.
59005008	Bububo nanụmwe mụfịsege ilyojo mụjege bakịfụ namanga ukwịsa kwa NTWA kusegelị̄le.
59005009	Mwe bāmyitu, mụngajaga bakwịbụnēsya uju kunnịne uju kunnịne mwe bābo batupu, ko kuti Kyala angịsakubalōngaga. Unndōngị ali kifụkị, ali pakifịgo.
59005010	Bāmyitu, linga mụkulōnda isya kumanyịlilamo isya bufịsalyojo nubufị̄ndang'oma, mwegele mbakụ̄ngụlụka aba bājobelaga mụngamụ ja NTWA.
59005011	Tụkubajoba ukuja basangalufụ papo bāli bafị̄ndang'oma. Mụpilị̄ke ubufịsalyojo bwa Jobụ, kangi mụsyagēnịe naisị UNTWA ālimmbōmbị̄le kubumalīkisyo. UNTWA gwa kibabīlisị ikikulūmba kangi gwa lupākisyo.
59005012	Lelo mwe bāmyitu, isyakusịbīka nkyenị mụli syosa isyo syo syakusịta kulapa bo mụkufị̄nga ulufị̄ngo, mụngalapilaga nkāndu nakamo ukuti: Nabuno na kumwanya: Pamo nabuno na pāsi: Pamo Nabuno na kalibe. Mụjobēge lyene lilyakuti: Ena, linga mụkwịtika, nilyakuti: Mma, lyene linga mụkukāna, po Kyala atịsakubalōngaga.
59005013	Bule nkāti mmyinụ alịmo jumo, uju ali nubutolwe bumo? Jo alị̄pụ̄taga. Linga alịmo jumo uju nsangalufụ ịtolo, jo īmbēge inyimbo sya mbālo.
59005014	Bule alịmo ummbịne nkilūndilo kyinụ? Jo fịkuti ababilikilege abakulu bākipānga bammwịpụ̄tilege nukumpaka īnyēmba bo bịkummbilikila UNTWA kukummbumbulusya.
59005015	Linga bịkusūmila ndwịtiko ummbịne ịkubumbuluka, Kyala ịkunngomolela ubukafụ bwake, īmbị̄bị syake sịkuswegịgwa.
59005016	Bo bunobuno lelo amwịlātege īmbị̄bị syinụ uju kunnịne uju kunnịne mwịpụ̄tila nege po mụkubumbulukaga. Ulwịpụ̄to lwa mụ̄ndu unngolofụ luli namaka fịjo ukubōmba sịmo papo nkāti mụli lulo alịmo Kyala.
59005017	Elịja āli mụ̄ndu ịtolo bo jujuswe, Bo ịpụ̄tịle fị̄jo ukuti īfụla jingatịmaga, īfụla jikātịmịle najimo pakị̄su ifyinja fịtatu nimyesị ntandutu.
59005018	Kangi alinkwịpụ̄ta īfụla jilinkutịma ukufụma kumwanya, umfụ gulinkwenda nukumesya ifị̄ndu.
59005019	Mwe bāmyitu, linga mwagịle umwịnīnụ jumo asobịle, apāgwịke kubwanalolị, lelo jumo ujūngi ịkunngomola unsobị,
59005020	mụsyaganịege ukuti gwesa uju ịkunngomola unsobị kubutulanōngwa bwake jo ịkugupoka kubufwe umōjo gwa ntulanōngwa, jo ịkusịpelela ukuswegịgwa īmbị̄bị sya ntulanōngwa sịnyị̄ngị.
60001001	Petelị untumịgwa gwa Jesụ Kilisịtị, kubahesya aba babalanịle mwa Pontị, na mụ Galatịja, na mụ Kapatokịja, na mwa Asịja, na mụ Bịsịnịja,
60001002	aba basalịgwe ukufwana bo mụmo Kyala Tāta ābamanyị̄le ngānị; kangi bapeligwe ukuja bikemo mwa Mbepo, ukuti bamwịtikege, kangi bamisịlịgwege nị̄lopa lya Jesụ Kilisịtị; ilị̄pyana nulutēngāno fyo fịbālege mmyinụ.
60001003	Atufịgwege Kyala ugwị̄se gwa NTWA gwitu Jesụ Kilisịtị, uju nkisa kyake ikikulumba, ēndịle nukwandisya ukutupapa, ukuti tujege ndusūbilo ulūmị, nkusyuka mbafwe kwa Jesụ Kilisịtị;
60001004	ukuti tujege bịngilapo pakilīngo ikisịtakonangika, ikisịtakunyalamo, kangi ikisịtakukofụkamo, iki kibikị̄gwe kumwanya panōngwa jīnụ,
60001005	mwe gabubatị̄le amaka ga Kyala ndwịtiko, ukuti mwambililege ubupokịgwa ubu bụkuja pakusetulịgwa, pakabalilo ka bumalikilo.
60001006	Muli sịsịsị mo mụsekelege, napa linga fịkuti mụkubilwege lilino kukabalilo akapị̄mba ịtolo;
60001007	ko kuti ukugelịgwa kwa lwịtiko lwinụ, ulu lo lupala ukunkịnda sahabu uju ịkujonga, napa ịkugelịgwa mmōto, kubonekege ukuja nulutụfyo, nubukulūmba, nulwimiko, nkuboneka kwake Jesụ Kilisịtị.
60001008	Uju munganịle napapo mụkāmbonamo mmaso, uju mụmwịtị̄ke napapo mụtịkūmbona lilino, kangi mụkusekela ulusekelo ulukulūmba ulusịtakujobịgwa,
60001009	bo mụkwambilila isị sịfụmile ndwịtiko lwinụ, ubu bo bupokigwa bwa myojo gyinụ.
60001010	Ubwene ubupokịgwa bububu, bo ubu abakụ̄ngụlụka bābulondesyaga nukubwenēsya, apa bākụngụlụkaga isya ị̄pyana ili lyājaga pakubị̄sila umwe;
60001011	balinkulōnda ukusyāganịa ukuti lyo ndilị, kangi ko kabalilo kaliku aka ābanangisyaga Mbepo gwa Kilisịtị, uju āli mmyābo, uju atalịle ukusịsịmịkisya īngubilo sya Kilisịtị, nubukulūmba ubu bwajaga pakukonga mụnyụma.
60001012	Balinkunangisịgwa ukuti bakị̄bombelaga bābo bēne, lolị bababombelaga umwe, isi lilino sịlumbililị̄gwe kumyịnụ nāba bābafumukisyaga īndumị inụnụ, mwa Mbepo Mwịkemo uju āfumịle kumwanya; sịsịsị syo abāndumị bịkunyonywa ukusịkēta.
60001013	Bunobuno lelo amwịfụndikililege mụnyịnogono syinụ, mwịgelanịege; mụlabisyege ulusūbilo lwinụ lōsa pị̄pyana, ili lịkutwalịgwaga kumyinụ, bo ịkuboneka Jesụ Kilisịtị.
60001014	Amụjege bo abāna abị̄tikị, mụngafịkongaga ifịnyonyo fyịnụ ifya kwanda ifya busịtakumanya;
60001015	lolị bo apa mwịkemo uju ababilikị̄le, nanụmwe mụjege bikemo ndwendo lwinụ lōsa;
60001016	buno lisimbị̄gwe ili lịkuti: Mwịsakujaga bikemo, bo papo nanịne ndi mwịkemo.
60001017	Kangi linga mụkūnjoba ukuja jo Gwịsēmwe, uju atịkulongela mbūndu bwa bāndu imbōmbo sya mụndu gwesa, po akabalilo ka buhesya bwinụ kajege ka kwendela ndutēnde;
60001018	buno mụmēnye ukuti mụkabangịgwa nutūndu utu tụkujonga, bo ju sahabu na fesa, kulwendo lwinụ ulwa ịtolo ulu mwalyegịle kubịsēmwe;
60001019	lolị mụbangīgwe nị̄lopa ilị̄pala ilya Kilisịtị, ili lili bo li lya kang'osi akasịta kilema kangi akasịta kababye nakamo.
60001020	Umwene āsungulịgwe nganị bo kikāli nukwalịgwa ikị̄su lolị ịsịle kuboneka ntubalilo twa kūsụlo, panōngwa jīnụ;
60001021	muli uju mwịpelịle ba kumwịtika Kyala, uju ālinsyusị̄sye mbafwe nukumpa ubukulūmba, ukuti ulwịtiko nulusūbilo lwinụ fịjege mwa Kyala.
60001022	Lelo apa mụgyelwịsye imyojo gyinụ, nkubwitika ubwanalolị, ukuti mụfịkege palugano lwa bunyamụndu ulusịtabusyobị; po papo lelo amụgananege bwịla ịtolo nindụmbụla jōsa.
60001023	Buno apa mwandị̄gwe ukupāpịgwa, po mụkafuma mụmbejụ iji jịkubola; lolị mụfụmịle mụmbejụ iji jitikubolamo, mwịsyu lya Kyala ilyumị, ili lịkujako bwịla ịtolo.
60001024	Buno: Umbili gōsa guli bo ilị̄su, Nubukulūmba bwake bōsa buli bo bu bulenge bwa lị̄su; Ilị̄su lịkūma, kangi ubulenge bukulagala,
60001025	Loli ilịsyu lya NTWA lyo lịkujako bwịla. Ilịsyu lilīli syo nongwa inụnụ isị mụfụmụkisị̄gwe.
60002001	Po papo lelo amubutagege ububị̄bị bōsa, nubukomụ bōsa, nubusyobị, nakabịnị, nukujobana ububị̄bị bōsa.
60002002	Mụnyonywege ulukama lwa mwa Mbepo ulusịtakongania nakamo; bo abāna abafyēle, lo lubakusyege ukufịka kubupokịgwa,
60002003	linga mụnogēlịsye ukuti UNTWA jo mōlōlo.
60002004	Mwịsege lelo kumyake, uju jo ịbwe iliyumị, ili lyasyokelị̄gwe nabāndu, lolị kwa Kyala ko ịsungulịgwa, kangi lyịmikịgwa.
60002005	Nanụmwe lelo mwịjengege bo amabwe amūmị ukuja nyụ̄mba ja Mbepo, mwịpelege ukuja bupụ̄tị ubwịkemo, mutwālege amakemo ga mwa Mbepo, aga gịkunkyēla Kyala mwa Jesụ Kilisịtị.
60002006	Namanga lisimbị̄gwe mwa kalata ili lịkuti: Keta nịkubīka mwa Sịonị, ilị̄bwe lya pāngụto, ilị̄sungulịgwa kangi ilị̄pala, Gwesa uju ịkumwịtika atịsakukosịgwamo īsonị.
60002007	Lelo ulwimiko lulūlu lo lwinụ umwe mwe bị̄tikị; lolị kuli aba batịkwịtika, ilị̄bwe ili bālisyokị̄le abajengị, lyo lị̄pelịle ukuja ịbwe ịkulūmba lya pāngụto;
60002008	kangi lị̄pelịle ukuja ịbwe lya kwịkomapo ikilūndi, lwalabwe lwa kwịkịnyapo; namanga bịkwịkịnya papo bịkulifụ̄ja ilịsyu lya Kyala, isị syo babikilị̄gwe abēne.
60002009	Loli umwe mụli kikolo ikisūngulịgwa, muli bupụ̄tị ubunyafyale, muli kikolo ikị̄kemo, muli bāndu bāke jūjo; ko kuti mụsịfumụsyēge imbōmbo inụnụ sya uju ababilikị̄le ukufụma mụngị̄sị, ukwakwịngila ndumụlị, lwake lwa kuswịgisya;
60002010	mwe ịjolo mụkāli bāndu bēne, lolị lilino muli bāndu ba Kyala; mwe ịjolo mụkapakisigwaga, lolị lilino po mụpākisīgwe.
60002011	Mwe baganịgwa, mwe muli bahesya ịtolo kangi bēndanjila, nịkupapyelesya ukuti mwịjepusyege kufịnyonyo fya mbili, ifị fịkulwa numōjo.
60002012	Amụjege nulwendo ulunụnụ mbapanja, ukuti napa bịkubohela ukuti muli babombambịbị, lolị bo basịbwene imbōmbo syinụ inụnụ, bịsebantufyege Kyala pịsịku lya kuketịgwa abene.
60002013	Amụlāmbēge kuli syosa isị sịkulagilịgwa nabāndu, panōngwa ja NTWA; nalinga jo kaisali, papo jo gwa pamwanya;
60002014	nalinga balindililakị̄su, papo bo aba abatumịle umwene. Kukubafụ̄nda ababombambịbị, kangi nukubimịka ababombanụnụ.
60002015	Namanga bububu bo bwịgane bwa Kyala, ukuti ubusịtakumanya bwa bāndu abakonyofụ mụbubatamisyege nimbōmbo syinụ inụnụ;
60002016	mụjege bo abāndu abābuke; ubwabuke bwinụ bungajaga bo gu mwenda gwa kubukịnga ububị̄bị, lolị mụjege bo batumwa ba Kyala.
60002017	Amubimịkege abāndu bōsa, mụbaganege abāmyinụ, mụntị̄lege Kyala, mụmwimịkege kaisali.
60002018	Mwe babōmbị, amụlāmbēge kubanyafyāle bīnụ nukutị̄la kōsa; bomma ba banụnụ na bōlōlo bene, himma, lolị bope na ba babịbị.
60002019	Namanga sịsịsị syo nụnụ, linga umụ̄ndu, bo ị̄bwene ukuja mwa Kyala, ịkuja mbutolwe kangi ikukubilwa pabusịtanōngwa.
60002020	Namanga lo lwimịko luliku linga mụkukịba ịtolo, bo mụkukomịgwa panōngwa ja kubōmba īmbị̄bị? Lolị linga mụkukịba bo mụkukubilwa panōngwa ja kubōmba inụnụ, syo nụnụ ịtolo nkyenị mwa Kyala.
60002021	Buno syo sịsyo mụbilikilị̄gwe, namanga jope Kilisịtị akubị̄lwe panōngwa jīnụ, alinkubalekela aka kukētelamo, ukuti nanụmwe mụkongege mmakato gāke.
60002022	Umwene jo akatulịlemo īnōngwa najimo, lōpe nulusyobo lukābonīkemo nkanwa mmyake.
60002023	Uju bo ịkutukịgwa alinkusịta nukugomosya nalịmo ilya kutuka, uju bo ịkukubilwa alinkusịta nukujoba nalịmo ilya kōgōfya; alinkusịbīka syosa mmaboko ga uju ịkusịtụmụlila mbogolofụ.
60002024	Umwene jo abupimbịle mumbili gwake ubutulanōngwa bwitu bōsa pakipịkị, ukuti bo tufwịle kubutulanōngwa, tujege bumị kubogolofụ; jo uju mụbumbulukịle mfịfụlalo fyake.
60002025	Namanga mwali bo sị ng'osị isị sịsobile, lolị lilino mugomokịle ku Ntịmị, kangi kunndindililị gwa myojo gyinụ.
60003001	Bububo lelo nanụmwe mwe bakị̄kulu, amụlāmbēge kubalume bīnụ, ko kuti linga balịpo bamo aba batịkulị̄tika ilịsyu, bakwabịgwege nulwendo lwa bakasị bābo kisịta ịsyu nalịmo,
60003002	bo balubwene ulwendo lwinụ ulunụnụ, ulwa lwimịko.
60003003	Ukwịnosya kwinụ kungajaga kwa mụnyụma ịtolo, ukuluka īnywịlị, ukufwala utūndu twa sahabu, nimịselekesye imịnụnụ;
60003004	lolị kujege ko kwịnosya kwa mụndu gwa mụndụmbụla uju atịkuboneka, ukwịnosya uku kutịkonāngika, ukwa mwa mbepo gwa butengamōjo uju ali mwemyemye; sịsịsị syo sịkindilile ịtolo ubunụnụ nkyenị mwa Kyala.
60003005	Namanga mo mụno bịnokesyaga bope abakị̄kulu abịkemo aba ịjolo, aba bansūbilaga Kyala, bo bịkulāmba kubalume bābo.
60003006	Bo ju Sala, uju ampilikaga Abụlahamụ, alinkunjoba ija Malafyale; uju umwe mwịpelịle ukuja bānāke, linga mụkubōmba sị nụnụ, kangi mụtikuja nulutēnde nalumo.
60003007	Bunobuno lelo nanụmwe mwe banyāmbala, mụjege namahala bo mụkutugasanịa nabakasị bīnụ, mụbamanyege ukuja bonywapo kumyinụ; mụbapege ulwimiko; buno bope bịngilanịsị nanụmwe pakilīngo kya ịpyana lya bumị, ko kuti sịngajangapo nasịmo isya kusịpīnga inyịpụ̄to syinụ.
60003008	Isya kumalisya syo sya kuti: Mwesa mụjege mụnyịnogono sịmosyene, mụpākisanịege, mụgananege ulwa bunyamụndu, mụjege nikibabilisị, mụjege nulwịjị̄syo.
60003009	Komma ukugomokesanịa īmbị̄bị pambị̄bị, pamo amahēlu; himma, lolị mụsajanege ịtolo, namanga syo isị mụbikilị̄gwe isya kulwịngilapo ulusajo.
60003010	Buno uju ịkulonda ukubugana ubūmị, Nukugaketa amasịku amanụnụ, Jo fịkuti alugomolege ululimị lwake ukuti lungajobaga īmbị̄bị, Nimịlomo gyake ukuti gingajobaga isya busyobị;
60003011	Jo asịlekege īmbị̄bị, abōmbēge sị nụnụ, Alulondege ulutengano, nukulukongesya lulo;
60003012	Namanga amāso ga NTWA gabalulalịle ba bagolofụ, Syope nimbulukutu syake sịkupilikisya kunyịpụ̄to syabo; Lolị ikyenị kya NTWA kibịlukị̄le ababombambịbị.
60003013	Po jwanị āti ababōmbelege īmbị̄bị, linga mụkwịjūla sị nụnụ?
60003014	Lolị linga mụkukubilwa panōngwa ja bugolofụ, muli basangalufụ. Mungatịlaga apa linga bịkubōgofya, kangi īndụmbụla syinụ sịngajaga mmwanya;
60003015	lolị Kilisịtị UNTWA ajege mwịkemo mụndụmbụla syinụ, bwịla ịtolo mwịjalilege isya kwịnokesya, kuli gwesa uju ịkulalusya isya lusūbilo ulu luli mmyinụ;
60003016	lolị mụjobelege mbutēngamōjo na ndwimịko, kangi mụjege ninyịbonelo inụnụ, ko kuti linga mụkohelịgwa, aba bị̄kulujoba ububị̄bị ulwendo lwinụ ulunụnụ ulwa mwa Kilisịtị, bakosigwege īsonị.
60003017	Buno kunụnụpo ukukubilwa panōngwa ja kubōmba inụnụ, ukukīnda ukukubilwa panōngwa ja kubōmba īmbị̄bị. Linga bo bwịgane bwa Kyala.
60003018	Buno jope Kilisịtị afwịle kamokēne panōngwa ja butulanōngwa bwitu, ungolofụ alinkufwa panōngwa ja basịtabugolofụ, ukuti abatwalege kwa Kyala, apa alinkugogịgwa ulwa mụmbili, lolị ulwa mụmbepo alinkuja mūmị.
60003019	Mumbepo, mo mụmo alinkwendela ukubuka kukulumbilila kubasyuka aba bali mbupịnyịgwa,
60003020	aba basịtịle ukwịtika ịjolo, apa ubutēngamōjo bwa Kyala bwabagụlilaga mmasịku ga Nwaka, pala jisongolịgwege īngalaba, iji abāndu banāndi itoloabāndu lwēlebaponị̄lemo kumīsi.
60003021	Sịsịsị syali kifwanịkisyo kya lōsyo ulu lụkubapoka nalilino; ukōsịgwa kukūku kụkuja ko kujōsya ikiko kya mụmbili, lolị ko kwamụla kwa nyị̄bonelo inụnụ nkyenị mwa Kyala nkusyuka kwake Jesụ Kilisịtị,
60003022	uku āfyukịle kumwanya, ali kukiboko ikị̄līlo kya Kyala, uju abāndumị, balagilị nabāmaka, babīkigwe ukuti kumyake.
60004001	Lelo papo Kilisịtị ākubị̄lwe ulwa mbili, po papo nanụmwe mụfwalege ifịlwilo fya nyịnogono sịlasịla; (namanga uju akubị̄lwe mumbili, jo alekēne nubutulanōngwwa).
60004002	Ukuti akabalilo aka kasyele aka bumị bwa mbili, mụngajaga mfinyonyo fya bāndu, lolị mụjege mbwịgane bwa Kyala.
60004003	Namanga akabalilo aka kākindile, apa twabombaga isya bwịgane bwa bapanja kafwene; apa twendelaga mbulufụ kubulogwe, na mfịnyonyo napa twanwaga fịjo ubwalwa, twajaga balufụ kufị̄ndu, apa twāgalaga, napa twīputaga kufịfwanị ifị fịli mwịko.
60004004	Lelo lilino bịkuswị̄ga ukuja bwa mwalo, po apa bịkubahēlụla;
60004005	abene bịsakwakulīngānịaga kuli uju ịlīnganikị̄sye nganịla ukubalōnga abūmị nābafwe.
60004006	Panōngwa jijiji bope nābafwe balūmbililị̄gwe īnōngwa inụnụ, ukuti balongịgwege umbili bo mụmo bịkulongelịgwa abāndu; lolị bajege bumị mụmbepo bo apa jope Kyala mūmị.
60004007	Loli ubumalikilo bwa tūndu tōsa busegelị̄le. Po papo lelo amḳujege namahala, mwịjulege ndwịpụ̄to.
60004008	Pamwanya pali syosa, mwịjūmịkege ukuganana mwe bābo batupu, namanga ulugano lụkusịkịnga īmbị̄bị sị nyịngị ịtolo.
60004009	Mwambililanịlege mwe bābo batupu kisịti kwịbụnēsya.
60004010	Mwesa ifịkungilwa ifị mwambilịle fịjege fya kubōmbelanịla, mụjege bo bā bēnelelị abanụnụ aba bịkulyenelela ilị̄pyana lya Kyala ilya fịkolo fịfịkolo.
60004011	Linga jumo ịkujoba sịmo, jo ajobēge isya mwa Kyala; linga jumo mbōmbelị jo abōmbelege mmaka aga ịkumpa Kyala; ukuti Kyala atufịgwege muli syosa mwa Jesụ Kilisịtị, uju ubukulūmba namaka fyake jūjo bwịla. Amenị!
60004012	Mwe baganịgwa, mụngaswịgaga umuto ugu gwịsịle ugwa kubagela, ukufwana ukuti kāndu kahesya kabisile;
60004013	Loli bo mụmo mụkulilanila īngubilo sya Kilisịtị, amụsekelege; ukuti mwịsemụsekelege nukulụlụtila, bo bụkuboneka ubukulūmba bwake.
60004014	Linga mụkutukịgwa panōngwa ja ngamụ ja Kilisịtị, po muli basangalufụ; buno bo Mbepo gwa bụkulumba, ju Mbepo gwa Kyala ịtūgēsye pamyinụ.
60004015	Linga jumo ịkukubilwa, ukukubilwa kwake kungajaga kwa bugogị, kwa buhijị, kwa bubombambịbị, pamo kwa kwịpụkulania mụmbōmbo sya bāngi;
60004016	linga ịkukubilwa panōngwa ja bu Kilisịtị, po angafwaga īsonị; lolị antukifyege Kyala mụngamụ jijiji.
60004017	Buno akabalilo kị̄sịle aka kutala ukulōngịgwa īnyụ̄mba ja Kyala; lelo linga katalịle pamyitu, po bụkujaga bulebule ubumalikilo bwa aba bịkusịfụ̄ja īnōngwa inụnụ sya Kyala?
60004018	Kangi linga ungolofụ ịkuponela kubutolwe ịtolo, kali po apelege pōkị uju ịkummwịla Kyala, nuntulanongwa?
60004019	Bunobuno lelo, aba bịkukubilwa pabwịgane bwa Kyala, bo fịkuti bagibikege imyojo gyabo mụmpelị unsūbilịgwa, nukubōmba sị nụnụ.
60005001	Bunobuno lelo nịkubapyelesya abakulu ba kipānga aba bali mmyinụ, ne nkulu gwa kipānga ne mwịnābo, ne nkētị gwa ngubilo sya Kilisịtị, kangi ne ndịlanịsị gwa bụkulumba ubu bụkuja pakusetulịgwa,
60005002	ukuti amugutị̄mege untị̄mo gwa Kyala ugu guli mmyinụ, mụngafimbilisịgwaga, lolị mwịganege mwịbēne, bo mụmo Kyala ịkulondela; ubutị̄mị bwinụ bungajaga bwa kukabilamo fịmo ifị fịli mwịko, lolị sịbatumege sị ndụmbụla.
60005003	Mụngị̄pelaga ukuja banyafyale ba kipānga, lolị mwịpelege ukuja ba kukētelamo untị̄mo.
60005004	Lelo bo abonị̄ke untị̄mị unkulūmba, po mwịsakukabaga īngiga ja bụkulumba isịtakukofụkamo.
60005005	Bubobuno lelo nanụmwe mwe balumyana, amụlāmbēge kubakulu bīnụ. Mwesa mwịniembetelelege ulwịjị̄syo bo mụkubombanịla; bumo Kyala ịkubapīnga aba matị̄ngo, aba lwịjị̄syo bo ịkubapa ilị̄pyana.
60005006	Po papo lelo amwịjị̄syege kukiboko kya Kyala iki kili nāmaka, ukuti ịse abafyusyege pakabalilo kāke.
60005007	Syosa isya kwịjaja kwinụ syo mụntāgilege jūjo, namanga umwene ịkubị̄jajila umwe.
60005008	Ifị̄ndu mwịgelanịege, kangi mụjege ngēnge, buno ugwanongwa jīnụ ju mohesị. Ịkwembela bo ji ngalamụ iji jịkubụna, ịkundōnda jumo ugwa kummịla;
60005009	jo mụtosanịe nagwe ulwa maka ndwịtiko, mụmanyege ukuti abāmyinụ bōsa aba bali nkị̄su mụno syo bịkukubilwa sịsyo bope.
60005010	Umwene Kyala ugwa ịpyana lyosa, uju ababilikị̄le umwe mwa Kilisịtị, ukuti mwịngilege mbukulūmba bwake ubusịtakumalika, jo ịsakubapelaga bapelelesye bo mụkubị̄lwepo panandi ịsakubakasyaga, ịsakubapaga amaka, kangi ịsakubapelelaga ukwịtoteka.
60005011	Buno amaka go gāke bwịla na bwịla. Amenị.
60005012	Mbasimbị̄le mbupị̄mba ịtolo, nkiboko kya Sịlwanị, ugwa bamyitu unsūbilịgwa, bōmo nịkwịnogonela, ko kuti mbasụkanịe nukubasịsịmikisya, ukuti lilīli lyo ịpyana lya Kyala ilya nalolị; mwịtotekege muli lilyo.
60005013	Ịkubaponịa unsalịgwa uju ali mụ Babelị, na Malika umwanāngu.
60005014	Amụponanịege nulufịpo lwa lugano. Ulutengano lujege nanụmwe mwesa mwe mụli mwa Kilisịtị.
61001001	Jo une Sịmonị Petelị, ne mmbōmbelị kangi ne ntumịgwa gwa Jesụ kilisịtị; nịkubasị̄mbila mwe mwambilịle ulwịtiko ulu luli bo lu lwitu ubupala mbugolofụ bwa Kyala gwitu, nubwa Mpokị gwitu Jesụ Kilisịtị.
61001002	Ilị̄pyana nulutēngāno fibālege mmyinụ, ukuti mụmmanyege Kyala nu NTWA gwitu Jesụ.
61001003	Amaka ga bwa Kyala bwake gatupēle fyosa ifya kutupelela ukuja būmị nukuntị̄la Kyala, panōngwa ja kummanya uju atūbatị̄le mbukulūmba bwake namaka gāke.
61001004	Mo mụmo atupēlị̄le īfị̄ngo īmbala isị sịkindilị̄le ubukulūmba, ukuti mụli sịsịsị mwịpelege ukuja balilanịsị mbwa Kyala bwake, bo mụlubopịle ulōnāngiko ulufụma mfịnyonyo fya nkị̄su.
61001005	Panōngwa jijiji amwịjūlege fịjo ukōngelapo pamwanya palwịtiko ubunụnụ; pabunụnụ ubumanyị;
61001006	pabumanyị ulwịfịmbilisyo; palwịfịmbilisyo ubufịndang'oma; bapufịndang'oma ukuntị̄la Kyala;
61001007	pakuntị̄la Kyala ulugano lwa bunyamụ̄ndu; palugano lwa bunyamụ̄ndu ulugano ulwanalolị.
61001008	Namanga linga mụli nasyo sịsịsị, linga sịbēle, po sịtịkubapelelaga ukuja bōlo, nukuja basịtaseke nkummanya UNTWA gwitu Jesụ Kilisịtị.
61001009	Namanga uju linga akaja nasyo sịsịsị, jo mfwamāso ịtolo, jo akabagila ukusịkēta isya kubutalị, jo ị̄bịbwe ukuti ālyelusị̄gwe kubutulanōngwa bwake ubukūlu.
61001010	Po papo lelo mwe bāmyitu, amụkīndililege ukwịjūla ukwịtoteka ndubilikilo lwinụ, na mbusungulịgwa bwinụ; namanga linga mụkubōmba sịsịsị, pamo mụtịsakwịkịnyāngamo.
61001011	Buno po mwịsakupegịgwaga ubwịngililo bu bwịngị ịtolo, ubwa kwịngilila mbutwa ubusịtakumalika, ubwa NTWA gwitu, ju Mpokị Jesụ Kilisịtị.
61001012	Po papo lelo ndịkulekaga ukubakūmbusya sịsịsị, napa linga mụsịmēnye, napa linga mwịtotị̄ke mbwanalolị ubu mụli nabo.
61001013	Lolị une ngwaga sịgolwịke ịtolo, ukubalēmbusya apa nịkubakumbusya, bo tāsị ngāli ndi nkị̄su iki;
61001014	papo Mmēnye ukuti pasyele panāndi ịtolo nịkugulekaga ummbili gwangu ugwa būndu ugu gukufwa, bo sịsyo UNTWA gwitu Jesụ Kilisịtị ālīnāngị̄sye.
61001015	Lolị nịkwịjūlaga ukuti napapo linga mfwịle, mwịsemụkūmbukege sịsịsị akabalilo kōsa.
61001016	Namanga tukākōngịle ntupāngo utu twalyagulịgwe mbukomụ, apa twababūlaga isya maka nukwịsa kwake UNTWA gwitu Jesụ Kilisịtị, Uswe twabubwene ubukulūmba bwake ubusịsya namāso gītu jujuswe.
61001017	Uswe twalịpo pakabalilo kala āmbililaga kwa Kyala Ugwịse ulwimiko bubukulūmba, pala limmwịsilege ilịsyu ili lyafụmaga mbukulūmba ubusịsya, ili lyātigi: Ujo jo Mwanāngu unkūndwe, uju nịkyelịle nagwe.
61001018	Kangi jujuswe twalipilị̄ke ilịsyu lilīli bo lịkufụma kumwanya, bo tuli pamopēne nagwe pakyamba ikị̄kemo kila.
61001019	Kangi tuli nalyo lyope niịsyu lya bukụngụlụka, ili likindilị̄le ịtolo ukwịtoteka, ili syajaga nụnụ ịtolo linga mwalikētaga, bo īnyāle iji jịkwaka mbujo ubu buli ningị̄sị ukwakufịka kubukye, apa ịkusōkela mụndụmbụla syinụ ju Kipandabusịku.
61001020	Syo fịkuti mụtalege ukusịmanya sịsịsị, ukuti ubukụ̄ngụlụka bōsa bukaja bwa kuti umụ̄ndu abusanụkisyege mụmo ịganịle jūjo.
61001021	Namanga ubukụ̄ngụlụka bukālisịlemo sịku mbwịgane bwa mụ̄ndu, himma, lolị abāndu bājobaga isị sịfụmịle kwa Kyala, ābasụkēnịe Mbepo Mwịkemo.
61002001	Balinkuboneka abakụ̄ngụlụka ba butūngulu mbāndu bala, bo papo mope na mmyinụ bịsakubonekaga abamanyịsị bābutūngulu. Abāndu bababo bịsakwịngịsyaga mbokomụ īmanyịsyo īmbelalōnāngiko, bịsakunkanaga UNTWA uju ababāngịle, ko kuno bịsakwendaga nukwịjēgela ubupyụtịgwa ubusịtakukābila.
61002002	Kangi abāndu ba bị̄ngị bịsakubukongaga ubulufụ bwabo kubulogwe, mụli bababa mo injila ja nalolị jịsakuhēlụlịgwaga.
61002003	Mbunyonywatosa bwabo mo bịsakubasyobelaga īnōngwa inyagulịgwa, ukuti mo bakabilege. Kukabalilo akatalị ukufịka lilino unndōngị gwabo ị̄tendekị̄sye, Umpyụtị gwabo ali māso.
61002004	Abāndumị bo bātulịle īnōngwa, Kyala akābapākị̄sye, lolị ābasopịle mụngolōngo ja ngị̄sị kūsi kukị̄su. Mo bāpịnyị̄gwe ukuligụ̄lila ilị̄sịku lya bulōngelo.
61002005	Kyope nikị̄su kya ịjolo kila Kyala akākipākị̄sye, lolị alinkumpoka Nwaka unndumbililị gwa bugolofụ pamopēne nabāngi bahāno na babili, apa agutwalaga umwelesyo pakị̄su kya basịtakuntị̄la Kyala.
61002006	Kyala alinkutufụ̄nda utwaja twa Sotomụ na Gomola, alinkutupyụta numōto, alinkutubīka ukuja twa kukētelamo, abā kūnyụma aba bakantị̄laga Kyala.
61002007	Jope na ju Lotị unngolofụ alinkumpoka, uju syantamyaga isya lwendo ulubị̄bị ulwa bāndu bala abị̄landagilo nabalufụ kubulogwe;
61002008	namanga umụ̄ndu unngolofụ jula, ātūgasēnịe nabo, kumasịku ga mịngị alinkusịkēta nukusịpilika īmbōmbo syabo īmbị̄bị, umōjo gwake gulinkutamịgwa fị̄jo nimbōmbo syabo sya bwịlandagilo.
61002009	Lolị UNTWA amēnye ukubapoka mụngelo aba bịkuntị̄la Kyala, nukubabīka ndufụ̄ndo abasịtabugolofụ ukufịka pị̄sịku lya bulōngelo;
61002010	fịjo ịkukīndilila ukubafụ̄nda aba bịkufịkōnga ifịnyonyo fya mmbili ifị fịkunyasya nukubusyokela ubulagilị. Abēne papo bakịfụ ịtolo, bịkwịnogona sị sya bwịgane bwabo, bịkubatuka amahēlụ nụkusịtakubīmịka abenebukulūmba aba bali kumwanya.
61002011	Lolị abāndumị aba babakīndịle ubukulūmba abamanyịsị ba butūngulu, batịkubasịtakā nukubatuka nkyenị mụ NTWA.
61002012	Abāndu aba bịkukahēlụla kāko linga bakakamanya, bali bo fị fịnyamāna ifịsịta mahala nagamo, ifị nkupelịgwa kwabo fịpāpị̄gwe ukuja fya kukolịgwa nukugogịgwa. Bịsakupyụtịgwaga kulonāngiko lwabo bābo,
61002013	uku ko kwambilila ifịhōmbịgwa fya busịtabugolofụ bwabo. Abēne bị̄kyelị̄le ukukapela akabalilo ka pamūsị ukuja ka kugusekēsya ummbili; bị̄pelịle ukuja tubabye ịtolo kangi fịlema bịkwịsekēsya mfịnyonyo fyabo bo bịkulya nanụmwe ifya palusekelo.
61002014	Amāso gābo gịswị̄le ubulogwe, bo bāndu aba batịkutūsyapo pakubōmba īmbị̄bị, bịkubasōnga abāmyojo imyonywa; bali nindụmbụla isị sị̄sịbị̄le ubunyonywatōsa, bali pāsi pakigụne kya Kyala.
61002015	Abēne bajilekịle injila īngolofụ, bēndịle nukusoba, bakōngịle injila ja Balamụ unnya Beolị, uju āfịganịle ifịhōmbịgwa fya bunịongafụ,
61002016	alinkukemelịgwa panōngwa ja butulanōngwa bwake. Īmbụ̄nda isịtakujoba, jilinkujobela mwịsyu lya mụ̄ndu, jilinkunngomola unkụ̄ngụlụka kubusịtamahala bwake.
61002017	Abēne bababa syo nyị̄buko ịtolo isịta mīsi, go mabīngu aga gịkukagịgwa kōsakōsa nummbelo; bo aba ubujo bwabo bwa mụngị̄sị īngulūmba bụkubagụ̄lila.
61002018	Bịkujoba amasyu ga matị̄ngo aga gali mwalo ịtolo, mfịnyonyo fya mịbili gyabo, bịkubasōnga nukubalabikisya kubulufụ bwa bulogwe, aba bāndịle ukusōkako kubāndu aba ubūmị bwabo bwa busyobị.
61002019	Bịkufị̄nga ukubapa ubwabuke abāndu abāngi, bo abēne batumwa ba lonāngiko; namanga aka linga kantolile umụ̄ndu, po umwene ịpelịle ukuja ntumwa kuli kāko.
61002020	Namanga bo babubopịle ubunyalị nkị̄su iki, nkummanya UNTWA Jesụ Kilisịtị umpokị, po bēndịle nukwịtabanịa kangi mụli būbo nukutolịgwa. Po utujilo twabo utwa bumalīkisyo tụkukīndilila ukuja tubị̄bị ukutukīnda ututasị.
61002021	Namanga kwajaga kunụnụpo abēne ukusịtakujimanya injila ja bugolofụ ukukīnda apa bajimēnye bēndịle nukujileka kangi balutāgịle ululagilo ulwịkemo ulu bāpēgị̄gwe.
61002022	Po papo lelo ko kuja sịbagị̄le kumyabo, isị sịkujobelịgwa mbupīngamụ ukuti: Īmbwa jịkugomokela kumatēsị gāke; nisị̄ngị isị sịkuti: Īngulube iji jōgịle jịkugomekela nkwịbụngụlusya mmatope.
61003001	Mwe baganịgwa bāngu, lilino uju jo kalata gwa bubili uju nịkubasị̄mbila umwe. Mwa bakalata bo babīli bababa nịkusịsụkānịa īnyịnogono syinụ īnyēlụ, bo nịkubakumbusya ukuti,
61003002	mụkūmbukege amasyu aga gājobelị̄gwe ngānị nabakụ̄ngụlụka abị̄kemo, nululagilo lwa NTWA Umpokị ulu bābatwalịle abatumịgwa bīnụ.
61003003	Syo mụtalege ukusịmanya sịsịsị, ukuti mmasịku ga kūsụlo bịsakwịsaga abālōbelo nulōbelo lwabo, aba bịkufịkōnga fị fịnyonyo fyabo, kangi bịkuti:
61003004	Kali luli kūgu lelo ulufị̄ngo lwa kwịsa kwake? Namanga ukufụma lulo abīsukulu bītu bāfwilịle, fyosa ịtolo fịli bo mụmo fyajīlị̄le ukufụma mụ mbwandilo bwa kupelịgwa ikị̄su.
61003005	Namanga bo bịkwịnogona sịsịsị. Bịkwịbwa ukuti ikya kumwanya kyo kyalịko liịjolo, kyope nikị̄su kyapelị̄gwe ukufụma mmīsi, kyo kyalyimị̄le mụ mwịsyu lya Kyala.
61003006	Mmīsi gagaga mo mụmo ikị̄su kya mbukūlu kila bo kikụpikilị̄gwe namīsi, kilinkupyụtịgwa.
61003007	Kangi mwịsyu lilyo ifya kumwanya fya lilino pamopēne nikị̄su, fịbīkị̄gwe ukugugụ̄lila umōto, kangi fịbīkị̄gwe ukwịsakufịka pị̄sịku lya bulōngelo apa abāndu aba batịkuntị̄la Kyala bịsakupyụtịgwaga.
61003008	Lolị mwe baganịgwa bāngu, syo mụngị̄bwaga sịsịsị isya kuti: Ilị̄sịku limolyene ku NTWA lilibo ifyinja elịfụ jumo (1,000), kangi ifyinja elịfụ jumo fịli bo ilị̄sịku limo.
61003009	Umwene UNTWA atịkusịkābisya ukubōmba isị āfị̄ngịle, bo lilyo bamo bịkwịnogona ukuti ịkukābisya. Umwene ịkufịsa ịtolo ilyojo kumyinụ, akị̄gana ukuti bamo bapyụtịgwege, lolị ịganịle ukuti bōsa balwagege ulupīnduko.
61003010	Ilyene ilị̄sịku lya NTWA lịsakwịsaga bo ju nhījị, po ifya kumwanya fịsakujōngaga nukulụndụma ukukulūmba. Īnyị̄buko sya tūndu tōsa sịsakwengukaga mmōto, kyope ikị̄su nifị fịlịmo fyosa fịsakupyaga.
61003011	Lelo apa fyosa fịfịfị fyakujōnga bo bunobuno, po fịkuti mwịnogonege mụno mụbagị̄le ukujīla ndwendo lwinụ, mbwịkemo na nkutị̄la Kyala,
61003012	bo mụkuligụ̄lila ilị̄sịku lya Kyala lila nukulikūjisya ukuti lị̄sege mbibimbibi. Pịsịku ili ikya kumwanya kịsakupyụtịgwaga numōto kịkujōngaga, ninyị̄buko sya tūndu tōsa sịsakwengukaga panōngwa ja mōto.
61003013	Lolị uswe ukukōngana nulufị̄ngo lwake, tụkukigụ̄lila ikya kumwanya ikipya nikya pāsi, mụno bulimo ubugolofụ.
61003014	Po papo lelo mwe baganịgwa bāngu, bo mụkusịgụ̄lila sịsịsị, po mwịjūlege ukuti ịse āgege mụli ndutēngāno, mụkaja nakababye nakamo kangi mụkaja nikilema nakimo nkyenị mwa Kyala.
61003015	Mụbubonege ubufịsalyojo bwa NTWA ukuti ko kabalilo aka ịkubapa ukuti mụpokịgwege; bo apa ugwamyinụ unnganịgwa Paulị ābasị̄mbị̄le, alinkubōmbela amahala aga āpēgị̄gwe na Kyala.
61003016	Umwene syo sịsyo ịkusịjoba mwa bakalata bāke bōsa, aba sịlịmo sịmo īmbalapala ukusyaganịa, isị bamo abasịtakumanya, nabasịtakwịtoteka bịkusịnịongasya, bo mụmo bịkusịnịongakisya mwa bakalata abāngi. Sịsịsị syo sịkwịpela sya kubapyụta bābo.
61003017	Umwe lelo mwe baganịgwa bāngu, papo mụsịmanyị̄le ngānị sịsịsị, mwandege ukuti mụngịsakukwabịgwaga nubusobị bwa bị̄landagilo, po mwendege nukugwa ukufụma apa mwalị̄totị̄ke.
61003018	Lolị mūmīlisyege ukukula mwịpyana nukummanya UNTWA gwitu, Umpokị Jesụ Kilisịtị. Jo ubukulūmba bujege kumyake lilino na kubusịtakumalika Sịku! Amenị.
62001001	Tụkubasị̄mbila isya ịsyu lya būmị ili lyalịko ukufụma mụ mbwandilo, ili tulipilị̄ke, ili tulibwene namāso gītu, ili tulikētịle, ili tulipalamasị̄sye namaboko gītu.
62001002	Ubwene ubūmị bububu bulinkuboneka pabwelụ ịtolo, tulinkububona po apa lilino tụkubasịsịmikisya nukubafụmụkisya umwe ubūmị bwa bwịla, ubu bwali pamopēne nu Gwịse kangi ubu bwabonị̄ke kumyitu.
62001003	Aka tukabwene nukukapilika ko aka tụkubafụmụkisya, ukuti nanụmwe mụjege balilanịsị nanụswe. Lolị ubulilanịsị bwitu bububu, buli pamopēne nu Gwịse nu Mwanāke Jesụ Kilisịtị.
62001004	Tụkubasị̄mbila umwe sịsịsị ukuti ulusekelo lwitu lujege lupelelesye.
62001005	Ijēne īndumị iji tupilị̄ke kumyake Jesụ, iji tụkubafụmụkisya umwe, jo iji jịkuti: Kyala jo lumụlị, kangi nkāti mmyake jịkajamo īngị̄sị najimo.
62001006	Linga tụkuti tuli nubulilanịsị nagwe, bo kuno tụkwenda mụngị̄sị, po tụkutūngulupa ịtolo, tutịkubōmba isya nalolị.
62001007	Lolị linga tụkwenda ndumụlị bo apa umwene ali ndumụlị, po tuli balilanịsị twe bābo batupu, lyope niịlopa lya Jesụ Umwanāke lịkutwelusya kumbị̄bị syitu syosa.
62001008	Linga tụkuti tukaja nubutulanōngwa, bo tukwịsyoba twịbēne, kangi bope nubwanalōlị bo tukaja nabo mụ̄nda mmyitu.
62001009	Lolị linga tụkwịlāta ubutulanōngwa bwitu, umwene Kyala nsūbili ịtolo kangi nngolofụ, po ịkutuswa ubutulanōngwa bwitu, nukutwelusya ubusịtabugolofụ bwitu bōsa.
62001010	Linga tụkuti tukatulamo īnōngwa, bo tụkumpela Kyala ukuja ntūngulu, kangi bo ilịsyu lyake likajamo mụ̄nda mmyitu.
62002001	Mwe bānāngu, sịsịsị syo nịkubasị̄mbila ukuti mụngatūlaga īnōngwa. Linga jumo atulịle īnōngwa, tuli nagwe ugwa kutupyelekesya kwa Tāta, jo Jesụ Kilisịtị unngolofụ.
62002002	Umwene jo gwa kusajanịlamo ubutulanōngwa bwitu, bomma bu bwitu bwene, himma, lolị nubwa kị̄su kyosa.
62002003	Linga tụkusịkōnga īngomēlesyo sya Kyala, po bo tụkumanyaga ukuti tummēnye.
62002004	Uju linga ịkuti nummēnye lolị atịkukōnga īndagilo syake, jo ntūngulu, kangi ubwanalolị bukajamo mụ̄nda mmyake.
62002005	Lolị uju linga ịkulikōnga ilịsyu lyake, jo nalōlị ulugano lwa Kyala lwịpelịle ukuja lupelelesye mụ̄nda mmyake. Mụli sịsịsị mo mụmo tụkumanyịla ukuti tuli mmyake.
62002006	Uju linga ịkuti ndi mwa Kyala une, jo fịkuti nndwendo lwake ēndelege bo mụmo ēndelaga Jesụ Kilisịtị.
62002007	Mwe baganịgwa bāngu, ndịkubasị̄mbila ululagilo ulupya, himma, lolị nịkubasị̄mbila lu lukūlu, ulu mwali nalo ukufụma mụ mbwandilo. Ulwene ululagilo ulukūlu lyo ịsyu ili mụlipilị̄ke.
62002008	Lolị pope nịkubasị̄mbila ululagilo ulupya, ulu ubwanalolị bwake bụkuboneka mwa Kilisịtị na mmyinụ. Namanga īngị̄sị, jịkujōnga, ulwene ulumụlị lwa nalōlị lwandịle ukumụlịkaukunangisyaukunāngisya.
62002009	Uju linga ịkuti une ndi ndumụlị, lolị ammbēngịle ugwamyabo, jo akāli ali mụngị̄sị.
62002010	Uju linga annganịle ugwamyabo, jo ali ndumụlị, jo kakajamo nakamo mụ̄nda mmyake aka kwịkịnyamo ujūngi.
62002011	Umwene lolị uju ammbēngịle ugwamyabo, jo ali mụngị̄sị, kangi bo ịkwenda ịtolo mụngị̄sị, jo akamanya nakuno ịkulabila, namanga īngị̄sị jimpelị̄le ubufwamāso.
62002012	Nịkubasị̄mbila umwe mwe bānịke, papo ubutulanōngwa bwinụ buswegị̄gwe mụ̄ngamụ ja Kilisịtị.
62002013	Nịkubasị̄mbila umwe mwe bātāta, papo mụmmēnye uju āliko ukufụma mụ mbwandilo. Nịkubasị̄mbila umwe mwe balumyana, papo mụntolịle ummbị̄bị. Mbasị̄mbị̄le mwe bānịke, papo mụmmēnye Ugwịsēmwe.
62002014	Mbasị̄mbị̄le mwe bātāta, papo mụmmēnye uju āliko bwịla ukufụma mụ mbwandilo. Mbasị̄mbị̄le umwe mwe balumyana, papo mụli namaka, lyope niịsyu lya Kyala lili mmyinụ, kangi mụntolịle ummbị̄bị.
62002015	Komma ukukigana ikị̄su. Fyope nifị linga ikị̄su kili nafyo mụngafịganaga. Uju linga akiganịle ikị̄su, jo ulugano lwa kunngana Tāta lukajamo mmyake.
62002016	Namanga fyosa ifị fịlịmo nkị̄su, ifịnyonyo fya mmbili, nifịnyonyo fya māso, nulwịjụ̄mbiko lwa būmị ubu, fyo fịkafụma kwa Tāta, lolị fịfụmịle nkị̄su.
62002017	Ikyene ikị̄su kyo kịkujōnga pamopēne nifịnyonyo fyake; lolị uju linga ịkubōmba ubwịgane bwa Kyala, jo ịkujako bwịla ịtolo.
62002018	Mwe bānāngu, aka ko kabalilo ka bumalikilo; bo papo mụpilị̄ke ukuti ịkwịsaga Unndugu gwa Kilisịtị, mo mụmo nalilino babonị̄ke abalugu ba Kilisịtị ba bị̄ngị ịtolo; po apa tusịmanyị̄le ukuti ko kabalilo ka bumalīkisyo.
62002019	Abāndu aba ukufụma ko bafụmịle mmyitu, lolị bakāli bị̄nītu; namanga linga bāli bị̄nītu angali bakāli bali nanụswe. Lolị basōkịle ukuti mo babonekelege ukuti bakaja bị̄nītu bōsa.
62002020	Lolị umwe mōnelelịgwe Mbepo Mwịkemo na Kilisịtị, po apa mwesa mụbumēnye ubwanalolị.
62002021	Apa ngubasị̄mbila umwe, kukaja ko kuti mụkābumēnye ubwanalolị; himma, lolị papo mụbumēnye, kangi papo mụmēnye ukuti ubutūngulu bōsa butịkufụma mbwanalōlị.
62002022	Untūngulu jwanị? Jo uju ịkukāna ukuti Jesụ akaja jo Kilisịtị. Umụ̄ndu bo jujujo Nndufụ gwa Kilisịtị, ịkunkāna Ugwịse nu Mwana.
62002023	Namanga gwesa uju linga ịkunkāna Umwana, jo akaja nagwe Ugwịse.
62002024	Po papo lelo isị mwasịpilị̄ke mụ mbwandilo, syo sịjege mụndụmbụla syinu. Linga isị mwasịpilị̄ke mụ mbwandilo sịkuja mụndụmbụla syinu, po nanụmwe mụkujaga bwịla mmwanāke na Nngwịse.
62002025	Ulwene ulufị̄ngo ulu āfị̄ngịle kumyitu, bo būmị ubusịtakumalika sịku.
62002026	Sịsịsị syo mbasị̄mbị̄le umwe panōngwa ja aba bịkubasofya umwe.
62002027	Nanụmwe lelo Kilisịtị abōnelịle Mbepo gwake. Linga bwịla ịkutūgalaga mmyinụ, sịtịkulōndịgwa ukuti jumo ujūngi abamanyịsyege; namanga Mbepo gwake ịkubamanyịsya syosa, isị syo sya nalolị, sịkaja sya butūngulu. Mụsịkolege isya Mbepo uju nukuja bwịla mwa Kilisịtị.
62002028	Lilino lelo mwe bānāngu amụjege mụ mmyake, ukuti bo ịkuboneka, twịsetujege bakịfụ, kangi tungịsakufwaga īsonị nkyenị mmyake bo ịkwịsa.
62002029	Mụmēnye ukuti Kilisịtị jo nngolofụ; po mụsyaganịege ukuti gwesa uju ịkubōmba isya bugolofụ jo mwana gwa Kyala.
62003001	Kēta ko kutugana kukị Tāta, papo atịle tujobịgwege ukuja bāna ba Kyala! Kangi nalōlị bo tuli. Jo nōngwa iji ikị̄su kitịkutumanya, papo kikammanya Kyala.
62003002	Mwe baganịgwa bāngu, lilino tuli bāna ba Kyala; lolị isya mụmo twịsakujīlaga syo sịkāli ukuboneka. Lolị tumēnye ukuti Kilisịtị bo abonị̄ke, twịsakujaga bo jūjo ịtolo, namanga twịsakummbonaga bo mụmo ajilīle.
62003003	Kangi gwesa uju ali nulusūbilo lulūlu mwa Kilisịtị, jo ịkwịjelusya ukuja mwelu bo papo Kilisịtị mwelu.
62003004	Gwesa uju linga ịkutula īnōngwa, jo ịkusị̄la īndagilo, namanga ubutulanōngwa bo bwịlandagilo.
62003005	Namanga mụmēnye ukuti Kilisịtị ālisịle nukubusōsyamo ubutulanōngwa bwitu, kangi mmyake mo bukajamo nabumo ubutulanōngwa.
62003006	Gwesa uju linga ịkuja mwa Kilisịtị, jo atịkutula īnōngwa. Gwesa uju linga ịkutula īnōngwa, jo akammbonamo Kilisịtị, kōpe na ku kummanya akammanyamo.
62003007	Po papo lelo mwe bānāngu, najumo angabasofyaga, uju linga ịkubōmba isya bugolofụ, jo nngolofụ ịtolo, bo papo jope Kilisịtị nngolofụ.
62003008	Lolị uju ịkutula īnōngwa, jo gwa Setano, namanga mụ mbwandilo Setano ịkutula īnōngwa. Namanga syo sị̄syo syalimpelīle Umwana gwa Kyala ukwịsa nkị̄su, ukuti asyonāngege īmbōmbo sya Setano.
62003009	Gwesa uju āpāpị̄gwe na Kyala, atịkutula īnōngwa, namanga īmbejụ ja Kyala jilịmo mụ̄nda mmyake; kangi akabagila ukutula īnōngwa papo āpāpị̄gwe na Kyala.
62003010	Mo mụmo bịkubonekela abāna ba Kyala na bāna ba Setano. Lolị gwesa uju linga atịkubōmba ubugolofụ kangi atịkunngana ugwamyabo, jo akafụma kwa Kyala.
62003011	Namanga iji jo ndumị iji mwajipilị̄ke ukufụma mụ mbwandilo, ija kuti tugananege.
62003012	Tungajaga bo ju Kaịnị, uju bo ịkulōngosịgwa mụ mbị̄bị alinngogịle ugwamyabo. Kali alinngogịle nōngwa ja fịkị? Alinngogịle papo īmbōmbo syake syali mbị̄bị, lolị isya gwamyabo syo syali ngolofụ.
62003013	Syo mụnganyomokaga mwe bāmyitu, linga mwagịle ikị̄su kibabēngịle.
62003014	Uswe tumēnye ukuti tusōkịlemo mbufwe, twịngị̄le mbūmị, papo tubaganịle abāmyitu. Uju linga akanngana ugwamyabo, jo ịkujaga bwịla mụ mbufwe.
62003015	Gwesa uju linga ịkummbēnga ugwamyabo, bo nngogị; kangi mụsịmēnye ukuti gwesa unngogị jo akaja nabo nabumo ubūmi bwa bwịla mụ̄nda mmyake.
62003016	Muli sịsịsị mo mụmo tulumanyị̄le ulugano, ukuti Kilisịtị ābusōsị̄sye ubūmị bwake panōngwa jītu. Po papo fịkuti nanụswe tubusosyege ubūmị bwitu panōngwa ja bāmyitu.
62003017	Lolị uju linga ali nakyo ikyuma kya nkị̄su mụmo, lelo āge ugwamyabo āgị̄lwe fịmo, lolị asị̄te ukuja nikibabilisị kumyake, po ulugano lwa Kyala lụkujangamo bulebule mụ̄nda mmyake?
62003018	Mwe bānāngu, tungagananịlaga na liịsyu lyene kangi na gu nndomo gwene. Himma lolị tugananịlege mụmbōmbo na mbwanalōlị.
62003019	Mụli sịsịsị mo twịsakumanyịlamo ukuti tuli ba mbwanalōlị; na po twịsakujaga bakịfụ nkyenị mwa Kyala.
62003020	Namanga nalinga īndụmbụla syitu sịkutulōnga, tumēnye ukuti Kyala jo nkulūmba ukusịkīnda īndụmbụla syitu. Kangi jo asịmēnye syosa.
62003021	Mwe baganịgwa bāngu, linga īndụmbụla syitu sịtịkutujoba ububị̄bị, po tuli bakịfụ ịtolo nkyenị mwa Kyala.
62003022	Lelo kōsa aka linga tụkusūma kumyake ko tụkwambililaga, papo tụkusịkōnga īndagilo syake, kangi tụkusịbōmba isị sịnkyelị̄le jūjo.
62003023	Ulwene ululagilo lwake lo ulu lụkuti: Tujị̄tikege īngamụ ja Mwanāke Jesụ Kilisịtị, kangi tugananege twe bābo batupu bo papo atulagị̄le.
62003024	Kangi uju linga ịkusịkōnga īndagilo sya Kyala, jo ali mwa Kyala, jope Kyala ali mmyake. Mwa Mbepo uju Kyala atupēle uswe tumēnye ukuti Kyala ali mụ̄nda mmyitu bwịla.
62004001	Mwe baganịgwa bāngu, mụngasịtikaga ịtolo mbepo syosa, lolị mụsịgelege mbepo sya bāndu abo nukusịkēta linga sịfụmịle kwa Kyala. Namanga abakụ̄ngụlụka bị̄ngị abā butūngulu bābonị̄ke nkị̄su.
62004002	Mụli sịsịsị mo mụkummanyịlaga umụ̄ndu uju linga ịkulōngosịgwa na Mbepo gwa Kyala: Gwesa uju ịkummwịtika Jesụ Kilisịtị ukuti ālisịle mụmmbili gwa būndu, jo ali na Mbepo gwa Kyala.
62004003	Īmbepo syosa isị sịtịkummwịtika Jesụ, syo sịkafụma kwa Kyala; sịsịsị syo sya Ndabilana na Kilisịtị, uju mụpilị̄ke ukuti ịkwịsaga, uju nalilino ịsịle alịmo kị̄su.
62004004	Lolị mwe bāna umwe, mụli ba ju Kyala, mụbatolịle abakụ̄ngụlụka bā butūngulu; namanga Mbepo uju ali nkāti mmyinụ ali namaka ukunkīnda mbepo uju alịmo ngīmba nkị̄su.
62004005	Abēne bo ba nkị̄su mụno ịtolo, fyobēne bịkujoba sị sya nkị̄su, kyope nikị̄su kịkubapilika.
62004006	Uswe tuli ba ju Kyala. Uju linga ammēnye Kyala, jo ịkutupilika, uju linga akaja gwa Kyala, jo atịkutupilika. Mụli sịsịsị mo mụmo tụkusịmanyịla mbepo syosa, Mbepo gwa nalōlị na Mbepo gwa butūngulu.
62004007	Mwe baganịgwa bāngu, ịsaga tugananege, namanga ulugano lufụmịle kwa Kyala, kangi gwesa uju ali nulugano jo apāpị̄gwe na Kyala, kangi ammēnye Kyala.
62004008	Umwene uju linga akaja nulugano, jo akammanya Kyala, namanga Kyala jo Lugano.
62004009	Ulwene ulugano lwa Kyala lwabonị̄ke kumyitu, apa Kyala antumaga nkị̄su mụno Umwanake jumojwene ntiga; ukuti mo tubwagilege ubūmị mụ mmyake.
62004010	Ulu lo lugano, lomma ulwa kuti uswe twalinnganịle Kyala, himma, lolị ulwa kuti umwene ātuganịle uswe, alinkuntuma Umwanāke ukuja gwa kusajanịlamo ubutulanōngwa bwitu.
62004011	Mwe baganịgwa bāngu, apa linga Kyala atuganịle bo bunobuno, po fịkuti nanụswe bo tugananege.
62004012	Najumo akammbonamo sịku mmaso Kyala; lolị linga tuganēne, po Kyala ịkujaga bwịla mụ mmyitu, kangi po ulugano lwake lwịpelịle lupelelesye ịtolo mụ̄nda mmyitu.
62004013	Mụli sịsịsị mo tumanyị̄le ukuti bwịla tụkuja mwa Kyala, jope Kyala ịkuja mmyitu; namanga atupēle ikijabo kya Mbepo gwake.
62004014	Nanunswe tusịbwene nukusịsịmikisya, ukuti Ugwịse antumịle Umwanake ukuja jo Mpokị gwa kị̄su.
62004015	Gwesa uju linga ikwịtika ukuti Jesụ jo Mwana gwa Kyala, jo Kyala ịkujaga bwịla mụ mmyake, jope ịkujaga bwịla mwa Kyala.
62004016	Nanụswe tulumēnye kangi tụkulwịtika ulugano ulu Kyala atuganịle. Kyala jo lugano; uju linga ịkuja mụ ndugano bwịla, jo ịkuja mwa Kyala, jope na Kyala ịkuja mụ mmyake.
62004017	Mo mụmo ulugano lwịpelịle ukuja lupelelesye mmyitu, ukuti twịsetujege bakịfụ pị̄sịku lya bulōngelo, namanga bo mụmo ajīlị̄le Kilisịtị, mo mụmo nanụswe tujīlị̄le nkị̄su mụno.
62004018	Ndugano lukajamo ulutēnde, lolị ulugano ulupelelesye lo lụkulukaga ulutēnde, namanga ulutēnde luli nulufụ̄ndo; kangi uju linga ali nulutēnde jo akaja mpelelesye ndugano.
62004019	Uswe tuli nulugano, papo Kyala atalịle ukutugana.
62004020	Linga jumo ịkuti: Nunnganịle Kyala, bo kuno ammbēngịle ugwamyabo, bo ntūngulu ịtolo. Namanga uju linga akanngana ugwamyabo uju ịkummbona mmāso, jo akabagila ukunngana Kyala uju atịkummbona.
62004021	Uswe tuli nalo ululagilo, ulu lufụmịle kwa Kilisịtị ulu lụkuti: Uju linga annganịle Kyala jo annganege na ju gwamyabo.
62005001	Umụ̄ndu gwesa uju ịkummwịtika Jesụ ukuja jo Kilisịtị, jo mwana gwa Kyala; kangi gwesa uju annganịle umpāpị, jo ịkunngana na ju mwana.
62005002	Mụli sịsịsị mo mụmo tụkumanyịlamo ukuti tubaganịle abāna ba Kyala; apa linga tunnganịle Kyala nukusịkōnga īngomēlesyo syake.
62005003	Namanga ukunngana Kyala, ko kusịkōnga īngomēlesyo syake. Īngomēlesyo syake sịkaja sịto,
62005004	namanga gwesa uju mwana gwa Kyala jo abagị̄le ukukịtola ikị̄su; ubu bo butolị ubu tukịtolịle ikị̄su nulwịtiko lwitu.
62005005	Umwene untolakị̄su jo aliku? Jo uju ammwịtị̄ke Jesụ ukuja jo Mwana gwa Kyala.
62005006	Jesụ Kilisịtị jo uju ịsilaga mmīsi ga lōsyo lwake na mwịlopa lya bufwe bwake. Akālisịle momma mmịsi gēne, lolị mmīsi na mwịlopa. Jope na ju Mbepo ịkusịsịmikisya ukuti sya nalolị, papo Mbepo ja bwanalōlị.
62005007	Namanga aba bịkusịsịmikisya bali batatu,
62005008	Mbepo, namīsi, niịlopa; kangi batatu bababa bali jumojwene.
62005009	Linga tụkulwịtika ulusịsịmịkisyo lwa bāndu, po ulusịsịmịkisyo lwa Kyala lukīndilị̄le ubukulūmba. Ulwene ulusịsịmịkisyo lwa Kyala lo ulu ansịsịmikị̄sye Umwanāke.
62005010	Uju linga ịkummwịtika Umwana gwa Kyala, jo ali nalo ulusịsịmịkisyo mụ̄nda mmyake; lolị uju linga atịkummwịtika Kyala jo ampelịle ukuja ntūngulu, papo akalwịtika ulusịsịmịkisyo ulu Kyala ansịsịmikị̄sye Umwanāke.
62005011	Ulwene ulusịsịmịkisyo lo ulu, ulwa kuti Kyala atupēle ubūmi bwa bwịla bwịla; lelo ubwene ubūmị bububu, bo ubu buli mmwanāke.
62005012	Uju linga ali nagwe Umwana, jo ali nabo ubūmị; lolị uju linga akaja nagwe Umwana gwa Kyala, jo akaja nabo ubūmị.
62005013	Syo ngubasị̄mbila sịsịsị, papo nguti mụmanyege umwe ukuti mụli nabo ubūmị ubusịtakumalika sịku mwe mụjị̄tị̄ke īngamụ ja Mwana gwa Kyala.
62005014	Ulwene ulusūbilo ulu tunsūbị̄le umwene, lo ulu tumēnye ukuti fyosa ifị linga tụkusūma kumyake ukufwana nubwịgane bwake, ịkutupilika.
62005015	Lelo linga tumēnye ukuti ịkutupilika mụli isị tụkusūma, po tumēnye ukuti ịkutupa kāko linga tusūmịle.
62005016	Linga jumo ịkummbona ugwamyabo ịkutula īnōngwa iji jikaja mbelabufwe, po ansūmilege kwa Kyala, po papo umwene Kyala ịsakumpaga ubūmị. Nịkubala aba ubutulanōngwa bwabo bukaja bupelabufwe; buliko ubutulanōngwa ubu bukaja bupelabufwe.
62005017	Ubutulanōngwa bōsa mbị̄bị, lolị sịlịko īmbị̄bị isị sịkaja mbelabufwe.
62005018	Tumenye ukuti gwesa uju linga apāpị̄gwe na Kyala atịkutula īnōngwa, papo Umwana gwa Kyala ịkunndịndịlila, po ummbị̄bị jula akabagila ukummōnānga.
62005019	Uswe tumēnye ukuti tuli ba ju Kyala kangi tumēnye ukuti ikị̄su kyosa kili mmaka ga setano.
62005020	Kangi tumēnye ukuti umwana gwa Kyala ịsịle atupēle amahala aga kummanyịla ugwa bwanalōlị; kangi tuli mmyake ugwa bwanalōlị, mmwanāke Jesụ Kilisịtị. Jujuju jo Kyala gwanalōlị kangi jo būmị ubusịtakumalika sịku.
62005021	Mwe bānịke, amụgyepukilege gyabakyala.
63001001	Jo une ne nkulu gwa kipānga, nikukusị̄mbịla gwe mwehe gwe nsūngulịgwa, pamopēne nabānāke, aba une mbaganịle nalōlị. Kangi ngaja jo jujune nịmwene ne mbaganịle, lolị bōsa nāba babumēnye ubwanalolị babaganịle umwe,
63001002	panōngwa ja bwanalōlị ubu buli mmyitu, kangi ubu bwịsakujaga nanụswe bwịla ịtolo.
63001003	Ilị̄pyana, ikisa, nulutēngāno, ifị fịkufụma kwa Kyala Tāta na kwa Jesụ Kilisịtị, Umwana gwa Tāta, fyo fịsakujaga nanụswe mbwanalōlị na ndugano.
63001004	Nāli nulusekelo fị̄jo bo nāgịle abānīnụ bamo bịkwenda mbwanalōlị, bo papo Tāta atulagị̄le.
63001005	Lilino lelo gwe mwehe nịkukusūma, ukuti atugananege; ndịkukusị̄mbila ululagilo ulupya, lolị lo lulo twali nalo ulufụma mụ mbwandilo.
63001006	Ulwene ulugano lo ulu lụkuti twendege mụngomēlesyo syake; lulūlu lo lukomēlesyo bo mụmo mwapilikị̄le ukufụma mụ mbwandilo, ulwa kuti mwendege mụli lulo.
63001007	Namanga babonị̄ke abasyobị ba bị̄ngị nkị̄su, aba batịkwịtika ukuti Jesụ Kilisịtị alịsịle mụmmbili gwa būndu. Umụ̄ndu uju ịkujoba bosịsịsị, jo nsyobị kangi jo Ndabilana na Kilisịtị,
63001008	Amwịkētege jujumwe ukuti mụngịsakusyonāngaga isị mwalịjūlịle, lolị ukuti mwịsemwambịlilege ifịhōmbịgwa fị fị̄ngị ịtolo.
63001009	Gwesa uju ịkukīnda umpaka, uju atịkujamo ndumanyịsyo lwa Kilisịtị, jo akaja na Kyala. Lolị uju ịkuja mụ ndumanyịsyo, jo ali nabo bo babīli, nu Gwịse nu Mwana.
63001010	Linga umụ̄ndu jumo ịkwịsa kumyinụ, uju atịkutwala ulumanyịsyo bo lulūlu, jo mụngammwambililaga mụnyụ̄mba syinụ; kōpe nukumponịa mụngamponịaga;
63001011	namanga uju linga ịkuponanịa nagwe, jo ịkulilanịla nagwe īmbōmbo syake īmbị̄bị.
63001012	Napapo ndi nasyo nyịngị isya kubasị̄mbila pakalata nubwịno, lolị nịkusūbila ukwịsa kumyinụ, po nịsakujobaga nanụmwe bo tụkukētana mmāso, po ukuti ulusekelo lwitu lwịse lujege lupelelesye ịtolo.
63001013	Abāna ba ịlūmbugo unsalịgwa bịkukuponịa.
64001001	Jo une ne nkulu gwa kipānga nịkukusị̄mbila gwe Gajị, gwe nkamụ gwangu gwe nguganịle nalolị.
64001002	Gwe nnganịgwa gwangu, nịkukusūmila ukuti ujege kanụnụ mụli syosa, kangi ujege nkafụ ịtolo, bo papo umōjo gwako guli kanụnụ.
64001003	Namanga nasekị̄le fị̄jo bo abāmyitu bị̄sịle bịkusịsịmikisya ubwanalolị bwako, ena, bo papo bwịla kwenda mbwanalolị.
64001004	Sịkajako nasịmo isị̄ngị isya kusekesya ukusịkīnda isị nịkupilika, ukuti abānāngu bịkwenda mbwanalōlị.
64001005	Gwe nnganịgwa gwangu, syo sya busūbilịgwa isị kubabōmbela abāmyitu napa linga baje bahēsya.
64001006	Abāmyitu abo balusịsịmikị̄sye ulugano lwako nkyenị nkipānga; kwịsakubōmba kanụnụ linga kwịsakubatūla ukubasụmụsya ukuti bēndege īnjila jabo bo mụmo sịbagilị̄le kwa Kyala.
64001007	Namanga bāndịle īnjila jabo nkummbōmbela Kilisịtị kisịta kwambilila ubutūlị nabumo ukufụma kubāpānja.
64001008	Uswe fịkuti tubambililege aba bali bo bunobuno, ko kuti tujege babōmbanịsị mbwanalōlị.
64001009	Nakịsị̄mbị̄le ikipānga, lolị Ndyotịlefị uju ịganịle ukuja nkulūmba gwabo, jo atịkutwịtika uswe.
64001010	Po papo lelo bo nịsịle, nịsakusịkumbukaga īmbōmbo isị ịkubōmba, apa ịkutujoba amasyu amabị̄bị agā butūngulu; pamwanya pali sịsịsị ịkukāna ukubāmbilila abāmyitu, kangi ịkubakānịsya, ịkubasōsya nkipānga aba bịkulōnda ukubāmbilila.
64001011	Gwe nnganịgwa gwangu, ungabukōngaga ububị̄bị, lolị ubukōngege ubunụnụ. Uju ịkubōmba inụnụ jo afụmịle kwa Kyala; uju ịkubōmba īmbị̄bị jo akammbonamo Kyala.
64001012	Ndemetelịo ịkujobịgwa ubunụnụ nabāndu bōsa, bope nubwanalōlị bwake bụkunjoba ubunụnụ, nanụswe tụkunsịsịmikisya ubunụnụ kangi umēnye ukuti ulusịsịmịkisyo lwitu lo lwa nalōlị.
64001013	Ndi nasyo nyịngị isya kukusị̄mbila,
64001014	lolị nịkusūbila ukwaganịla nanụngwe mbibimbibi, po twịsakujobaga bo tụkukētana mmaso.
64001015	Ulutēngāno lujege nanụngwe. Abamanyānị bītu bịkukuponịa. Ubaponịege abamanyānị bītu, jumojumo unnjobēge īngamụ jake.
65001001	Jo une Jụ̄ta ne ntumwa gwa Jesụ Kilisịtị, kangi ne gwamyabo gwa Jakobụ, nịkubasị̄mbila mwe mụbilikilị̄gwe na Kyala, kangi mwe mụli ndugano lwa Kyala Ugwịse, mwe abūbatị̄le Jesụ Kilisịtị.
65001002	Ikisa, nulutēngāno, nulugano, fyo fịbālege mmyinụ.
65001003	Mwe baganịgwa bāngu, bo nịkwịjūla fị̄jo ukubasị̄mbila isya bupokị ubu bo bwitu twesa, po ndinkwaga kumbagị̄le ukubasị̄mbila isya kubasụkānịa, ukuti mụlulwilege ulwịtiko ulu bāpēlị̄gwe kamokēne ịtolo abị̄kemo.
65001004	Namanga abāndu bamo abị̄la. Kyala bị̄jị̄ngị̄sye mbutị̄tu ịtolo, aba basị̄mbilị̄gwe ukuja bā kujobịgwa ububị̄bị; abēne ilị̄pyana lya Kyala balisanwịsye ukuja lya kubōmbelamo ubulogwe, bịkunkāna Umwenefyosa uju ali jumojwene ịtolo, nu NTWA gwitu Jesụ Kilisịtị.
65001005	Lolị nịkulōnda ukubakūmbusya napapo linga mụsịmanyị̄le ngānị syosa, ukuti UNTWA ābasōsị̄sye abāndu bāke nkị̄su kya mw'Egịpịtị, lolị ulwanyụma alinkubapyụta abasịtakwịtika.
65001006	Bope nabāndumị aba bakapalīndilị̄le bunụnụ pabulagilị bwabo, lolị balinkubuleka ubujo bwabo, bo alinkubabīka mbupịnyịgwa bwa bwịlabwịla nkāti mụngị̄sị, ukwịsakufịka pị̄sịku ilịkulūmba ilya bulōngelo.
65001007	Bunobuno bope aba mụ Sotomụ na mụ Gomola, nabantwaja utu twabasyungutị̄le, ukufwana na balabala balinkubōmba isya bulogwe, balinkunyonywa ukulogwa nimịbili igīngi ịtolo; abēne bị̄pelịle ka kukētelamo, apa balinkukubilwa ndufụ̄ndo lwa mōto gwa bwịla.
65001008	Bunobuno bope bo bali na bababa, mbugogwanjosị bwabo, bịkuginyasya imịbili gyabo bābo, bịkubusyokela ubulagilị nukubatuka amahēlụ abāndumị.
65001009	Umwene lolị Mịkaelị ugwandumị unkulūmba, apa akānịkanaga nagwe Setano, apa bāgulwilaga ummbili gwa Mose, Mịkaelị akāgelịlepo napanāndi ukunndongela namahēlụ Setano, himma, lolị alinkuti: UNTWA jo akukemelege.
65001010	Abēne lolị abāndu bababa bịkusịtuka amahēlu nisị bakasịmanya, Lolị nkupelịgwa kwabo, basịlingenịe bo fị fịnyamāna ifịsịtamahala, syo bịkōnangikila sị̄syo.
65001011	Hītata kuli bābo, papo abāndu abo bakōngịle ulwendo lwa Kaịnị, bị̄tāgịle ịtolo mbusobị bwa Balamụ panōngwa ja fịhōmbịgwa; bapyụtiligwe lumo nagwe Kola nkusāmbuka kwake.
65001012	Abēne bịkwịpela mababye pafị̄ndu fya palusekelo lwa bumanyānị bwinụ, apa bịkulya nanụmwe kisịtalutēnde. Bịkwịtị̄ma bēne bali bo amabīngu amasịta fụla aga gịkukagịgwa nummbelo, bali bo imịpịkị ịtolo igi gilagēsye amānị imịsịta seke, igi gifwịle kabili, igi gikụ̄pwịke nimịsị.
65001013	Abāndu abo bali bo amajiga ga mụnyanja aga gasāmbwịke, aga gịkusōsya untotofụla gwa nyịsusyantu syabo. Bali bo īndōndwa isị sịsobịle īnjila jabo sịkwembēla, bo aba Kyala ābabīkị̄le īngị̄sị indị̄tu fị̄jo isịtakumalika sịku.
65001014	Bo aba Enokị, ugwa buhāno na bubili ukufụma pa Atamụ ākụngụlukaga ātigi: Kēta UNTWA ịsịle nifịlūndilo fya bị̄kemo bāke fị fị̄ngị ịtolo,
65001015	kukubalōnga bōsa, nukubatobesya bōsa abị̄la Kyala panōngwa ja mbōmbo syabo isị bābōmbịle, isya bwịla Kyala na panōngwa ja masyu gōsa amakāli aga banjobị̄le umwene abatulanōngwa abasịtakuntị̄la Kyala.
65001016	Abēne bo ba lwịbụnēsyo, kangi ba lwịlịlịsyo, bịkukōnga mụ mfịnyonyo fyabo; unndomo gwabo gukujoba isya lwịjụ̄mbiko. Bịkubīmikila abāndu mbūndu, ukuti bakabēge fịmo.
65001017	Lolị umwe mwe baganịgwa bāngu, mụgakumbukege amasyu aga gājobị̄gwe ịjolo nabatumịgwa ba NTWA gwitu Jesụ Kilisịtị.
65001018	Apa bababūlege ukuti: Nkabalilo ka kūsụlo, bịsakujangako abā lōbelo aba bịsakufịkōngaga ifịnyonyo fyabo fya bwịla Kyala.
65001019	Bo aba bịkupela īndapukano, aba bịkwịnogona sị sya nkị̄su ịtolo, bakaja nagwe Mbepo.
65001020	Lolị umwe mwe baganịgwa bāngu, mụjege mụnkwịjēnga palwịtiko lwinụ ulwịkemo. Mwịpụ̄tilege mmaka ga Mbepo Mwịkemo,
65001021	Mwịbīkege ndugano lwa Kyala, bo mụkukigụ̄lila ikisa kya NTWA gwitu Jesụ Kilisịtị, ukwakufịka kubūmị bwa bwịla.
65001022	Mụbapākisyege abāndu aba bịkwịlāmwa;
65001023	amụbapokege bamo bo mụkubanyaka ịtolo mmōto; abāngi bo mụbapākisyege ndutēnde, lolị mụgibēngege imyenda gyabo igi ginyasị̄gwe nummbili.
65001024	Umwene lolị uju amēnye ukubūbātila ukuti mụngagwaga, uju amēnye nukubabīka nkyenị mbukulūmba bwake mwe basịtamababye, mwe basangalufụ ịtolo,
65001025	kwa Kyala uju ali mwene ịtolo, Umpokị gwitu, mwa Jesụ Kilisịtị UNTWA gwitu. Jo ubukulūmba, nu ubusịsya, na amaka, nubulagilị fịjeko kumyake ifị ālinafyo ukufụma bo kikāli ukujako ikị̄su nalilino, nukwakufịka nakubusịtakumalika sịku na sịku. Amenị.
66001001	Isị syo nōngwa sya busetulị ubu Kyala ālimpēle Jesụ Kilisịtị. Ālimpēle ubusetulị bububu ukuti abanāngisyege ababōmbị bāke isị sịkuja pakuboneka nakalīnga. Kilisịtị ālintumịle ugwandumị gwake kukummbūla sịsịsị ummbōmbị gwake Johanị,
66001002	po papo Johanị alinkusịjoba pabwelụ syosa sịsịsị. Alinkusịsịmikisya ilịsyu lya Kyala nubwanalolị ubu bukunnjoba Jesụ Kilisịtị.
66001003	Nsangalufụ uju linga ịkubala amasyu gabukụngụlụka gagaga, kangi basangalufụ aba bịkugapilika nukusịbīka mụndụmbụla syabo isị sịsịmbigwemo mmasyu gagaga, namanga akabalilo kākwịsila sịsịsị kali kifụkị.
66001004	Johanị ịkufịsị̄mbila ifịpānga fịhāno na fịbili ifị fịli mw'Asịja ịkuti: Ilị̄pyana nulutēngāno fịjege nanụmwe ukufụma kwa Kyala uju alịko lilino, uju āliko bwịla naịjolo, uju nukwịsa ịsakwịsaga kangi; sịbasajege ni mbepo ịhāno naịbili isị sili nkyenị nkikota kyake kya butwa,
66001005	abasajege na Jesụ Kilisịtị unsịsịmikisị unsūbilịgwa, uju āli gwa kwanda ukusyuka ukufụma mmbufwe unndagilị gwa banyafyale bōsa bankị̄su mụno. Uju atuganịle, uju atwabwịle kubutulanōngwa bwitu, nubufwe bwake.
66001006	Uju atubunganịkịsye nkitāngālala kyake atupelịle bapụ̄tị ba Kyala Ugwịse. Jo apēgịgwege ubukulūmba na maka kisịta kuleka sịku. Amenị.
66001007	Keta ịkwịsilaga mmabingu, umụ̄ndu gwesa ịsakummbonaga. Bope nāba bālinndasịle bịsakummbonaga; kangi nifịkolo fyosa fya nkisu fisakulilaga mbusụlụmanịe na nndutēnde bo ịkwịsa. E, nalolị bo sịsakujaga.
66001008	Une Joune A, joune O, (joune Bwandilo, joune Bumalikilo), bo ịkuja UNTWA kyala ugwamakagosa, uju alịko lilino, uju āliko na ịjolo, uju kangi ịsakwịsaga.
66001009	Une ne Johanị ne nkamụ gwinụ, ne nndīlanịsị mwịnīnụ mwa Jesụ ubufịndang'oma ni ngubilo isị sịkubị̄sila aba bali nkitāngālala kyake. Nābīkị̄gwe pa lusūngo lwa Patịmo kunōngwa ja kulūmbilila ilịsyu lya Kyala nukunsịsịmikisya Jesụ.
66001010	Pị̄sịku lya NTWA Mbepo ālinyị̄sị̄le nndinkupilika kūnyụma kumyangu ilịsyu ilịkulūmba, ukufwana kulila kwa ngangabwịte.
66001011	Lilinkuti: Usịmbēge mwa Kalata syosa isị kusịbona usịtumege kufịpānga fịhāno na fịbili; ikya mw'Efesị ni kya mụ Sịmịlịna, ni kya mụ Pelịgamụ, ni kya mụ Tyatịla, ni kya mụ Salịndị, nikya mụ Fịlatelịfịja ni kya mụ Laotịkịja.
66001012	Po papo ndinkusyụtuka ukuti nunkēte uju ājobaga nanịne, ndinkufịbona ifịkolelanyāle fya sahabu fịhāno nafịbili,
66001013	pakāti pali fịlafịla kālipo akāndu kamo aka kābonekaga ngāti mụ̄ndu uju afwele unselekesye ugu gwafịkịle pāsi mmalundi gāke, kangi ị̄pịnyịle umpāngo gwa sahabu pakipāmbaga.
66001014	Īnywịlị syake syali nyēlụ swē ukufwana bo amasapa pamo ukufwana bo īngala, amāso gāke gāmụlikaga ukufwana mōto,
66001015	amalūndi gāke gabịkukaga ukufwana kyela ikibūngu iki kyengusịgwe kyelusigwe, ilịsyu lyake lyobelaga ukufwana misị amị̄ngị (nndūlilo.)
66001016	Ākolị̄le īndōndwa ịhāno naịbili nkiboko kyake ikị̄līlo, ulūbo lwa bwembe kōsakōsa ulūgị lulinkusōka nkufụma nkanwa mmyake. Ikyenị kyake kyamụlikaga ngāti ịsuba bo lili pantu.
66001017	Bo nummbwene ndinkwenda nukugwa pāsi mmalūndi mmyake ukufwana mụ̄ndu uju afwịle, alinkubīka ikiboko kyake ikị̄līlo pamyangu alinkuti: Ungatetemaga. Une joune ne Ntasị joune ne Gwakūsụlo,
66001018	kangi joune ne mūmị; buno nāfwịle lelo lilino ndi mūmị ngwakufịkaga kubusịtakumalika sịku nasịku nngolị̄le nifị̄gulilo fya bufwe nifya kubusyuka.
66001019	Sịmbaga lelo isị kukēta, isị sịlịko lilino na isị sịkwịsaga kūnyụma.
66001020	Isya mbutị̄tu isya ndōndwa ịhāno naịbili isị gwasịbwene nkiboko kyangu ikị̄līlo, nisya fịkolelanyāle fya sahabu fịhāno nafịbili syo isị; īndōndwa ịhāno naịbili bo bandumị ba fịpānga fịhano nafịbili, ifịkolelanyāle fịhāno nafịbili fyo fipānga fịhāno na fịbili.
66002001	Kugwandumị gwa kipānga kya mw'Efesị usịmbēge utigi: Aga go masyu aga gafụmịle kuli uju ịkukolela īndōndwa ịhāno naịbili nkiboko kyake ikị̄līlo, uju ịkwenda pakāti pafịkolelanyāle fya sahabu fịhāno nafịbili,
66002002	ịkuti: Nsịmēnye īmbōmbo syako, nndumēnye nulwịjūlo lwako nubukịfụ bwako. Ngumēnye ukuti ukabagila ukwangala na bāndu ababị̄bị nukuti ubagelịle aba bịkwịjoba ukuja batumịgwa ngīmba mma, ubakolịle ubutūngulu.
66002003	Uli mfịsalyojo, ukubị̄lwe panōngwa jangu, lolị utikufwa umōjo.
66002004	Lolị isị ngīndēne nanụngwe syo isị ukāngana bo mụno gwalinganị̄le ulutasị.
66002005	Kumbuka lelo mụno gwajīlị̄le bo ukāli ukugwa; pinduka ubōmbēge isị gwabombaga pakwanda. Linga kukāna, nịsakukwịsila nēnde nukusosyapo ikikolelanyāle, kyako apa kyali; linga kusị̄ta ukupīnduka.
66002006	Lolị isị utalwịsye syo syakusịbēnga īmbōmbo sya Banịkolaịtị isị nanịne nsịbēngịle.
66002007	Uju linga ali nimbulukutu jo alīpilikaga isị Mbepo ịkufịbūla ifịpānga! Uju linga ịkubutola ubwịte jo nịsakummwitikisyaga nkulya īseke sya mpịkị gwa būmị ugu gubyalịgwe mụ Nngūnda gwa Kyala.
66002008	Ugwandumị gwa kipānga kya mụ Sịmịlịna jo unsịmbilege utigi: Iji jo ndumị iji jifụmịle kuli uju jo Ntasị kangi jo Gwakūsụlo, uju āfwịle kangi āsyukịle,
66002009	ịkuti: Mbumēnye ubukamandanịgwa bwako, mbumēnye nubulōndo bwako (lolị ukujoba isyanalōlị uli nkabị); Nngamēnye na mahēlu aga bịkukutuka aba bịkwịjoba ukuja Bajụ̄ta bo bakaja Bajụ̄ta; abēne, kilūndilo kya setano.
66002010	Ungatị̄laga syosa isị kujapakukubilwa. Ukēte! Umōhesị ịkuja pakubagela abị̄nīnụ bamo ịkujapakubị̄galila nnyụ̄mba jabannyololo; ubukamandanịgwa bwinụ bwịsakwegaga amasịku kalōngo. Mụnyịtikege ịtolo napapo linga sịkutwala ubufwe, po nịsakubapaga īngiga ja būmị.
66002011	Po lelo linga mụli nimbulukutu mụlīpilikaga isị Mbepo ịkufịbūla ifịpānga! Aba bịkutola ubwịte bo ubufwe bwa bubili butị̄sakubonangaga.
66002012	Ugwandumị gwa kipānga kya mụ Pelịgamụ jo unsịmbilege utigi: Aga go masyu aga gafụmịle kuli uju ali nulūbo ulūgị ulwabwembe kōsa kōsa.
66002013	Nkumēnye kuno ujēngịle, kuno kilịko ikikota kya butwa kya setano; ujūmilị̄le īngamụ jangu, ndwịtiko lwako kumyangu ukānịle ukūndeka une napakabalilo aka Antịpasị unsịsịmikisị gwangu unsūbilịgwa āgogelịgwaga mmyinụ mụla, mụno ajēngịle setano.
66002014	Lolị sịlịpo sịmo nāndi isị sịmbelị̄le ukukubēnga; balịko bamo nkāti mmyinụ aba bịkukōnga īmanyịsyo sya Balamụ, uju ālimmanyị̄sye Balakị isya kubapīsanịa abany'Ịsịlaelị, ukubapefya ukuti balyege amakemo ga gyabakyala nukubōmba isya bulogwe.
66002015	Bo bunobuno kangi balịmo nkāti mmyinụ abāndu aba bịkukōnga īmanyịsyo sya Banịkolaịtị.
66002016	Oko lelo pindukaga! Linga kusị̄ta ukupīnduka, āngwịsa kumyako nakalīnga kukulwa nabo abāndu abo nulūbo ulufụma nkanwa mmyangu.
66002017	Uju linga ali nimbulukutu jo alīpilikaga isị Mbepo ịkufịbūla ifịpānga. Uju linga ịkubutola ubwịte jo nịkunnjabilaga mana gwa kubutị̄tu. Kangi nịsakumpaga ilị̄bwe ilyelụ ili lisị̄mbị̄gwepo īngamụ īmbya iji najumo akajimanya, ajimēnye mwene jūjo ịkupēgwa.
66002018	Kangi ugwandumị gwa kipānga kya Tyatịla unsịmbilege utigi: Amasyu ga Mwana gwa Kyala, uju amāso gāke gịkufwana ndapi sya mōto kangi uju amalūndi gāke gikubikuka ukufwana kyela ikibūngu iki kyelusịgwe,
66002019	ikuti: Nsịmēnye īmbōmbo syako, nndumēnye nulugano lwako, nulwịtiko lwako, nububōmbelị bwako nubufịsalyojo bwako. Mmēnye ukuti lilino kubōmba fịjo ukukīnda ulutasị.
66002020	Lolị isị, syoisị sịkumbelela ukukubēnga: Kukịba ukwangala nunkịkulu Jesebeli uju ịkwịjoba ukuja ntumịgwa gwa Kyala. Mbumanyịsị bwake ababōmbị bāngu ịkubasobekesya kumbōmbo sya bulogwe na kukulya amakemo ga gyabakyala.
66002021	Numpēle akabalilo ukuti apīndukege lolị atịkulōnda ukupīnduka kumbị̄bị syake.
66002022	Fyobene lelo āngunsopaga pakitala apa umwene nāba bịkulogwa nagwe bịsakuja nndukubilo ulusịsya. Nịsakubōmbaga sịsịsị linga batịkupīnduka, kūnyalị isị babōmbịle nagwe.
66002023	Nịsakubagogaga na bānāke po lelo ifịpānga fyosa fịsakūmanyaga ukuti une joune ne ngusyenēsya īndụmbụla ni nyịnogono sya bāndu. Nisakunhōmbaga jumo jumo ukukōngana naisị ābōmbaga.
66002024	Lolị mwe bāngi mwe mụli mwa Tyatịla mwe mụkalukōnga ulumanyịsyo ulubị̄bị, mwe mụkamanyịla isị abāngi bịkusịjoba ukuja syo sya mmbutị̄tu sya setano isya mbusolofụ. Nịkubabūla ukuti ndịsakubatwikaga untwalo ugūngi nagumo.
66002025	Lolị fịkuti mụsyumīlilege fịjo isị mụli nasyo ukwịsakufịka papo nịsakwịsilaga.
66002026	Uju ịkubutola ubwịte, uju ịkukịba ukubōmba isị nịganịle mpaka kubumalīkisyo, jo nịsakumpaga amaka, amaka galagala nanịne nālyambilị̄le ukufụma kwa Tāta, ukuja nndagilị gwa bāpānja,
66002027	ịsakubalagilaga ningịlị ja Kyela, ịsakubabogojolanịaga bo īndeko;
66002028	kangi nịsakumpaga ulutōndwa lwa lubūnju (Kipandabusịku).
66002029	Uju linga īmbulukutu alinasyo jo alīpilikaga isị Mbepo ịkufịbula ifịpānga.
66003001	Ugwandumị gwa kipānga kya Salịndị jo unsịmbilege utigi: Ị̄ji jo ndumị iji jifụmịle kuli uju ali ni mbepo ịhāno naịbili nindōndwa ịhāno naịbili sya Kyala ịkuti: Nsịmēnye isị kubōmba; Mmēnye ukuti kujobịgwa ukuja mūmị napapo uli mfwe.
66003002	Buno buno lelo, lēmbuka ubakasyege nabāngi aba basyele aba bịkulōnda ukufwa. Namanga nāgịle ukuti īmbōmbo syako sịkāli sịkafịkapo pabupelelesye nkyenị mwa Kyala.
66003003	Ukūmbukege lelo isị gwamanyịsị̄gwe naisị gwapilị̄ke; usịkōngege upīndukege. Linga utịkulēmbuka, nịsakukwịsilaga bo unhījị, utịsakukamanyaga na kabalilo ka kwịsila une.
66003004	Lolị balịmo bamo banāndi mụ Salịndị umo aba bakaginyasyamo imyenda gyabo. Bababo bo babagị̄le ukusyungutila pamopēne nanịne bo bafwele imyenda imyelụ.
66003005	Uju linga ịkubutola ubwịte jo ịsakufwikịgwaga bunobuno imyenda imyelụ, jo ndịsakōmolaga īngamụ jake mwakalata gwa būmị; nịsakujijobaga īngamụ jake pamāso pa Tāta na nkyenị mmbāndumị.
66003006	Uju linga ali nimbulukutu jo alīpilikaga isị Mbepo ịkufịbūla ifịpānga.
66003007	Kugwandumị gwa kipānga kya mụ Fịlatelịfịja usịmbēge utigi: Aga go masyu aga gafụmịle kumwịkemo kangi ugwanalolị, uju akolị̄le ikị̄gulilo kya Ndabịtị, linga ịgwịle ulwịgị, akajako najumo uju abagị̄le ukulwịgala, linga alwịgēle akajako ugwakwịgula.
66003008	Mmēnye isị mụkubōmba; Mmēnye ukuti mụli namaka manāndi; lolị pope mụsịkọlịle īndagilo syangu, mụlikōngịle ilịsyu lyangu kangi mụjị̄tị̄ke īngamụ jangu.
66003009	Mụkupilika! Ikilūndilo kya banyasētano aba bịkwịjoba bēne ukuja Bajụ̄ta, ngīmba basyobị kyo nịkukitumaga kumyinụ kukugwa ulupị mmalūndi mmyinụ.
66003010	Papo mụlukōngịle ululagilo lwangu ulwa kuja nubufịndang'oma, nanịne nịsakubūbātilaga nkabalilo ka butolwe ubu bụkukịsilaga ikị̄su kyosa kukubagela bōsa aba bali pakị̄su.
66003011	Une ngujapakwịsa kisịta kukābila; mūmililege fịjo aka mụli nako ukuti najumo angapokaga īngiga jīnụ.
66003012	Uju linga ịkutola ubwịte jo nịsakumpelaga mbānda ja nyụ̄mba īnyị̄kemo ja Kyala gwangu mo atịsakusokangamo nasịku; kangi nịsakusị̄mbaga pa kyenị kyake īngamụ ja Kyala gwangu ni ngamụ ja kāja ka Kyala gwangu, Jelụsalemụ umpya, akāja aka kisakusụlụkaga ukufụma kumwanya kwa Kyala gwangu. Kangi nisakubasịmbangapo īngamụ jangu īmbya.
66003013	Uju linga ali nimbulukutu jo alīpilikaga isị Mbepo ịkufịbūla ifịpānga lelo!
66003014	Ugwandumị gwa kipānga kya Laotịkịja jo unsịmbilege utigi: Iji jo ndumị iji jifụmịle kumyake uju īngamụ jake jo Amenị. Umwene jo nsịsịmikisị unsūbiligwa kangi ugwanalolị, uju jo bwandilo bwa fịpelịgwa fyosa ifị Kyala apelịle,
66003015	ịkuti: Nsịmēnye īmbōmbo syako; Mmēnye ukuti ukaja ntalalifụ kangi ukaja mpyu. Pāki linga gwali ntalalifụ pamo linga gwali mpyu, po lolị!
66003016	Lolị apa uli mfụgụtifụ ịtolo ubutalalifu ukaja nabo bope ubupyu ukaja nabo po āngukuswaga ukufụma nkanwa mmyangu.
66003017	Ugwe kwịjoba kuti: Une ndi nkabị, nngapondwa nafịmo, fịkajapo ifị mfụ̄mbịlwe. Lolị ukị̄bona ukuja gwe nnjwelufụ, gwe mpelakisa, gwe nndōndo, gwe mfwamaso kangi gwe uli bufụ̄la!
66003018	Ngukusoka ukuti gūle sahabu kumyangu, sahabu uju ēngusị̄gwe mwịtēnde lya mōto ko kuti gwịpelege nkabị nalolị. Kangi gūlege imyenda gya kufwala ukuti gibusịgege ubufụ̄la bwako bwa sonị. Gūlege ni mbōndanịa ja kwịpaka mmaso ukuti ukētege.
66003019	Une ngubasoka nukubafụ̄nda bōsa aba mbaganịle. Gwijulege lelo upīndukege.
66003020	Keta, nīmịle pakifịgo ngukụng'ụnda kulwịgị; uju linga ịkuti nukupilika ilịsyu lyangu ịkuti nukunyigulila kukifịgo jo nịkwingilaga mmyake ndyege nagwe ifị̄ndu jope alyege nanịne.
66003021	Aba babutolịle ubwịte bo nịsakubapaga pabutugasanịo nanịne pakikota kyangu kya butwa, bo apa nanịne nndolịle ubwịte kangi ndūgasenịe na Tāta pakikota kyake kyabutwa.
66003022	Uju linga īmbulukutu alinasyo jo alīpilikaga isi Mbepo ịkufịbūla ifịpānga.
66004001	Lelo po papo ndinkukēta ndinkwaga ikifịgo kị̄gwịke kumwanya. Ilịsyu lya kwanda ili nālipilị̄ke bo lịkujoba kumyangu ukufwana ngangabwịte lyatịle: Fyuka gwịse kuno ngunāngisye isị sịkubonekaga pānyụma pali isị.
66004002	Nakalīnga ịtolo Mbepo alinkunyịsila. Ndinkwaga kumwanya kilịko ikikota kyabutwa iki atugēsyepo umụ̄ndu,
66004003	uju ikyenị kyake kyalāngalaga ukufwana ịbwe lya alimasị na salityu; kangi ndinkwaga ululānga lukisyungutile ikikota kya butwa iki kyabonekaga ukufwana jo simalakiti.
66004004	Kangi ndinkufịbona ifịkota fya butwa ifịnāndi amalōngo mabili na fịna fịkisyembetelị̄le ikikota kyabutwa. Pafịkota fịfịfị bālitugelepo abalōngosị amalōngo mabili na bāna aba bāfwele imyenda imyelụ ningiga sya sahabu kuntu.
66004005	Ukufụma nkikota kyabutwa kikīki filinkusoka ifịmwekụ fya njasị nukutajanịka kwa njasị, nukulụndụma. Nkyenị nkikota kya butwa ndinkwaga sịkwaka ingōka sya mōto ịhāno na ịbili; sịsịsị syali syo mbepo sya Kyala ịhāno naịbili.
66004006	Kangi nkyenị nkikota kyabutwa mụlinkuboneka ukufwana nyanja ja māngalāsị, lyaliti ịbwe lya kililila. Mumbafu syosa sya kikota kya butwa kikīki fyakisyungutị̄le ifịpelịgwa fyabūmị fịna ifị fịli namāso kōsakōsa nkyenị nakūnyụma.
66004007	Ikyabūmị ikyakwanda ndinkwaga kifwene ningalamụ, ikyabubili kyafwene ngāmbaku, ikyabutatu kyali ni kyenị bo ikya mụ̄ndu, ikya buna kyaliti ịpūla ili lipulụlwịke.
66004008	Kimo kimo, mfyabūmị fịna fịfịfị kyalinamapiko ntandatu, kangi namāso mōsa mụnyụma na nkāti. Pamụ̄sị na pakilo fịkātusyaga ukwimba fịlinkuti: Mwịkemo, mwịkemo, mwịkemo jo NTWA Kyala Gwamakagosa, uju āliko ịjolo, uju alịko lilino kangi uju ịkwịsaga.
66004009	Ifyabūmị fyo fịna fịfịfị fyimbaga inyimbo sya kuntụ̄fya nukummwimika nukunngwila ulupị uju atūgēle pakikota kya butwa, uju alịko bwịla ịtolo nakubusịtakumalika sịku,
66004010	abalōngosị amalōngo mabili na bāna balabala balinkwịlịgịta pāsi nkyenị mụli uju atūgēle pakikota kyabutwa balinkunngụ̄ndamịla uju alịko bwịla ịtolo kisịta kumalika sịku. Balinkutāga pāsi īngiga syabo nkyenị nkikota kya butwa bo bịkwimba bịkuti:
66004011	Ubagị̄le ugwe, gwe NTWA gwitu Kyala, ukwambilila ubukulūmba, nulwimiko, na maka. Papo ugwe gwapelịle fyosa, mbwịgane bwako fyapelị̄gwe nukupēligwa ubūmị.
66005001	Po papo lelo ndinkummbona kalata nkiboko ikị̄līlo kya uju atūgēsye pakikota kya butwa; kalata jujuju āsị̄mbị̄gwe nkāti na mụnyụma kangi ākolekelị̄gwe nifịkolekelo fịhāno na fịbili.
66005002	Kangi ndinkummbona ugwandumị ugwamaka ịkulāta ukukōlela ịkuti: Jwanị abagị̄le ukwigula ifịkolekelo nukubālula kalata uju?
66005003	Lolị akālipo najumo kumwanya pamo pakị̄su pamo kūsi kukị̄su uju ābagị̄le ukubālula kalata nukukēta nkāti.
66005004	Ndinkulila fịjo papo akalyagị̄gwe najumo uju ābagị̄le ukubālula kalata uju pamo ukukēta nkāti.
66005005	Lelo po papo jumo mmbalōngosị bala alinkujoba nanịne alinkuti: Ungalilaga. Keta! Ngalamụ umfụma nkikolo kya Jụ̄ta, Nsi gwa Ndabịtị, abutolịle ubwịte, jo abagị̄le ukwigula ifịkolekelo fịhano nafịbili nukubālula kalata jujuju.
66005006	Kangi pakāti na pakāti pa kikota kya butwa nifịpelịgwa ifyumị fịna fịla nkāti mmbalōngosị bala ndinkummbona Kang'ōsị īmịle ukufwana abōlị̄gwe, ali nimbēmbe ịhāno naịbili kangi namāso mahāno namabili, aga syali syo mbepo ịhāno naịbili sya Kyala isị syatumị̄gwe nkị̄su kyosa.
66005007	Kang'ōsị alinkubūka alinkwakwega kalata ukufụma nkiboko ikị̄līlo kya uju ịkutūgasya pakikota kyabutwa.
66005008	Lelo bo ēgịle kalata, ifyabūmị fịna fịla na balōngōsị bāna bala balinkugwa pāsi nkyenị mwa Kang'ōsị. Jumo jumo āli nikisāngo ni bakụlị sya sahabu isị syalị̄swile ifyakufụ̄kisya; ifyakufụ̄kisya fịfịfị syo nyị̄pụ̄to sya bāndu ba Kyala;
66005009	po papo balinkwimba ulwimbo ulupya balinkuti: Ubagị̄le ugwe ukwega kalata nukwịgula ifịkolekelo fyake. Namanga ugwe gwagogị̄gwe ummụ̄lị̄le Kyala niịlopa lyako abāndu bafịkolo fyosa, kangi abānjobelo syosa.
66005010	Ubapelịle ukuja banyafyale, ubapelịle ukuja bapụ̄tị bakummbōmbela Kyala gwitu, bịkwịpelaga balagilị pakị̄su.
66005011	Kangi ndinkwaga ngupilika ilịsyu lya bandumị aba bāli mwa baelufụ na bāmilịonị ubwịngị. Bākisyembetelị̄le ikikota kya butwa, nifya būmị fila na balōngōsị bala,
66005012	balinkwimba mwịsyu ilịkulūmba balinkuti. Ju Kang'ōsị uju āgogị̄gwe jo abagị̄le ukwambilila ubulagilị, ubukabị, amahala, namaka, ulwimiko, ubukulūmba nu lutụ̄fyo!
66005013	Kangi ndinkupilika ifịpelịgwa fyosa fya kumwanya, nifya pakị̄su, ifya mmbusyuka, nifya mụnyanja fyosa ifyabūmị fya mfị̄su fyosa fịkwimba fịkuti: Ulutụ̄fyo, ulwimiko, ubukulūmba namaka, fyo fịjege kuli uju ịtūgēsye pakikota kyabutwa, ju Kang'ōsị ukwakufịka nakubusịtakumalika sịku nasịku.
66005014	Ifyabūmị fịna fịla fịlinkwamụla fịlinkuti: Amenị! Abalōngosị bala balinkuti nalịgịtị pāsi balinkummbụngụlụkila.
66006001	Lelo po papo ndinkummbona Kang'ōsị bo ịkwịgula ikikolekelo kya kwanda mwa fịhāno nafịbili fịla, kangi ndinkupilika ikyabūmị kimo mwa fịna fịla kịkujoba mwịsyu ili lyafwene njasị kịkuti: Ịsaga.
66006002	Ndinkukēta ndinkwaga falāsị nyēlụ. Uju ālitogịlepo ākolị̄le ubupīndo kangi āpēgị̄gwe īngiga. Alinkusụmụka bo nndambikị ukubūka kukufịtola ifị̄su.
66006003	Po papo Kang'ōsị alinkwịgula ikikolekelo kya bubili, po ndinkwenda nukupilika bo kịkujoba ikyabūmị kyabubili kịkuti: Ịsaga!
66006004	Īfalāsị ijīngi, īfụbīfụ, jilinkusokoka. Uju alị̄togịlepo āpēgị̄gwe amaka gakutwala ubufwalanganịfu pakị̄su, ukuti abāndu bagoganege. Āpēgị̄gwe ulūbo ulunywamụ.
66006005	Kang'ōsị alinkwịgula ikikolekelo kya butatu; ndinkupilika bo ikyabūmị kya butatu kịkuti: Ịsaga! Ndinkukēta ndinkwaga falāsi ndị̄tu. Uju ịtogịlepo akolị̄le ikyakupimila ubusịto nkiboko kyake.
66006006	Po papo ndinkupilika ukufwana ịsyu lịkufụma nkāti mfyabūmị fịna fịla lịkuti: Akapapike kamo ka nganụ pa lutalama lumo! Utupapike tutatu twa malesị palutalama lumo! Loli komma ukōnānga īnyēmba nu bwalwa bwa māfị̄lu.
66006007	Lelo po papo Kang'ōsị alinkwịgula ikikolekelo kya buna; ndinkwenda nukukipilika ikyabūmị kya buna kịkuti: Ịsaga!
66006008	Ndinkukēta ndinkwaga falāsị mbuba. Uju alị̄togịlepo īngamụ jake āli jo Bufwe. Busyuka alinkunkōnga kūnyụma pa bupị̄pị nagwe. Bāpēgị̄gwe amaka ga kukilagila ikijabo kimo mfịjabo fịna fya kị̄su ifị fifwene ịtolo, ukubagoga abāndu ni ngwego, ninjala, nimbūngo, kangi nifịnyamāna fya nndị̄su.
66006009	Po lelo kangi Kang'ōsị alinkwịgula ikikolekelo kya buhāno. Po papo pāsi pakigemo kya kwịkemēkesyapo ndinkugibona imịsyungūlu gya bāndu aba bāgogị̄gwe kunōngwa ja kufụmụsya ilịsyu lya Kyala nukulisisịmịkisya nndwịtiko.
66006010	Balinkulāta ukukụ̄ta balinkuti: Gwe NTWA Gwamakagosa, gwe mwikemo, gwe gwanalōlị! Kasyele bule akabalilo ka kubalōngela ugwe abāndu ba pakị̄su nukubabụkisya īmbị̄bị syabo kunōngwa ja kutugoga uswe?
66006011	Jumo jumo alinkupēgịgwa unselekesye umwelụ balinkubūlịgwa ukutūsya panāndi tāsị mpaka papo bōsa ababōmbị bị̄nābo na bāmyabo bịsakugogelịgwaga bo apa bāgogị̄gwe abēne.
66006012	Po papo ndinkummbona Kang'ōsị ịkwịgula ikikolekelo kya ntandatu. Ndinkunyomoka akasenyenda akakulūmba kị̄sịle, ilị̄suba lilinkwịna, lilinkufwana kigụnila ikitị̄tu, umwesị gulinkwanduka lōsa, gulinkwịpela mfụbīfụ ukufwana ịlopa.
66006013	Īndōndwa sịlinkusatuka pāsi ukufwana seke sya nkuju isị sịkāli ukubifwa, isị sịsatwịke ukufụma mụmpịkị bo ummbelo gwamaka gugujugīsị̄sye umpịkị;
66006014	umpālānga gulinkujōnga ukufwana bo ilị̄palapāta lya kalata apa umụ̄ndu ịkulinịenga, ifyamba nisūngo fyasamịsị̄gwe mmbujo bwabo.
66006015	Lelo po papo abanyafyale bankị̄su na mafụmụ na balongōsị ba bwịte nabakabị na bāmaka, numụ̄ndu gwesa ịtolo, untumwa numwabuke, balinkwịbīlila mụmbako sya mabwe ga mfyamba,
66006016	balinkukōlela kufyamba na kunyālabwe balinkuti: Amụtugwilege mụtufịse ukuti tungakibonaga ikyenị kya uju atūgēsye pakikota kyabutwa, mụtufịse na kungalalisị sya Kang'ōsị;
66006017	namanga bwịsịle ubusịku ubukulūmba bwa ngalalisị syabo, aịkujangapo jwanị unkịfụ ugwakufụ̄fụlila?
66007001	Kūnyụma kuli sịsịsị ndinkubabona abāndumị bāna bīmịle pāngụto sya kị̄su syo ịna bagikolị̄le kūko imịbelo gya kị̄su gyo mịna ukuti ummbelo nagumo gungakụlaga pakị̄su pamo panyanja pamo mmịpịkị.
66007002	Kangi ndinkummbona ugwandumị ujūngi bo ịkufụma kubusōkelo akolị̄le ikikolekelo kya Kyala umūmị. Alinkulāta ukubakōlela abāndumị bāna bala, aba Kyala ābapēle amaka ga kōnānga ikị̄su ni nyanja.
66007003	Ātịle: Komma ukukyonānga ikị̄su, pamo īnyanja pamo imịpịkị mpaka papo ababōmbị ba Kyala gwitu twịsakubabīkaga ikịmanyịlo pafyenị fyabo nikikolekelo.
66007004	Ndinkwenda nukubūlịgwa ukuti aba bābīkị̄gwe ikimanyịlo pafyenị fyabo nikikolekelo kya Kyala, ubwịngị bāli baelufụ mịa jumo na malōngo mana nabāna. Bāfụmịle mfịkolo fyo kalōngo nafịbili fya Ịsịlaelị.
66007005	Nkikolo kya Jụ̄ta babīkị̄gwe ikimanyịlo abāndu baelufụ kalōngo na babili (12,000). Nkikolo kya Lubenị baelufụ kalōngo na babili (12,000). Nkikolo kya Gatị baelufụ kalōngo nababili (12,000).
66007006	Nkikolo kya Aselị baelufụ kalōngo nababili (12,000). Nkikolo kya Nafụtalị baelufụ kalōngo nababili (12,000). Nkikolo kya Manasị baelufụ kalōngo nababili (12,000).
66007007	Nkikolo kya Sịmyonị baelufụ kalōngo nababili (12,000). Nkikolo kya Lebị baelufụ kalōngo na babili (12,000). Nkikolo kya Ịsakalị baelufụ kalōngo nababili (12,000).
66007008	Nkikolo kya Sabulonị baelufụ kalōngo nababili (12,000). Nkikolo kya Josefụ baelufụ kalōngo nababili (12,000). Nkikolo kya Benjamịnị baelufụ kalōngo nababili (12,000).
66007009	Pānyụma pali sịsịsị ndinkukēta ndinkwaga kilūndilo kya bāndu ikikulūmba fịjo akālipo najumo uju amēnye ukubabala abāndu bōsa bala! Bāfụmịle nnduko lōsa lwabāndu, na mfị̄su fyosa namfịkolo fyosa na mụnjobelo syosa, balyimịle nkyenị nkikota kya butwa na nkyenị mwa Kang'ōsị bo bafwele imyenda imyelụ nukukolela utusāmba twa tugị̄ndwa mmaboko.
66007010	Balinkukōlela balinkuti: Ubupokị bwitu bụkufụma kwa Kyala gwitu uju ịtūgēsye pakikota kya butwa, bụkufụma na kwa Kang'ōsị!
66007011	Abāndumị bōsa bālyimịle bākisyungutị̄le ikikota kya butwa, nabakulu ba kipānga nafịfyabūmị fịna fịla. Balinkwịlịgịta pāsi nkyenị nkikota kyabutwa balinkummbụngụlụkila Kyala,
66007012	balinkuti: Amenị! Ulutụ̄fyo, nubukulūmba, nukugwa ulupị, nulwimiko nubutolị na maka fyake Kyala gwitu bwịla na kubusịtakumalika sịku! Amenị!
66007013	Jumo mmbakulūmba bala alindālūsịsye ātile: Bo bōbāni abāndu aba bafwele imịselekesye imyelụ, bafụmịle kūgu?
66007014	Une ndịkwamụla ndinkuti: Ngabamanya Malafyale, ubamēnye jujugwe. Ālīmbūlịle ātịle: Bababa bo bāndu aba baponịle bēndịle mụngubilo īngulūmba. Basụkịle imyenda gyabo, bagyelwịsye niilopa lya Kang'osi.
66007015	Jo nōngwa iji bịkwima nkyenị nkikota kya butwa kya Kyala nukummbōmbela pamụ̄sị na pakilo nnyụ̄mba jake īnyị̄kemo. Uju ịtūgēsye pakikota kyabutwa ịsakubūbātilaga.
66007016	Abēne jitịsakwandisyamo ukubaluma injala, batịsakwandisyamo nukūmilwa amīsi, ilị̄suba nubupyu ubūngị ubukali butịsakubōkyaga,
66007017	papo Kang'ōsị uju ali pakāti pakikota kya butwa ịsakujaga jo ntị̄mị gwabo, ịsakubatalukisyaga kunyị̄buko sya mīsi gabūmị. Jope Kyala ịsakubapyasila amāsosị gōsa mmāso gābo.
66008001	Lelo bo Kang'ōsị bo ịgwịle ikikolekelo kya buhāno na bubili kumwanya kwamyekịle ilakika amalōngo matatu.
66008002	Po ndinkubabona abāndumị bahāno na babili aba bịkwima nkyenị mwa Kyala bịkupēgwa īngangabwịte ịhāno na ịbili.
66008003	Alinkwịsa ugwandumị ujūngi uju ali nikyela kya sahabu mụno fyalịmo ifyakufụ̄kisya, alinkwakwima nkyenị nkigemo kya kwịkemēkesyapo iki kili nkyenị nkikota kya butwa. Āpēgị̄gwe ifyakufụ̄kisya fịfịngi ifyakongelapo pamwanya panyịpụ̄to sya bāndu ba Kyala bōsa alinkufịtwala pa kigemo kya sahabu ikyakwịkemekesyapo iki kili nkyenị nkikota kya butwa.
66008004	Ilyosị lya fya kufụ̄kisya lilinkufyukila lumo ninyị̄pụ̄to sya bāndu ba Kyala ukufụma mmaboko ga gwandumị uju ālyimịle nkyenị mwa Kyala.
66008005	Lelo po papo ugwandumị alinkwega ikyela kila mụno fyajaga ifyakufụ̄kisya, alinkwịsusya mụmo umōto ugu gwafụmịle nkigemo kyakwikemekesyapo, alinkukitaga pakị̄su. Lelo po papo kulinkwịsa ukulụ̄ndụma nukutajanịka kwa njasị, ni fịmwekụ fya njasị na kasenyēnda.
66008006	Lelo abāndumị bahāno nababili bala ningangabwịte ịhāno naịbili sịla balinkwịtendekesya ukuja pakusịkuba.
66008007	Ugwandumị ugwakwanda ākubịle īngangabwịte jake. Po papo īfụla jamabwe numōto ifị fyalyongēne niịlopa, fịlinkōnekela pakị̄su. Ikijabo kimo kya kị̄su mfịjabo fyake fịtatu ifị fịfwene ubunywamụ kyakosị̄gwe, ikibụgụtila kimo kya mịpịkị mfịbụgụtila fyake fịtatu ifị fịfwene nilị̄su lyosa ilị̄bisi fyapị̄le.
66008008	Po lelo ugwandumị ugwa bubili alinkwenda nukukuba īngangabwịte jake. Po papo ndinkwaga ifị̄ndu fịmo ifị fyaliti kyamba kinywamụ iki kịkwaka umōto fịsopị̄gwe mụnyanja. Ikijabo kimo kya nyanja mfijabo fịtatu ifị fịfwene ịtolo kyandwịke kị̄pelịle ịlopa;
66008009	ikibụgụtila kimo kya fyabūmi mfịbụgụtila fịtatu ifị fịfwene ubunywamụ fya mụnyanja kifwịle; kangi ikibụgụtila kimo kya sịtịma mfibụgụtila fịtatu ifị fịgwene kyonāngị̄gwe.
66008010	Ugwandumị gwabutatu jope alinkukuba īngangabwịte jake. Ulutōndwa ulunywamụ ulu lwakaga ngāti ngōka, lulinkusatuka ukufụma kumwanya lulinkugwila pa kijabo kimo kya nyīsi mfijabo fyabo fitatu ifị fyafwene ịtolo ubwịngị na pa nyị̄buko sya mīsi.
66008011	Īngamụ ja lutondwa lulūlu jo Bukāli. Po papo lelo ikijabo kimo kya mīsi mfijabo fitatu ifị fifwene gāli nubukali bwa nkota, abāndu bị̄ngị aba bānwịle amīsi gagaga bafwịle papo galyandwịke gāli nubukali bwa nkota.
66008012	Po lelo jope ugwandumị gwa buna alinkukuba īngangabwịte jake. Ikijabo kimo kya ịsuba mfijabo fyake fitatu ifị fifwene ni kya mwesị ni kya ndōndwa filinkukomịgwa. Ko kuno ikijabo kyabo kimo kimo kyo kilinkwina filinkusyala nulumụlị ifịjabo fịbili fịbili. Ikijabo kimo kya lumụlị lwa pamụ̄sị kyalekịle ukumụlika, pope pakilo syali bo bunobuno.
66008013	Po papo ndinkukēta ndinkwaga ilị̄pūla limo lịkupụlụlụka kumwanya fịjo, ndinkupilika lịkukōlela ilịsyu ilịkulūmba likuti: Ītāta! Ịse! Ītāta! Bịsebēndebule bōsa aba bali pakị̄su bo bikupilika ukulila kwa ngangabwịte, bo bikukuba īngangabwịte syabo abāndumị batatu aba basyele.
66009001	Lelo ugwandumị gwa buhāno alinkukuba īngangabwịte jake. Ndinkulubona ulutōndwa ulu lwasatwịke pakị̄su, po papo lulinkupēgwa ikị̄gulilo kya bwịna bwa ngolōngo.
66009002	Ulutōndwa lwalịgwịle ubwịna bwa ngolōngo, po papo ilyosị lilinkufondomoka ukusōka, lilinkufwana bo ilyosị ili lịkufụma nkigemo kya mapāmba ikinywamụ. Po papo ilị̄suba lilinkwịna gōpe numpālānga gulinkwịna kunōngwa ja lyosị lilalila.
66009003	Amapalālila galinkusụlụka ukufụma nndyosị lilalila ukwịsa pakị̄su, galinkupēgwa amaka ga kuluma bo bakālị̄sya (utupịlịlị).
66009004	Gābūlị̄gwe ukuti gangalyonangaga ilị̄su lya nkị̄su pamo imịpịkị nifị fịkubila fyosa, lolị gabōnangege aba bakakolekeligwa ikimanyịlo kya Kyala pafyenị fyabo.
66009005	Bababa amapalālila gākānịsị̄gwe ukubagoga, lolị kwene ukubakufya nindamyo imyesị mịhāno. Ububabe bwandamyo bwafwene nububabe bwa kulumịgwa na kalị̄sya.
66009006	Mmyesị mịhāno gila gila abāndu bịsakubulōndaga ubufwe lolị batịsakubwagaga; bịsakwịsyukwaga ukufwa, lolị ubufwe bwịsakubabopaga.
66009007	Amapalālila gābonekaga ukufwana falāsi isị sị̄tendekị̄sye ukuja pakulwa ubwịte; pamịtu gyabo fyalịpo fịmo ifị fyafwene ngiga sya sahabu, kangi ifyenị fyabo fyafwene fyenị fya bāndu.
66009008	Īnywịlị sya mapalālila galagala syafwene nywịlị syabakị̄kulu, amị̄no gābo gafwene mị̄no ga ngalamụ.
66009009	Pafịpambaga gāfwele fịmo ifị fyaliti fịsịgafịpambaga fya Kyela. Ifịpiko fyabo fyalilaga ukufwana magelētị ga falāsị īnyị̄ngị isị sịkubopela kukulwa ubwịte.
66009010	Gāli nimị̄swigala bo gigyabakālị̄sa, gyali nutusūfị kūsụlo. Amaka gābo gākubafulakisya abāndu kumyesị mịhāno gāli mmị̄swigala gyabo.
66009011	Gāli numalafyale gwabo, ugwandumị gwa mūngolōngo. Īngamụ jake Nkihịbuli jo Abatonị mmbafwe, nKigiliki jo Apolonija (kokuti Unngogi).
66009012	Ītāta untasị akīndịle, basyele bahītata abāngi babili aba bịkukōngaga.
66009013	Po papo lelo ugwandumị gwa ntandatu alinkukuba īngangabwịte jake. Ndinkupilika ilịsyu lịkufụma mụ̄ngụto syosa syo ịna sya kigemo kya sahabu iki kyimịle nkyenị mwa Kyala.
66009014	Ilịsyu lilīli lilinkujoba ku gwandumị gwa ntandatu uju ali ningangabwịte lilinkuti: Babūle abāndumị bala aba bapịnyị̄gwe pa lwisi ulukulūmba Fụlatị.
66009015	Po lelo abāndumị bāna bala balinkwabuligwa; abēne babīkigwe ngānịla ukuti bịsebābukilege pa kabalilo kala kala aka ịsịku lilalila, ilya mwesị gulagula, ugwa kyinja kilakila, ukuti bịsebagogege ikilūndilo kimo kya bōsa nkisu bo bajabanị̄gwe mfịlūndilo fịtatu ifị fịfwene ịtolo mwịsabu.
66009016	Nābūlị̄gwe ubwịngị bwa basịkali aba bālitogịle pa falāsị: Bāli ba mịlịoni imịa ịbili (200,000,000).
66009017	Mụli isị nākịngulilị̄gwe nāsịbwene īfalāsị nāba bālitogịle pafalasị sịla sịla, bāli nifyakwịsịga pafịpambaga ifịkesēfụ ngāti mōto, fịmo fyali nīlāngi ja bulū, ifị̄ngị fyali nīlāngi ja kajinja. Imịtu gya falasi sịlasịla gafwene bo imịtu gya ngalamụ kangi ukufụma nkanwa kābo gwasokaga gwasokaga umōto nilyosị nikibịlịtị.
66009018	Lelo pa papo ikilūndilo kimo kya bāndubankị̄su mfịlūndilo fịtatu ifị fịfwene ịtolo ubunywamụ kilinkugogịgwa nubutolwe butatu bula: Umōto, ilyosị ni kibịlịtị, ifị fyasōkịle ukufụma nkanwa mụfalāsị.
66009019	Papo amaka ga falāsị gāli nkanwa mmyabo na mmị̄swigala gyabo gyope. Imị̄swigala gyabo gịfwene bo īnjoka, gyope gili nimịtu, gyo gigyo sịkubafụlakisya abāndu.
66009020	Abāndu aba bāsyele bōsa aba bakāgogị̄gwe nubutolwe bububu, bakāpīndwịke kumbōmbo isị bābōmbịle namaboko gābo. Bakālekịle ukwịpụ̄ta kwa gyabaKyala, na kufịfwanị fya sahabu, nifya fesa, ni fya kyela ikibūngu, nifya mabwe, nifya fịpịkị ifị nukukēta fitikukēta, nukupilika fịtịkupilika, nukwenda fịtịkwenda.
66009021	Kangi bakāpīndwịke na kūkubugogị bwabo, nakubulosị bwabo, na kubulogwe bwabo na kubuhījị bwabo. Imịtu gya falāsị gyafwene mịtu gya ngalamụ, ukufụma nkanwa mmyabo gwasokaga umōto, ilyosị nikibịlịtị.
66010001	Po papo kangi ndinkummbona ugwandumị ujūngi ugwamaka ịkusụlụka ukufụma kumwanya anịembetelelị̄gwe mwịbīngu, ali nululānga kuntu; ikyenị kyake kyafwene ịsuba, amalūndi gāke gafwene mbānda sya mōto.
66010002	Ali na kalata unnāndi ummbālule nkiboko kyake. Ikilūndi kyake ikị̄līlo akānyịle mụnyanja, ikị̄mama akānyịle pị̄sīlya,
66010003	alinkukolela ilịsyu ilịkulūmba ukufwana ngalamụ jịkubụna; bo akōlị̄le, injasi ịhāno naịbili, ukwamụla kwabo, sịlinkulụ̄ndụma.
66010004	Lelo bo injasi ịhāno naịbili sịjobịle, bo nguti nsịsị̄mbe isị syajobaga, po ndinkwaga ngupilika ilịsyu lifụmịle kumwanya lịkuti: Īnōngwa isị īnjasị ịhāno naịbili sịjobịle, sya kubutị̄tu, ungasịsị̄mbaga.
66010005	Lelo po papo ugwandumị uju nālimmbwene akanyịle ikilūndi kimo mụnyanja ikīngi pakị̄su pabūmụ alinkwịnula kumwanya ikiboko kyake ikị̄līlo,
66010006	alinkujīgila mụngamụ ja Kyala uju alịko bwịla na bwịla, uju āpelịle kumwanya nikị̄su ninyanja, nifị̄ngị fyosa ifị fịlịmo alinkuti: Akabalilo ka kugụ̄lila kamalị̄ke.
66010007	Lolị linga ugwandumị gwa buhāno nabubili akubịle īngangabwịte jake, po Kyala ịsakusimalisyaga isị abātị̄ke kubutị̄tu, ukukōnga bo mụno ābafụmụkị̄sye ababōmbị bāke, abakụ̄ngụlụka.
66010008	Po lelo ilịsyu ili nālipilị̄ke bo lịkujoba ukufụma kumwanya lilinkujoba nanịne kangi, lilinkuti: Būka ukēge kalata ummbālule uju ali nkiboko kya gwandumị uju īmịle panyanja na pakị̄su.
66010009	Ndinkubūka kugwandumị ndinkunsūma ukuti ambepo kalata unnāndi jula jula. Ālimbūlịle ātịle: Ega, unndyege; ịkubabaga mụ̄nda, lolị nkanwa mo ịkujaga nnyāfụ ukuti lukị.
66010010	Po papo ndinkwega kalata unnāndi jula ukufụma nkiboko kya gwandumị, ndinkulya gwesa, nkanwa alinkunoga bo ulūkị ubunyāfụ. Lolị bo ndịle po mụlinkūmbaba mụ̄nda.
66010011	Lelo po papo ndinkubūlịgwa ukuti: Ubagị̄le ukufụmụsya kangi īndumị ja Kyala iji jịkujoba isya bāndu bị̄ngị, nifịkolo, ninjobelo, nabanyafyale.
66011001	Po papo ndinkupēgwa ulupịkị lwa kupimila ulu lwafwene ngịlị, ndinkwenda nukubūlịgwa ukuti: Sụmụka, upime īnyụ̄mba ja Kyala īnyị̄kemo ni kigemo kya kwịkemēkesyapo, ubabale nāba bịkwịpụ̄tamo.
66011002	Lolị ungasịpimaga īmbaso sya pānja, papo sịsịsyo syo bāpēgị̄gwe abapānja, aba bịsakukakanyangaga akāja akị̄kemo imyesị amalōngo mana na mabili.
66011003	Nịsakubatumaga abakētị bāngu babili aba bo bafwele ifịgụnila, bo bịsakufụmụsyaga īndumị ja Kyala amasịku elịfụ jumo, āmịa babili na malōngo ntandatu (1260).
66011004	Abakētị babili gyo mịsyunguti mịbili; fyo fịkolelanyāle fịbili, ifị fikwima nkyenị mụ NTWA gwa kị̄su.
66011005	Linga jumo ịkuti mbōnange, umōto gukusōka ukufụma nkanwa mmyabo gukubagoga abalugu bābo; buno buno lelo gwesa uju linga ịkubōnānga jo gwakugogịgwa.
66011006	Abāndu bababa bali namaka ga kwịgalako kumwanya ukuti jingatịmaga īfụla nkabalilo aka linga bali pakufụmụsya īndumị ja Kyala. Bāli namaka gākugāndula amīsi Ukwịpela ịlopa, bāli namaka nukukitwalila ikị̄su ubutolwe ubusịsya bōsa ịtolo, nkabalilo kōsa ịtolo aka linga bịganịle.
66011007	Lelo bo bamalịle ukufụmụsya īndumị jabo, ikinyamāna iki kịkusōka ukufụma mmbwịna bwa ngolōngo, kịsakulwaga nabo, kịsakubatolaga nukubagoga.
66011008	Po lelo imịfị̄mba gyabo gịsakujaga mụmpūlo gwa kāja akakulūmba, mụno UNTWA gwabo ākomelịgwe pakikohekano. Īngamụ ja mbupīngamụ ja kāja kalakala jo Sotomụ pamo Egịpịtị.
66011009	Abāndu ukufụma mfị̄su fyosa, namfịkolo fyosa, na mụnjobelo syosa, abāndu ba luko lōsa bisakugikētaga imịfị̄mba gyabo amasịku matatu nimịfị̄mba, bịsakukanịsyaga ukugisyila.
66011010	Abāndu ba pakị̄su bịsakusekelaga kunōngwa ja bufwe bwa bakụngụlụka babili bababa. Bịsakubīkaga ulusekelo nukupāna ifyabupe namanga abakụ̄ngụlụka bala bala bābakufyaga fịjo abāndu ba pakị̄su.
66011011	Bo gakīndịle amasịku matatu na hāfụ umūjị gwa būmị gulinkwịsa ukufụma kwa Kyala gulinkwịngila mmyabo po papo balinkwenda nukusụmụka balinkwima; ulutēnde lulinkubakola bōsa aba bābabonaga.
66011012	Po papo lelo abakụngụlụka babili bala balinkupilika ilịsyu ilịkulūmba lịkujoba nabo ukufụma kumwanya lịkuti: Amụfyuke mwịse kuno! Bo bịkukēta na balugu bābo balinkufyuka ukubūka kumwanya ukwendela mwịbīngu.
66011013	Pakabalilo kalakala kālipo akasenyenda akakulūmba; ikijabo kimo kya kāja mfịjabo fyake kalōngo ifị fyafwene ịtolo kyabụlụtwịke, abāndu baelufụ bahāno nababili (7,000) bāfwịle. Abāndu aba bāsyele ulutēnde lwabakomịle balinkubutụ̄fya ubukulūmba bwa Kyala gwa kumwanya.
66011014	Ītāta gwa bubili akīndịle; lolị, ukēte! Ītāta ugwa butatu ịkuja pakwịsa atịkukābilaga.
66011015	Po papo ugwandumị gwa buhāno nabubili alinkukuba īngangabwịte jake, po utōgo utukulūmba tulinkupilikịgwa kumwanya bo tụkuti: Lilino amaka gākulagila ikị̄su kyosa ga ju NTWA gwitu na Mesịja gwake, ịkujaga nndagilị gwa bwịla bwịla.
66011016	Lelo abakulūmba amalōngo mabili na bāna aba bịkwịtūgasya pafịkota fya butwa nkyenị mwa Kyala balinkwịtaga pāsi balinkunngụndamịla balinkwịpụ̄ta kwa Kyala,
66011017	balinkuti: Gwe NTWA Kyala Gwamaka gōsa, gwe ulịko lilino, gwe gwalịko na ịjolo, Tukugwa ulupị kumyako, apa gwegịle amaka gāko amakulūmba gwịpelịle ukuja nndagilị.
66011018	Abapanja bakalēle, lolị īngalalisị syako syalịsịle, akabalilo kakubalōngela abafwe kālisịle, Akabalilo kakubabombela ababōmbị bako abakụ̄ngụlụka, nabị̄kemo nāba bịkujitị̄la īngamụ jako, abakulūmba nabanāndi. Akabalilo kafịkịle, akakubapyụtila aba bịkukipyụta ikị̄su.
66011019	Po papo īnyụ̄mba īnyị̄kemo ja Kyala kumwanya jilinkwigulịgwa, ilịbokosị lya lufị̄ngo lwake lilinkuboneka nkāti mụnyụ̄mba jake īnyị̄kemo. Kangi filinkujako ifịmwekụ fya njasị, utōgo, ukulụ̄ndụma kwa njasị, akasenyenda nifụla ja mabwe īnyị̄ngị.
66012001	Po papo lelo kilinkuboneka ikị̄ka ikikulūmba kumwanya, āliko unkịkulu jumo uju āfwalaga ilị̄suba, umwesị gwali kūsi kunjajo syake, kuntu āfwele īngiga ja butwa iji jali nindōndwa kalōngo naịbili.
66012002	Unkị̄kulu jujuju ali nikifụba alinkukụ̄ta bo ịkubabịgwa nu nukwịgōnja bo ịkuja pakupapa umwana.
66012003	Ikị̄ka ikīngi kilinkuboneka kumwanya, jali nyị̄fwila īnywamụ fịjo īfụbīfụ, jali nimịtu mịhāno namịbili nimbēmbe kalōngo, kukuti ntu gwali ningiga jabutwa.
66012004	Īndōndwa syakibugutila kimo mfibugutila fịtatu nyị̄fwila alinkusịlụ̄sa nunswịgala gwake ukufụma kumwanya alinkwakusịtāga pakị̄su. Alinkwakwima nkyenị mụ nkị̄kulu ukuja pakulya umwana bo afụmịle pakupāpịgwa ịtolo.
66012005	Po papo unkị̄kulu alinkumpapa umwana unndumyana, uju āli gwakufịlagila ifị̄su fyosa ningịlị ja kyela. Lolị umwana julajula ēnda nukunyakịgwa alinkutwalịgwa kwa Kyala, kukikota kyake ikyabutwa.
66012006	Unkị̄kulu ābopị̄le mmatēngele, mụno Kyala alintendekekịsye ngānị ubujo bwa kunswililapo amasịku elịfụ jumo na bāmịa babili na malōngo ntandatu (1,260).
66012007	Lelo po papo ubwịte bulinkukolana kumwanya. Mịkaelị nabāndumị bāke balinkulwa na Nyị̄fwila, jope nabāndumị bāke,
66012008	lolị Nyị̄fwila atolị̄gwe, po lelo jūjo nabāndumị bāke balinkwenda nukukanịsịgwa ukuja nubujo kangi kumwanya.
66012009	Nyị̄fwila unnywamụ alinkutāgigwa Njoka ngulu jula uju bịkuti umōhesị pamo setano, uju ākisyobịle ikị̄su kyosa, ātāgị̄gwe pakị̄su pamopēne na bāndumị bāke bōsa.
66012010	Po kangi ndinkupilika ilịsyu ilịkulūmba kumwanya lịkuti: Lilino bwịsịle ubupokị bwa Kyala! Lilino Kyala anāngị̄sye amaka gāke ukuja jo Malafyale! Lilino Mesịja gwake anāngị̄sye amaka gāke gabulagilị! Namanga uju īmaga nkyenị mwa Kyala nukubasịtaka abakamụ bītu pamụ̄sị napakilo atụnyụkisị̄gwe pāsi ukufụma kumwanya.
66012011	Abakamụ bītu bālintolịle mmbwịte kunōngwa ja ịlopa lya Kang'ōsị na kubwanalolị ubu bābufụmụsyaga; namanga bakābupakịsye nubūmị bwabo, bakābubonaga ukuti kāndu kamo, bakāpāsyaga nukufwa.
66012012	Po papo lelo amụsekelege mwe fị̄su fyakumwanya nanụmwe mwesa mwe mụjēngilemo; uhīlị gwe kị̄su kya pāsi na gwe nyanja! Namanga umōhesị asụlwịke kumyinụ, kangi nkalale fịjo, papo amēnye ukuti ali nakabalilo kanāndi ịtolo aka kasyele.
66012013	Bo nyị̄fwila asyagēnịe ukuti atụnyụkisịgwe pakị̄su, alinkwanda ukumfwima unkị̄kulu jula āpāpịle umwana unndumyana.
66012014	Umwene unkị̄kulu jula āpēgị̄gwe amapiko mabili aga ịpūla ilị̄nywamụ gakupụlụkila kubujo bwake mmatēngele, kuno āli gwakuswilịgwa ifyinja fịtatu nihāfu, alinkupona ukwịsilịgwa na nyị̄fwila.
66012015	Po lelo nyị̄fwila alinkusōsya amīsi ukufụma nkanwa mmyake aga gāfwene lwisi ubwịngị, galinkunkōnga mụnyụma unkị̄kulu jula ukuti gankukule apise nago.
66012016	Lolị ikị̄su kyalintūlịle unkị̄kulu jula; kyalyasēme unndōmo gwake kyenda nukugamịla amīsi gala gafụmịle nkanwa mwa nyị̄fwila.
66012017	Lelo po papo nyị̄fwila alinkwenda nukunkalalila fịjo unkị̄kulu, alinkusụmụka ukubūka kukulwa na banndujụ̄ngu lwa nkị̄kulu aba bāsyele, bōsa aba bịkusịkōnga īngomēlesyo sya Kyala nukubumīlila ubwanalolị bwa Jesụ.
66013001	Po papo ndinkukibona ikinyamāna kịkufyuluka ukufụma mụnyanja. Kyali nimbēmbe kalōngo nimịtu mịhāno namịbili; palupēmbe lumōlumo jalịpo īngiga jabutwa, kangi pantu gumogumo jalịpo īngamụ iji janhēlụlaga Kyala.
66013002	Ikinyamāna kikīki kyabonekaga ukufwana ịbōle, amalūndi gāke gafwene bo agā mwimbe, unndomo gwalīti gwa ngalamụ. Nyị̄fwila alinkukipa ikinyamāna amaka gāke, ikikota kyabutwa nubulagilị bwake ubukulūmba.
66013003	Untu gumo gwa Kinyamāna gwabonekaga ukuti gufụlēle gukīndilị̄le, lolị ikilōnda kyaponịle. Ikị̄su kyosa kilinkuswịga kangi kilinkunkōnga nyị̄fwila.
66013004	Po papo abāndu bōsa balinkwịpụ̄ta kwa nyị̄fwila papo nyị̄fwila amaka gāke ālimpēle kinyamāna. Balinkwịpụ̄ta na kwa kinyamāna kōpe balinkuti: Jwanị uju afwene na Kinyamāna? Uju abagị̄le ukulwa nagwe?
66013005	Kinyamāna ālitikisị̄gwe ukujoba amasyu ga nyịtụ̄fyo aga gāli gākunhēlula Kyala, kangi āpēgị̄gwe amaka ga bulagilị kumyesị amalōngo mana na mịbili.
66013006	Alinkwanda ukuntuka Kyala, ningamụ jake, ubujo ubu ājēngịleko, na bōsa ịtolo aba bajēngịle kumwanya.
66013007	Ālịtikisị̄gwe ukulwa nabāndu ba Kyala nukubatola, kangi āpēgị̄gwe ubulagilị kufịkolo fyosa, kubandu bōsa, kunjobelo syosa, na kufị̄su fyosa.
66013008	Abāndu bōsa pakị̄su bịsakwịpụ̄taga kumyake, lolị bomma aba īngamụ syabo syasị̄mbị̄gwe mwakalata gwabūmị, bo nikị̄su kikāli ukupelịgwa, mwa kalata gwa Kang'ōsi uju āgogīgwe.
66013009	Uju linga ali nimbulukutu jo alīpilikaga sịsịsị!
66013010	Uju linga ịkubatwala kukupịnyịgwa abāndu ba Kyala jo ịsakupinyịgwaga jūjo, uju linga ịkubagoga abāngi nulūbo, jo isakugogeligwaga nulūbo jope. Sịsịsị syo syakubasoka abāndu ba Kyala ukuti bajege bafị̄ndang'oma kangi bajege nulwịtiko.
66013011	Kangi ndinkwaga ngummbona kinyamāna ujūngi ịkutupuka ukufụma mụmfụ, Āli nimbēmbe ịbili isị syafwene bo īmbēmbe isya kang'ōsị akanāndi, kangi ājobaga ngāti nyị̄fwila.
66013012	Ābombelaga ubulagilị ubukulūmba bwa kinyamāna untasị nkyenị mmyake. Alinkukifịmbilisya ikị̄su kya pāsi nāba bājēngịle mụmo ukuti bịpụ̄tege kwa kinyamāna untasị jula, uju ikifụlalo kyake kyalyumịle.
66013013	Kinyamāna gwa bubili jujuju ābōmbaga ifị̄swigu ifịkulūmba; umōto āgupelị̄le ukulagala ukufụma kumwanya nkyenị mmbāndu bōsa.
66013014	Abāndu bōsa aba bajēngịle pakị̄su alinkubasyobela mfị̄ka ifị ālitikisị̄gwe ukufịbōmba nkyenị mwa kinyamāna untasị. Kinyamāna alinkubabūla abāndu ukuti batendekesye ikifwanị kya kummwimikila Kinyamāna jula āfụlasị̄gwe nulūbo lolị lelo āponịle.
66013015	Kinyamāna gwabubili alinkupēgwa ukukipūtila umūjị gwabūmị ikifwanị kya kinyamāna untasị ukuti kimanye ukujoba nukubagoga aba bakị̄pụ̄taga kuli kikyo.
66013016	Kinyamāna jula alinkubakola kumaka abāndu bōsa abanāndi nabakulūmba, abakabị nabalōndo, abatumwa nābābūke ukuja nikimanyịlo pafịboko fyabo ifị̄līlo pamo pafyenị fyabo.
66013017	Najumo akābagị̄le ukubōmba ubukyụlụsị uju akāsịsiligwepo ikimanyịlo kya ngamụ ja kinyamāna pamo īnāmbala iji jịkusịmbịgwa mmbujo bwa ngamụ jake.
66013018	Isị sịkulōnda ukusịnogonela mmahala fị̄jo pakusyaganịa. Uju linga ali namahala jo abagị̄le ukujilīngānịa mbwelụ īsanụkisyo ja nāmbala ja kinyamāna jujujo, nāmbala ja sanụkisyo ja ngamụ ja mụ̄ndu jumo. Īnāmbala jijiji jili bāmịa ntandatu namalongo ntandatu na ntandatu pamwanya (666).
66014001	Po papo ndinkukēta ndinkwaga Kang'ōsị īmịle pakyamba Sioni; bali pamopēne nagwe abāndu baelufụ mia jumo namalongo mana nabāna (144,000) aba bali ningamụ jake ningamụ ja gwịse, isị syasị̄mbị̄gwe pafyenị fyabo.
66014002	Kangi ndịkupilika ilịsyu lịkufụma kumwanya lịkōbela ukufwana nndūlilo, salala kulinkufwana kutajanịka kukulūmba kwa njasị. Ukulila kulinkufwana fịsāngo fịkukubịgwa.
66014003	Abāndu 144,000 bala bālyimịle nkyenị nkikota kyabutwa na nifyabūmị fịna fịla na nkyenị mbakulūmba bala, balinkwimba ulwimbo ulupya ulu bāmēnye bēne bābo ukulumanyịla. Mmbāndu bankị̄su bōsa bo bēne po papo aba bābāngị̄gwe.
66014004	Bāli bo bāndu aba bakịnyasyamo mmbakị̄kulu, abēlụ ịtolo aba bịkunkōnga Kang'ōsị kōsa kuno ịkubūka. Bo aba bābāngị̄gwe bēne mmbāndu bōsa bankị̄su, fyo fịlubukilwa fya Kyala na Kang'ōsị.
66014005	Bo aba bakatungulupamo sịku; batịkusobamo nasịmo.
66014006	Po kangi ndinkummbona ugwandumị ujūngi ịkupụlụlụka kumwanya fịjo mụmpālānga, akolị̄le ilịbāngilị lya bwịla lya Nōngwa īnụnụ isya kufịfụmụkisya ifịkolo fyosa ifị fịjēngịle pakị̄su, uluko lōsa lwa bāndu pakị̄su, ifịkolo fyosa nifị̄su fyosa.
66014007	Alinkujoba alinkwịnēnga alinkuti: Amụmmwimịkege Kyala, amụbutụ̄fyege ubukulūmba bwake! Namanga akabalilo kakubalōngela abāndu bōsa pakị̄su umwene, kafịkịle. Amwịpụ̄tege kumyake uju apelịle kumwanya na pāsi, ninyanja ninyị̄buko sya mīsi!
66014008	Ugwandumị ugwabubili alinkukōnga kuntasị alinkujoba alinkuti: Agwịle! Babelị unkulūmba agwịle! Ifịkolo āfịpelelaga ukunwa ubwalwa bwake bwa māfị̄lu ubwalwa bwa māfị̄lu ubukali, bwa bulogwe bwake! Ubukindilisi.
66014009	Ugwandumị gwa butatu alinkukōnga kubatasị babili bala, alinkujoba niịsyu ilịkulūmba alinkuti: Gwesa uju ịkwịpụ̄ta kwa kinyamāna na kukifwanị kyake kangi āmbilị̄le ikimanyịlo pakyenị kyake pamo pakiboko kyake,
66014010	jo ịsakunwaga ubwalwa bwa māfị̄lu bwa Kyala, ubwalwa bwa māfị̄lu bwa ngalalisị syake, ubu akūsị̄sye namaka gāke gōsa nkikōmbe kya bukalale bwake! Bōsa aba bịkubōmba sịsịsị bịsakukubilwaga mmōto na kibịlịtị nkyenị mmbāndumị abị̄kemo na mwa Kang'ōsị.
66014011	Ilyosị lya mōto ugu gukubakufya lịsakufụ̄kaga bwịla na bwịla. Butịsakujako ubutūsyo pamụ̄sị na pakiko kuli aba bịkwịpụ̄ta kwa Kinyamāna na kukifwanị kyake na kuli gwesa uju ali nikimanyịlo kya ngamụ jake.
66014012	Sịsịsị lelo syo fịkuti sịbapelelege ubufịndang'oma abị̄kemo ba Kyala aba bịkusịkōnga īndagilo sya Kyala nukunsūbila Jesụ.
66014013	Po lelo kangi ndinkupilika ilịsyu lifụmịle kumwanya lịkuti: Sịmbaga utigi: Basangalufụ aba bịkufwilaga mụ NTWA ukufụma lilino! Jope Mbepo ịkwịtikila ịkuti: Ena nalolị! Bịsakusekelaga bo batūsị̄sye īmbōmbo jabo īngafụ, namanga īseke sya mbōmbo syabo īnụnụ sịsakubakōngaga kumwanya.
66014014	Lelo ndinkukēta ndinkwaga ịbīngu lyelụ, ifị fyatūgēlepo pị̄bīngu fịlinkuboneka ukufwana mụ̄ndu afwele īngiga ja butwa ja sahabu, kangi akolị̄le īsēngo īnyūgị nkiboko kyake.
66014015	Po lelo ugwandumị ujūngi alinkusōka ukufụma nnyụ̄mba īnyị̄kemo alinkukụ̄ta ilịsyu ilịkulūmba kuli uju ātūgēle pị̄bīngu alinkuti: Ega īsēngo jako, utondolege, namanga akabalilo kantondolo kị̄sịle; ifyakutondola ifị fịli pakị̄su fịbifịfwe.
66014016	Lelo popapo uju ātūgēle pamwanya pị̄bīngu ulinkujisopa pakị̄su īsēngo jake, ifị fyali fyakutondola pakị̄su fịlinkwenda nukutondolịgwa.
66014017	Po lelo ndinkummbona ugwandumị ujūngi ịkusōka ukufụma nnyụ̄mba īnyị̄kemo ja kumwanya; jope akolị̄le īsēngo īnyūgị.
66014018	Kangi ugwandumị ujūngi, uju agulagilaga umōto alinkusōka ukufụma nkigemo kyakwịkemēkesyapo jo alinkukōlela ilịsyu ilịkulūmba kuli uju ali nisengo inyugị, alinkuti: Kolaga isēngo jake inyugị ufịbunganịege ifịsāsa fya mpịkị gwa māfị̄lu ugwa pāsi pakị̄su, buno īseke sịbifị̄fwe.
66014019	Po papo ugwandumị jula alinkusopa isēngo jake pāsi pakị̄su, alinkusịbunganịa īseke sya mpịkị gwa māfị̄lu ugwa pāsi pakị̄su, nukusisopa nkya kukamịlamo amạfị̄lu ikikulumba ikya ngalalisị sya Kyala.
66014020	Ikyene ikya kukamịlamo amạfị̄lu kila, kilinkukanyangịgwa pānja pabupị̄pị nakāja kala, po papo ilịlopa lilinkusōka nkya kukamịlamo amạfị̄lu, lilinkufyuka ukwakufịka mfyēla fya mụngego sya fwalasị, ukufwana ninjila ja mailị āmịa babili (200).
66015001	Po papo ndinkukibona ikị̄ka ikīngi kumwanya ikikulumba, ikya kuswịgisya; abāndumị bahāno na babili bo bākolị̄le ubutolwe buhāno na bubili ubwa bumalīkisyo, namanga muli sịsịsị mo sịmalikị̄le ingalalisị sya Kyala.
66015002	Ndinkukibona ikindu kimo iki kyaliti nyanja ja magalasị aga gongene numōto, naba bantolịle kinyamāna nikifwanị kyake nimbalilo ja ngamụ jake, bo balyimịle pāmbali,
66015003	panyanja ja magalasị, bākolị̄le ifịsango fya Kyala. Abene bīmbaga ulwimbo lwa Mose untumwa gwa Kyala, nulwimbo lwa Kang'osi, balinkuti: Imbōmbo syako gwe NTWA Kyala, gwe Mwenemaka gōsa, ngulūmba, kangi sya kuswịgisya. Syope ninjila syako, gwe NTWA gwa fikolo fyosa syo ngolofụ kangi sya nalolị.
66015004	Gwe NTWA, jwanị uju atịsakukutị̄la nukujīmika īngamụ jako? Buno uli mwịkemo jujugwe gwịmwene. Ifịkolo fyosa fịsakwịsaga nukubụngụlụka nkyenị mmyako, namanga imbōmbo syako īngolofụ sịkịngulị̄gwe.
66015005	Panyuma pali sịsịsị ndinkukēta, ndinkwaga Tempelị gwa hēma ja lusịsịmikisyo ịgulị̄gwe kumwanya,
66015006	kangi abāndumị bahāno na babili bala, aba bakolị̄le ubutolwe buhāno na bubili bula bịkusōka mwa Tempelị, bafwele imyenda imyelụ igi gikung'alịka, kangi balịfundikilị̄le imịpango gya sahabu pafịpambaga fyabo.
66015007	Po papo kimo mfyumị fịna fịla, kilinkubapa abāndumị bala bahāno na babili inyāngabya sya sahabu ịhāno na ịbili, isị sị̄swile ingalalisị sya Kyala, uju mūmị bwịla na bwịla.
66015008	Po papo Tempelị alinkwịsula ilyosị ili lịkufụma mbukulūmba bwa Kyala na mmaka gāke; najumo akabagile ukwịngilamo mwa Tempelị, ukufịka papo bumalikilege ubutolwe buhāno na bubili bula bwa bandumị bo bahāno na babili bala.
66016001	Po papo ndinkupilika ilịsyu ilịkulūmba ukufụma mwa Tempelị lịkubabula abāndumị bahāno na babili bala lịkuti: Amụbūkege mụkēne pakị̄su ingalalisị sya Kyala, isị sịli mụnyāngabya ịhāno na ịbili.
66016002	Po papo alinkubūka ugwa kwanda, alinkōnela ifya ndwangabya lwake pakị̄su; po papo ifịlōnda ifịbị̄bị ifịbofu fịlinkubakola abāndu aba bali nikimanyịlo kya kinyamāna, naba babụngụlụkaga kukifwanị kyake.
66016003	Ugwa bubili alinkōnela ifya ndwangabya lwake panyanja; ijēne jilinkwịpela ukuja ịlopa bo liịsịku lya mụ̄ndu umfwe, po papo fyosa ifyumị ifị fịlịmo mụnyanja fịlinkufwa.
66016004	Ugwa butatu alinkōnela ifya ndwangabya lwake mụnyisi na mụnyị̄buko sya misi; syo sịlinkwịpela ukuja ịlopa.
66016005	Po papo ndinkupilika ugwandumị gwa misi ikuti: Uli ngolofụ gwe ulịko, kangi gwe gwalịko, gwe Mwikemo, papo ulongịle bo bunobuno;
66016006	namanga balyonịle ịlopa lya bikemo nabakụ̄ngụlụka, kangi ubapele ukuti banwege ilịlopa; syo sịbabagị̄le ịtolo.
66016007	Po ndinkupilika ikigemo kya kwịkemēkesyapo kịkuti: Ena gwe NTWA Kyala, gwe Mwenemaka gōsa, ubulōngị bwako bo bwa nalolị kangi bugolofụ ịtolo.
66016008	Ugwa buna alinkōnela ifya ndwangabya lwake pịsuba,
66016009	ilyene lilinkwitikisịgwa ukubokya abāndu numoto. Po papo abāndu balinkupya fị̄jo; abene balinkujituka īngamụ ja Kyala, uju ali namaka ga kubulagila ubutolwe bōsa bububu, balinkusịta nukupinduka ukuti bampege ubukulūmba.
66016010	Ugwa buhāno alinkōnela ifya ndwangabya lwake pakikota kya butwa bwa kinyamāna jula; po papo ubutwa bwake bōsa bulinkwịpela ngị̄sị, abāndu balinkwilumanịa panōngwa ja kukubilwa;
66016011	balinkunhēlula Kyala gwa kumwanya panōngwa ja kukubilwa kwabo, na panōngwa ja fịlonda fyabo; pope balinkusịta nukupinduka kumbombo syabo.
66016012	Ugwa ntandatu alinkōnela ifya ndwangabya lwake ndwisi ulukulūmba ulwa Fụlatị; po papo amīsi gāke galinkūma, ukuti jitendekesịgwege injila ja batwa abafụma kubusōkelo ilị̄suba.
66016013	Po papo ndinkwaga sịkusōka nkanwa mwa nyị̄fwila, na mwa kinyamāna, na mụnkụ̄ngụlụka gwa butụngulu mbepo inyāli ịtatu isị syafwanaga fyula;
66016014	namanga isyene syo mbepo sya bāsētano, isị sịkupela ifị̄ka, sịkusōka ukubuka kubatwa aba nkisu kyosa, kukubabūngānịa ukubuka kubwịte ubwa pịsịku ilịkulūmba ilya Kyala,
66016015	Umwenemaka gōsa. Keta nịkwịsa bo ju nhījị, nsangalufu uju ali māso, uju ịkufwala kanụnụ imyenda gyake ukuti angajaga ịtolo, ko kuti bangasịbonaga īmbelasoni syake.
66016016	Po papo sịlinkubabungānikisya pabujo ubu nki Hịbuli bịkuti Halamagedoni.
66016017	Ugwandumị ugwa buhāno na bubili alinkōnela ifya ndwangabya lwake mụmpālānga; ilịsyu ilịkulūmba lilinkufụma mwa Tempelị nkikota kya butwa lilinkuti: Sịmalịke.
66016018	Po papo filinkujako ifịmwekụ fya njasị, nutōgo, nukulụndụma kwa njasị, kalinkujapo nakasenyenda akakulūmba aka kakabonịkemo sịku, ukufụma mụmo abāndu bandilege ukujapo pakị̄su; akēne akasenyenda kakakā kāli kakulumba nalolị.
66016019	Po papo akaja akakulūmba kalinkutapukana, kalinkwịpela ukuja fịjabo fịtatu; utwene utwaja twa bapānja tulinkugwa, jope na ju Babelị unkulūmba, Kyala alinkusịta nukummwịbwa ukumpa ikinwelo kya bwalwa bwa ngalalisị sya ngịmbuko syake.
66016020	Isūngo syosa isị sịli mụnjanja sịlinkubopa, kangi kikālipo nakimo ikyamba ikya kuboneka;
66016021	gōpe namabwe ga fula amakulūmba aga gali bo ju talenti ubusịto galinkubagwīla abāndu ukufụma kumwanya; abene abāndu balinkuntuka Kyala panōngwa ja butolwe bwa fula ja mabwe, namanga ubutolwe bula bwali bụkulumba nalolị.
66017001	Po papo jumo mbāndumị bahāno na babili bala, aba bakolịle inyāngabya ịhāno na ịbili sịla, alinkwịsa, alinkujoba nanịne, alinkuti: Ịsaga, nịsakukunangisyaga ukulōngịgwa kwa nhahanị jula unkulūmba, uju ịtūgēsye pamisi amị̄ngị,
66017002	uju abatwa ba nkisu balogịlwe nagwe, kangi uju aba nkisu bagālile ubwalwa bwa buhahanị bwake.
66017003	Po papo alinkumbimbila mwa Mbepo, alinkundwala ndungalāngala; ndinkummbona unkị̄kulu ịtogịle pa kinyamāna umfụbīfụ, uju mụmbili gwake syali ngamụ ndupu sya mahēlu, jo āli nimịtu mịhano na mịbili nimbēmbe kalōngo.
66017004	Umwene unkị̄kulu afwikịgwe imyenda imịfụbīfụ ubutị̄tu, nimịkesēfụ; anosị̄gwe na sahabu nutubwe utupala ninyāmbo, ākolile ikinwelo kya sahabu mmaboko gāke, iki kyalị̄swile ifịnyanyasị nubunyalị bwa buhahanị bwake;
66017005	kangi pakyenị kyake po jasịmbịgwepo īngamụ ja mbutị̄tu, iji jịkuti: BABELỊ UNKULUMBA, UNNA GWA BAHAHANỊ, KANGI UNNA GWA FINYANYASỊ FYA NKỊSU.
66017006	Po papo ndinkummbona unkị̄kulu jula, agālile ilịlopa lya bikemo nilya aba bansịsịmịkisyaga Jesụ.
66017007	Lelo bo numbwene, po ndinkuswịga fịjo. Po papo ugwandumị alinkundālūsya alinkuti: Kuswịganịka fịkị? Une nịkukubulaga isya kubutị̄tu isya nkị̄kulu, nisya kinyamāna uju ampīmbile, uju ali nimịtu mịhano na mịbili, nimbēmbe kalōngo.
66017008	Kinyamāna uju umbwene, jo alịko, lolị lilino akajako, kangi ịkuja pakufyuka ukufụma mbwịna bwa ngolōngo, nukubụka kulonāngiko. Abene aba bajēngịle pakị̄su, aba īngamụ syabo sikasịmbị̄gwe mwa kalata gwa bumị ukufụma mụ mbwandilo bwa kịsu, bịsakuswịgaga bo bịkumbona kinyamāna, ukuti alịko lolị akajako, kangi ịsakujangako.
66017009	Popapo po asyaganịege uju linga ali namahala. Imịtu mịhano na mibili gila fyo fyamba fịhano na fịbili, ifị unkị̄kulu jula atugesyepo;
66017010	kangi bo batwa bahāno na babili, bahāno bo bagwile, jumo alịko, ujūngi jo akāli ukwịsa; lelo linga ịsịle,
66017011	po fịkuti ị̄se ajēngeko akabalilo akanāndi ịtolo. Umwene kinyamāna uju āliko, lolị lilino akajako, jo gwa lwele, kangi jo jumo muli bala bahāno na babili; jo asṃwịke kulonāngiko.
66017012	Isyene īmbēmbe kalōngo isị gwasịbwene, bo batwa kalōngo, aba bakāli ukwambilila ubutwa; lolị bịkwambililaga ubulagilị ukuja batwa ku sala jimojēne ịtolo, pamopēne na kinyamāna.
66017013	Abene bababa bo bali ninyịnogono sịmosyene,
66017014	kangi bịkumpa kinyamāna amaka nubulagilị bwabo. Bababa bo bịsakulwaga ubwịte na Kang'osi, jo isakubatolaga, papo jo Malafyale gwa banyafyale, kangi jo NTWA gwa batwa; abene aba bali nagwe bo babilikilịgwa, basalịgwa, kangi basūbilịgwa.
66017015	Po papo alinkumbula alinkuti: Amīsi aga gwagabwene apa atugesye unhahanị jula, bo bāndu, fyo fịlundilo, fyo fịkolo,
66017016	kangi syo njobelo. Syope nimbēmbe kalōngo sịla gwasịbwene, pamopēne na kinyamāna, fyo fịsakumbengaga unhahanị jula, fisakundekaga mwene ịtolo, fịsakumfulaga imyenda, fịsakundyaga īnyama jake, kangi fisakunkosyaga numoto;
66017017	namanga Kyala asịbīkịle mụndụmbụla syabo, ukuti babōmbēge sịsyo ị̄nogwịne jūjo, bo bali nyịnogono sịmosyene, ko kuti bampege kinyamāna ubutwa bwabo, ukufịka papo gịsakwịsilaga amasyu ga Kyala.
66017018	Umwene unkị̄kulu uju gwalimbwene, ko kāja akakulūmba, aka kali nubulagilị pabatwa bā nkisu.
66018001	Panyuma pali sịsịsị, ndinkummbona ugwandumị ujūngi ịkusuluka ukufụma kumwanya, jo āli nāmaka amakulūmba;
66018002	alinkukimulịka ikị̄su nubukulūmba bwake. Po papo alinkukolela ilịsyu lya maka alinkuti: Agwịle, agwịle Babelị unkulūmba, ịpelịle ukuja butugalo bwa bāsētano; kangi ịpelịle ukuja bujo bwa mbepo inyāli, ịpelịle ukuja bujo bwa njunị syosa inyāli isị sịbengị̄gwe;
66018003	namanga ifịkolo fyosa fịnwịle ubwalwa bwa ngalalisị sya buhahanị bwake, kangi abatwa ba nkisu balogịlwe nagwe, bope bakakyụlụsị aba nkisu bị̄pelịle bakabị panōngwa ja bulyafyosa bwake.
66018004	Po papo ndinkupilika ilịsyu ilīngi lịkufuma kumwanya lịkuti: Amụsōkemo mmyake mwe bāndu bāngu, ukuti mụngalīlanịlaga nagwe īmbị̄bị syake, nukuti bungabāgaga ubutolwe ubu bụkummwịsila;
66018005	namanga īmbị̄bị syake sịlūndị̄le sịjịlekufịka na kumwanya; umwene Kyala asịkūmbwịke īmbị̄bị syake.
66018006	Amụnngomokesyege bo papo jope ābagomokesyaga, kangi mụnngomokesyege kabili pambōmbo syake; ikinwelo iki abakologị̄lemo, kyo mụnkologelēngemo kabili.
66018007	Bo mụmo ị̄tūkifyaga, kangi āli ndyafyosa, mo mụmo mụmpelege īngubilo nubusụlụmanịe. Namanga ịkujoba mụndụmbụla jake ịkuti: Ndugēsye papapa ne ntwa ne nkị̄kulu, ngaja mfwile, kangi ubusụlụmanịe ndisakububonamo sịku.
66018008	Panōngwa jijiji, ulufụ̄ndo lōsa lwịsakummwịsilaga kwịsịku limolyene, jo mbūngo īmbelabufwe, nubusụlụmanịe, ninjala; kangi isakukosigwaga numoto; namanga UNTWA Kyala uju ịkundōnga, jo gwa maka.
66018009	Abene abatwa ba nkisu aba balogwaga nagwe, nukulinda nagwe mbulyafyosa bwake, bo bịsakundililaga nukukụ̄ta, bo bịkulibona ilyosị lyake bo ịkupya;
66018010	bịsakwimaga pabutalị panōngwa ja lutēnde lwa kukubilwa kwake, bịsakutigi: Hītata! Hītata! Gwe kāja akakulūmba, Babelị gwe kāja kā maka! Buno ukulōngịgwa kwako kwịsịle ku sala jimojēne ịtolo.
66018011	Bope nabakyụlụsị bā nkisu bịsakundililaga nukukụ̄ta,
66018012	papo najumo ugwa kūla ifya mụngalaba syabo; ifịtwalo fya sahabu, na fesa, namabwe amapala, ninyēmba īmbala, nimyenda imyelụ imịtakanyịfụ, nimyenda imịfụbīfụ ubutị̄tu, nimyenda gya halịlị, nimyenda imịkesefụ, nutupịkị tōsa utwa lūma ulunụnụ, nutūndu tōsa utu tusongolị̄gwe ukufụma mmino ga sofụ, nutu tusongolị̄gwe ukufụma mmịpịkị imịpala, utwa kikuba ikyelu, nutwa fyela, nutwa mabwe ga malịmalị;
66018013	nifịlungo fya mfịndu ifị bịkuti kinamoni na amononi, nutwa kufụ̄kisya, ninyēmba īnụ̄nga, na lubanị, nubwalwa bwa māfị̄lu, ninyēmba sya mịsyunguti, nubufụ ubutịne, ninganụ, ning'ombe, ning'osị, nifalāsị, namagelētị, nabatumwa nimyojo gya bāndu.
66018014	Syope īseke sya mịpịkị isị umōjo gwako gwanyonywaga, sịjōngịle kumyako; tōsa utwa mafụta nutu tụkubikuka, tujongịle ịtolo kumyako, kangi najumo atịsakutwagamo sịku.
66018015	Abakyụlụsị ba tūndu tutūtu, aba bakabilaga muli jūjo, bịsakwimaga pabutalị panōngwa ja lutēnde lwa kukubilwa kwake,
66018016	bo bịkulila nukukụ̄ta fịjo, bịkuti: Hītata! Hītata! Gwe kāja kakulumba, gwe gwafwikịgwe imyenda imyelụ imịtakanyịfụ, nimịfụbifụ ubutị̄tu, nimịfụbifụ, gwe gwanosịgwe na sahabu nutubwe utupala, ninyāmbo īmbala;
66018017	namanga ku sala jimojēne ịtolo, ubukabị bwako bōsa bwịpelịle kisāme. Bōsa abendesyangalaba, nabendanjila, nābabōmbị ba mụngalaba, na bōsa aba ubukyụlụsị bwabo bwa mụnyanja,
66018018	balinkwịkịma pabutalị, balinkukụta bo balibwene ilyosị lyake bo ịkupya, balinkuti: Kali ko kāja kaliku aka kafwene nakāja akakulūmba aka?
66018019	Po papo balinkwinyambila ulufụ̄mbi kumịtu gyabo, balinkukōlela bo bikukụ̄ta nukulila fịjo, balinkuti: Hītata! Hītata! Gwe kāja kakulumba, mụno bōsa aba bali ningalaba mụnyanja, bakabilaga mbukabị bwake; ku sala jimojēne ịtolo gwịpelịle ukuja kisāme.
66018020	Gwe kị̄su kya kumwanya, na mwe bikemo, na mwe batumịgwa, na mwe bakụngụlụka, amụsekelege panōngwa jake, namanga Kyala anngomokịsye isị ababombelaga umwe.
66018021	Po papo ugwandumị jumo ugwa maka alinkupīmba ilị̄bwe ili lyaliti lwala ulukulūmba, alinkulisopa mụnyanja, alinkuti: Bo isakusopịgwaga bunobuno namaka Babelị akāja akakulūmba,
66018022	kangi atịsakwandisyamo ukuboneka. Akōgo ka bakubafisango, nabimbị, nabakubamalonge, nabakubangangabwịte, katịsakupilikịgwamo kangi mmyako, jope numfụndị gwa mbōmbo jōsa atịsakwagịgwamo kangi mmyako, kōpe nakōgo ka lwala katịsakupilikịgwamo mmyako;
66018023	lōpe nulumụlị lwa nyāle lutịsakumulịkamo kangi mmyako, lyope nịisyu lya mwegankị̄kulu nilya nkị̄kulu uju ịkwegịgwa, litịsakupilikịgwamo kangi; namanga abakyụlụsị bako bāli bo bakulūmba nkị̄su,
66018024	ubulosị bwako bwafịsofịfye ifịkolo fyosa; lyope nị̄lopa lya bakụngụlụka nilya bikemo, nilya aba bagogịgwe pakị̄su, lilinkuboneka mmyake.
66019001	Panyuma pali sịsịsị, ndinkupilika ukuti ịsyu ilịkulūmba lya fịlundilo fịfịngị kumwanya, lịkuti: Haleluja! Ubupokị nubukulūmba namaka, fyo fya ju Kyala gwitu;
66019002	papo ubulōngị bwake bwa nalolị kangi bugolofụ, namanga andongị̄le unkị̄kulu unhahanị unkulūmba, uju akyonangaga ikị̄su nubuhahani bwake; lyope nị̄lopa lya batumwa bāke, lyo anngomokịsye.
66019003	Abene balinkwandisya ulwa bubili balinkuti: Haleluja! Ilyosị lyake lịkufyuka kumwanya bwịla na bwịla ịtolo.
66019004	Po papo abakulu ba fịpanga amalōngo mabili na bāna (24) bala, pamopēne nifyumị fịna fịla, balinkwịtaga pāsi nukumbụngụlụkila Kyala, uju atugesye pakikota kya butwa, balinkuti: Amenị, Haleluja!
66019005	Po papo ilịsyu lilinkufụma kukikota kya butwa lilinkuti: Amụntụfyege Kyala gwitu, mwesa mwe batumwa bāke mwe mụkuntịla, mwe banāndi na mwe bakulūmba.
66019006	Kangi ndinkupilika ukuti ịsyu ilịkulūmba lya filundilo fịfịngị, lilinkufwana kōbela kwa misi ga mịngị, kangi lilinkufwana kulụndụma kwa njasị ija maka, lilinkuti: Haleluja! Namanga UNTWA Kyala gwitu, Umwenemaka gōsa, jo ịkulagila.
66019007	Ịsaga tusekelege, tulụlụtilege, kangi tumpege ubukulūmba; buno ubwegị bwa Kang'osị bwịsịle, jope nunkasị ịtendekị̄sye;
66019008	kangi ịtikisịgwe ukufwala imyenda imyelụ, imịtakanyịfụ, igi gịkung'alịka; namanga umwenda umwelụ ugu, syo mbōmbo sya bikemo īngolofụ.
66019009	Umwene alinkummbūla une alinkuti: Sịmbaga utigi: Basangalufụ aba babilikilịgwe kufị̄ndu fya pabwegị bwa Kang'osị. Kangi alinkummbūla alinkuti: Agā go masyu ga Kyala aga nalolị.
66019010	Po papo ndinkugwa nkyenị mmalundi gāke ndinkuti numbụngulụkilege. Umwene alinkumbula alinkuti: Gwandege, syo ungabombaga bo sịsịsị, buno nanịne ndi ntumwa nnịno ịtolo, pamopēne nabāmyinụ aba bikunsịsịmịkisya Jesụ. Umbụngụlụkilege ju Kyala, namanga ulusịsịmịkisyo lwa kunsịsịmịkisya Jesụ, jo mbepo gwa bukụngụlụka.
66019011	Kangi ndinkukubona kumwanya kwịgwịke; ndinkujibona īfalāsị īnyēlụ, na uju alị̄togịlepo papo, jo ājobịgwaga ukuja nsūbilịgwa kangi gwa nalolị; jo ịkulongela nukulwila ubwịte mbugolofụ.
66019012	Agene amāso gāke gali bo sị ndapi sya mōto; pantu po afwele īngiga sya butwa sị nyịngị; asịmbịgwe īngamụ iji najumo akajimanya, lolị jūjo mwene;
66019013	afwikịgwe unselekesye ugu gwajụbikịgwe mwịlopa, īngamụ jake jo ịsyu lya Kyala.
66019014	Fyope nifīlūndilo ifya bwịte ifya kumwanya filinkunkonga, bo fịtogịle pafalasị īnyēlụ; fyafwikịgwe imyenda imyelụ imịtakanyịfụ imịnụnụ.
66019015	Nkanwa mmyake mo lụkusoka ulūbo ulugị ulwa kufịgogela ifịkolo fyōsa; kangi isakufịtị̄maga ningịlị ja kyela, nukukikanyanga ikya kukamịlamo amāfị̄lu ga bukalale bwa ngalalisị sya Kyala, Umwenemaka gōsa.
66019016	Kangi panselekesye gwake na pakyima kyake asịmbịgwe īngamụ iji jịkuti: NTWA GWA BATWA, KANGI MALAFYALE GWA BANYAFYALE.
66019017	Po papo ndinkummbona ugwandumị jumo īmịle mwịsuba, ịkukōlela ilịsyu ilịkulūmba, ịkusibūla īnjunị syosa isị sịkupụlụlụka pakāti na pakāti mụmpālānga, ịkuti: Amwịsege mụbungānege pafị̄ndu ifịkulūmba fya Kyala;
66019018	ukuti mụlyege īnyama ja batwa ninyama ja balōngōsị ba bwịte, ninyama ja ba maka, ninyama ja fwalasị nija aba bịtogilepo, ninyama ja bāndu bōsa, abābuke, abatumwa, abanāndi nabakulūmba.
66019019	Po papo ndinkummbona kinyamāna pamopēne nabatwa ba nkisu, pamopēne nifīlūndilo fyabo ifya bwịte, babūngēne ukuti balwege ubwịte na uju ịtogịle pafalasị jila, nifīlūndilo fyake ifya bwịte.
66019020	Po papo kinyamāna alinkukoligwa pamopēne nunkụngụlụka gwake ugwa butụngulu, uju ābōmbaga ifị̄ka nkyenị mmyake, muli ifị ābasyobelāngamo abāndu aba balyambilịle ikimanyịlo kya kinyamāna, naba bakibụngụlụkilaga ikifwanị kyake. Bo babili bababa balinkutagịgwa abūmị ịtolo mụnyanja ja mōto, ugu gukwaka nikibịlịtị.
66019021	Lolị bōsa aba basyele balinkugogịgwa nulūbo lwa uju alị̄togịle pafalasị, ulu lwasōkaga nkanwa mmyake. Po papo īnjunị syosa sịlinkwịkuta īnyama jabo.
66020001	Po papo ndinkummbona ugwandumị ịkusụlụka ukufụma kumwanya, jo akōlị̄le ikị̄gulilo kya bwịna bwa ngolōngo, nunnyololo unnywamụ nkiboko kyake.
66020002	Alinkunkola nyị̄fwila jula, ju njokangulu, uju jo ju Mohesi kangi jo setano,
66020003	alinkumpịnya ifyinja elịfụ jumo (1,000); alinkuntāga mbwịna bwa ngolōngo, alinkwịgalako, nukubikapo ikikolekelo pamwanya, ko kuti angandisyaga ukufịsyoba ifịkolo fya bāndu, ukufịka apa fịsakumalikilaga ifyinja elịfụ jumo (1,000); panyuma po fịkuti abūlịgwege kukabalilo akanāndi ịtolo.
66020004	Po papo ndinkufịbona ifịkota fya butwa, aba batugesyepo bo bapēgịgwe ukuja balōngị; kangi ndinkugibona imyojo gya aba babolịgwe imịtu gyabo panōngwa ja kunsịsịmịkisya Jesụ, na panōngwa ja ịsyu lya Kyala, aba bākānaga ukubụngụlụka kwa kinyamāna na kukifwanị kyake, aba bakalyambilịle ikimanyịlo pafyenị fyabo na pamaboko gābo; bo balinkuja bumị ịtolo, balinkulagila pamopēne na Kilisịtị ifyinja elịfụ jumo (1,000).
66020005	Loli abafwe aba basyele bo balinkusịta nukuja bumị, ukufịka apa fịmalikilege ifyinja elịfụ jumo (1,000).
66020006	Uku ko kusyuka ukutasị. Jo nsangalufụ ịtolo kangi mwịkemo, uju ali nikijabo mbusyuka bwa kwanda, namanga jujuju jo ubufwe bwa bubili bukaja namaka pamyake; lolị bịsakujaga bapụ̄tị ba Kyala kangi ba Kilisịtị, bo bịsakulagilaga nagwe ifyinja fila elịfụ jumo (1,000).
66020007	Lelo bo fịmalịke ifyinja elịfụ jumo (1,000), po setano
66020008	ịsakwabuligwaga ukufụma mụnnyololo gwake; po ịsakusōkaga, ukwịsa kukufịsofya ifịkolo fyosa ifị fịli mụ̄ngụto syo ịna isya kị̄su, jo ju Gogị na Magogị; isakubabunganịkisyaga kubwịte, aba ubwịngị bwabo buli bo gu nsanga gwa kunyanja.
66020009	Po papo balinkufyuka pabwelefụ bwa kị̄su, balinkugasyembetelela amasasa ga bikemo nakāja akaganịgwa; lolị umōto gulinkusụlụka ukufụma kumwanya, gulinkubalya.
66020010	Jope numohesị uju ābasyobaga, alinkusopịgwa mụnyanja ja mōto nikibịlịtị, mụno ālịmo jope kinyamāna pamopēne nunkụngụlụka gwa butụngulu; bịsakufụndịgwaga bwịla na bwịla, pamụ̄sị napakilo.
66020011	Kangi ndinkukibona ikikota kya butwa ikikulumba ikyelu, ndinkummbona na uju atugesyepo; ikyene ikị̄su kya pāsi nikya kumwanya filinkumbopa, filinkusịta nukupaga napamo pabujo.
66020012	Po papo ndinkubabona abafwe, abakulūmba nabanāndi bīmịle nkyenị nkikota kya butwa; kangi ndinkwaga bakalata babalulị̄gwe, jope na kalata ujūngi abalulị̄gwe, uju jo kalata gwa bumị. Abēne abafwe balinkulongelịgwa muli isị syasị̄mbị̄gwe mwa bakalata, ukufwana nimbōmbo syābo.
66020013	Jope ninyanja jilinkubasakula abafwe aba bāli mụmo; bope ubufwe nubusyuka filinkubasakula aba bāli mụmo, balinkulongịgwa jumojumo ukufwāna nimbōmbo syake.
66020014	Po papo ubufwe nubusyuka filinkusopịgwa mụnyanja ja mōto; īnyanja ja mōto jijiji, bo bu bufwe bwa bubili.
66020015	Uju linga akāsimbigwēmo mwa kalata gwa būmị, jo alinkusopịgwa mụnyanja ja mōto.
66021001	Po papo ndinkukibona ikya kumwanya ikipya nikya pāsi ikipya, namanga ikya kumwanya ikitasị nikya pāsi ikitasị fyo fyājongile; jope ninyanja jilinkusịta nukujako kangi.
66021002	Kangi ndinkukabona akāja akị̄kemo, aka jo ju Jelụsalemụ umpya, kịkusụlụka ukufụma kumwanya kwa Kyala; kị̄tēndekị̄sye, kị̄nosīsye bo jo nkị̄kulu uju ịkubūka kunndume.
66021003	Po papo ndinkupilika ilịsyu ilịkulūmba lịkufuma kukikota kya butwa, lịkuti: Kēta, ubwịtūgalo bwa Kyala buli mbāndu; umwene ịkutūgalaga mmyābo, abene bo bịkujaga bāndu bāke; umwene Kyala jo ịkujaga nabo.
66021004	Ịsakubapyasilaga amāsosị gōsa, bope nubufwe nalinga bo busulumanịe, nalinga ko kukụ̄ta pamo ko kubaba fitịsakujangako kangi;
66021005	namanga n̄dasị syosa sịkīndịle. Umwene uju ịtūgēsye pakikota kya butwa jo alinkujoba alinkuti: Sịmbaga, buno amasyu aga go masubiligwa kangi gā nalolị.
66021006	Po papo alinkummbūla alinkuti: Sịmalị̄ke. Jo une ne Alfa jo une ne Omega; ne bwandilo kangi ne bumalikilo. Uju linga umị̄lwe, jo nisakunnwesyaga ịtolo amīsi aga gịkufụma mụnyị̄buko ja misi ga bumị.
66021007	Uju linga ịkwịpela ntolị, jo ịsakusịngilangapo sịsịsị, une nịsakujaga ne Kyala gwake, umwene jo ịkujaga mwanāngu.
66021008	Abēne lolị abōga, nabalosị, nāba bịkufibombela ifịfwanị, nabatūngulu bōsa ịtolo, bo ikijabo kyabo kịkujaga mụnjanja iji jịkwakā umōto nikibịlịtị, ubu bo bu bufwe bwa bubili.
66021009	Po papo alinkwị̄sa jumo mbāndumị bahāno na babili bala aba bākolịle inyāngabya ịhāno na ịbili isị syali nubutolwe buhāno na bubili bula ubwa bumalīkisyo, jo alinkujoba nanine alinkuti: ịsaga kuno, nikukunangisyaga unkịkulu uju ịkwegịgwa, unkasị gwa Kang'osi.
66021010	Po papo alinkumbimbila mwa Mbepo, alinkwakumbīka pakyamba ikikulumba ikitalị, alinkūnangisya akāja akị̄kemo Jelụsalemụ, bo kịkusụlụka ukufụma kumwanya kwa Kyala;
66021011	ko kāli nubukulūmba bwa Kyala, ukumụlika kwake kwali bo ilị̄bwe ilị̄pala, kwali bo ilị̄bwe lya jaspi, ili lili swē ịtolo bo ilịgalāsi;
66021012	kali nịmato ilịkulūmba kangi ilịtali, kāli nifịpata kalōngo na fịbili. Pafịpata po bālipo abāndumị kalōngo na babili, syope ningamụ syasị̄mbị̄gwe pāpo, isị fyo fịkolo fya bany'Ịsịlaelị kalōngo na fịbili.
66021013	Kulubafụ lwa kubusōkelo kāli nifịpata fịtatu, kulūlu kāli nifịpata fịtatu, kwịtōngo kāli nifịpata fịtatu, na kulubafụ lwa kubujōngelo kāli nifịpata fịtatu,
66021014	lyope nịmato lya kāja lyali ninyālo kalōngo na ịbili; panyālo sịsịsị po syasịmbịgwēpo īngamụ kalōngo na ịbili sya batumịgwa ba Kang'osị kalōngo na babili.
66021015	Umwene uju ājobaga nanịne, jo āli ningịlị ja sahabu ija kupimila, ko kuti akapimege akāja, nifịpata fyāke, nịmato lyake.
66021016	Akēne akāja kājēngị̄gwe mbubaga, ubatalị bwake bwafwene ịtolo nubwelēfu. Po papo alinkukapima akāja ningịlị jila, alinkwaga kali pa sịtatịja baelịfu kalōngo na babili (12,000) ubutalị, nubwelēfu nubutalị bwa kumwanya bwake,
66021017	fyāfwēne ịtolo. Kangi alinkupima ilịmato lyake, alinkwaga lili pafụtị imịa jimo namalongo mana na ịna (144) nkipimilo kya bāndu, iki ābōmbelaga ugwandumị.
66021018	Ilyene ilịmato lyo lyajengị̄gwe namabwe ga jaspi, akēne akāja ko kāli ka sahabu ntupu, kāli swē bo ilịgalāsi.
66021019	Isyene inyalo sya ịmato lya kāja syo syanosīgwe namabwe amapala aga fịkolo fị fịngị; ulwalo lwa kwanda lwali lwa jaspi, ulwa bubili lwali lwa safili, ulwa butatu lwali lwa kalịkedonị, ulwa buna lwali lwa sịmalịngịtị;
66021020	ulwa buhāno lwali lwa salịndoniki, ulwa ntandatu lwali lwa Sardioni, ulwa buhāno na bubili lwali lwa Krisoliti, ulwa lwele lwali lwa Berili, ulwa buhāno na buna lwali lwa Topasi, ulwa kalōngo lwali lwa Krisoplasi, ulwa kalōngo na lumo lwali lwa hiakinti, ulwa kalōngo na bubili lwali lwa Ametisti.
66021021	Ifyene ifịpata kalōngo na fịbili, fyāli nyāmbo īmbala kalōngo na ịbili; ikipata kimo kimo lwali lwambo lumo ulupala, gōpe numpulo gwa kāja āli jo sahabu ntupu, gwalangalaga bo ilịgalāsi.
66021022	Ndinkusị̄ta nukumbonamo Tempelị mụmo, namanga Tempelị gwake jo ju NTWA Kyala Umwenemaka gōsa, na ju Kang'osi.
66021023	Akēne akāja ko katịkulonda ukuti ilị̄suba numwesị fịbalege mụmo, namanga ubukulūmba bwa Kyala bụkukamulịka, kangi īnyāle jake jo ju Kang'osi.
66021024	Ifyēne ifịkolo fyosa fyo fịsakwendelaga ndumụlị lwake, bope nabatwa ba nkisu bịsakubutwalaga ubukulūmba bwabo mụmo.
66021025	Ifyene ifịpata fyake fyo fịtịsakwịgalịgwamo sịku pamụ̄sị, papo ikilo kyo kitịsakujangamo mụmo.
66021026	Kangi abene batịsakutwalaga mụmo ubukulūmba nulwimiko lwa fịkolo fyosa.
66021027	Nakamo akāndu akanyalị katịsakwịngilamo sịku mụmo, jope umpelakinyanyasị nuntungulu bātisakwịngilamo, lolị bene bābo basimbigwe mwa kalata gwa būmị gwa Kang'osi, bo bịsakwịngilaga,
66022001	Po papo alinkūnangisya ulwisi lwa misi ga bumị, ulu lụkubikuka bo ilịgalāsi, ulu lụkufụma nkikota kya butwa kya Kyala, nikya Kang'osị.
66022002	Pakāti na pakāti pampūlo gwake, pāmbali palwisi ịsīlya ili na ịsīlya lila, gwalipo umpịkị gwa būmị, ugu gwapaga īseke kalōngo na ịbili, Mmwesị gumogumo gwapāngamo kamo; agene amānị ga mpịkị gula, gāli ga kufịgangulila ifịkolo fyōsa,
66022003	Nakamo akāndu akagụnịgwa katịsakujangamo mụmo. Ikyene ikikota kya butwa ikya Kyala nikya Kang'osi, kyo kịsakujaga mụmo; abene abatumwa bāke bo bịsakumbombelaga jūjo;
66022004	bịsakuketanaga nagwe, jope ningamụ jake jịsakujaga pafyēni fyābo.
66022005	Ikyene ikilo kitịsakujangapo kangi, abene bakafụmbwamo nulumụlị lwa nyāle, pamo ulwa ịsuba, namanga UNTWA Kyala jo ịsakubamụlikaga, bịsakujaga balagilị na kubusịtakumalika sịku na sịku.
66022006	Po papo alinkummbūla alinkuti: Amasyu aga masubiligwa kangi ga nalolị; umwene UNTWA Kyala, umwenenasyo mbepo sya bakụngụlụka, jo ālintumịle ugwandumị gwake kukubanāngisya abatumwa bāke isị fịkuti sị̄sege nakalīnga.
66022007	Keta, ndịkuhāba ukwịsa; nsangalufu uju linga ịkugakola amasyu ga bukụngụlụka aga mwa kalata uju.
66022008	Jo une ne Yohani, ne nasịpilīke nukusịkēta syosa sịsịsị. Lelo bo nsịpilị̄ke nukusịkēta, po ndinkugwa pāsi nukubụngụlụka nkyenị mmalundi ga gwandumị, uju ālīnāngị̄sye sịsịsị.
66022009	Umwene alinkummbūla alinkuti: Gwandege, syo ungabombaga sịsịsị, buno nanịne ndi ntumwa nnịno ịtolo, kangi ndi ntumwa mwịnābo gwa aba bịkugakola amasyu ga mwa kalata jujuju; umbụngụlụkilege ju Kyala.
66022010	Po papo alinkummbūla alinkuti: Ungagakolekelaga amasyu ga bukụngụlụka aga mwa kalata uju; namanga akabalilo kasegelị̄le.
66022011	Ndeke umbombambịbị abōmbēge ububị̄bị bwāke, jope nunnyalị ndeke abōmbēge inyāli syake, jope nungolofu ndeke abōmbēge isya bugolofụ bwāke, numwịkemo ndeke abōmbēge sị sya bwịkemo bwake.
66022012	Keta, ndịkuhāba ukwịsa; fyope nifịhombigwa fyangu ndi nafyo, ifya kunhōmba umụ̄ndu gwesa, ukufwana nimbōmbo jake.
66022013	Jo une ne Alfa, jo une ne Omega, ne ntasị kangi ne gwa kūsụlo, ne bwandilo kangi ne bumalikilo.
66022014	Basangalufụ aba bịkusụka imyenda gyabo, ukuti babagilege ukubuka pampịkị gwa bumị nukuti bendelege mfịpata ukwịngila nkāja.
66022015	Pānja po balịpo aba bị̄pelịle mbwa ịtolo, nabalosị, na bahahanị, nabagogị, naba bikufịbombela ifịfwanị, na gwesa uju abuganịle ubutūngulu kangi ịkububomba.
66022016	Jo une Jesụ, ne nuntumile ugwandumị gwangu, ugwa kubasịsịmikisya umwe syosa sịsịsị mfipanga; jo une ne Nsị kangi ne lujụ̄ngụ lwa Ndabịtị, jo une ne Kipandabusịku, ne lutondwa ulwelụ.
66022017	Umwene Mbepo na ju nsịngilịgwa bịkuti: Ịsaga! Jope na uju ịkupilika ātigi: Ịsaga! Jope na uju linga umị̄lwe, jo ị̄sege, na uju linga ịganịle, jo ị̄sege, egege ịtolo amīsi amapelabūmị.
66022018	Nikunsịsịmikisya gwesa uju ịkugapilika amasyụ ga bukụngụlụka, aga mwa kalata jujuju, nịkuti: Uju linga ịkongelapo sịmo pali sịsịsị, jo Kyala ịsakummongelangapo ulufụ̄ndo lōsa
66022019	ulu lusị̄mbị̄gwe mwa kalata jujuju. Kangi na uju ịkusosyapo sịmo mmasyụ ga kalata gwa bukụngụlụka bububu, jo Kyala ịsakukisosyangamo ikijabo kyake mụmpịkị gwa bumị, na nkāja akị̄kemo, ifị fịsịmbịgwe mwa kalata jujuju.
66022020	Umwene uju ikusịsịsịmikisya sịsịsị, jo ikuti: Ena, ngwịsa ndịkuhāba. Amenị! Ịsaga gwe NTWA Jesụ.
66022021	Ilị̄pyana lya NTWA Jesụ lijege nanụmwe mwesa. a7:65 Ulịmụ na Tumịmụ: --------------- ------------------------------------------------------------ --------------- ------------------------------------------------------------
