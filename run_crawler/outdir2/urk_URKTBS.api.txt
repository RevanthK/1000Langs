40001001	ซูรัจ บือแนฮ นะ เยซู คริด นู ฌาดี บือแนฮ นะ ราฌา ดาวิด     นู ฌาดี บือแนฮ นะ อับราฮัม.
40001002	อับราฮัม     ญา บือเลฮ นานะ นู ปือนามา จะ     อีซัก. อีซัก     ญา บือเลฮ นานะ นู ปือนามา จะ     ยาโกบ. ยาโกบ     ญา บือเลฮ นานะ นู ปือนามา จะ     ยูดา     ฌางัน ลูมอฮ อาดี-บราดี นะ ญา.
40001003	ยูดา     ญา บือเลฮ นานะ นู ปือนามา จะ     เปเรด ฌางัน เซรา     นู มะ เดะ กูญา ปือนามา จะ     ทามา. เปเรด     ญา บือเลฮ นานะ นู ปือนามา จะ     เฮซะโรน. เฮซะโรน     ญา บือเลฮ นานะ นู ปือนามา จะ     ราม.
40001004	ราม     ญา บือเลฮ นานะ นู ปือนามา จะ     อะมีนาดับ. อะมีนาดับ     ญา บือเลฮ นานะ นู ปือนามา จะ     นาโซน. นาโซน     ญา บือเลฮ นานะ นู ปือนามา จะ     ซันโมน.
40001005	ซันโมน     ญา บือเลฮ นานะ นู ปือนามา จะ     โบอัด     นู มะ เดะ ญา ปือนามา จะ     ราฮับ. โบอัด     ญา บือเลฮ นานะ นู ปือนามา จะ     โอเบด     นู มะ เดะ ญา ปือนามา จะ     รูด. โอเบด     ญา บือเลฮ นานะ นู ปือนามา จะ     เจซี.
40001006	เจซี     ญา บือเลฮ นานะ นู ปือนามา จะ     ดาวิด     นู ฌาดี ราฌา. ราฌา ดาวิด     ญา บือเลฮ นานะ นู ปือนามา จะ     ซะโลโม นู มะ เดะ ญา     ดูลู ฌาดี บีนี นะ อูรียา.
40001007	ซะโลโม     ญา บือเลฮ นานะ นู ปือนามา จะ     เรโฮโบอัม. เรโฮโบอัม     ญา บือเลฮ นานะ นู ปือนามา จะ     อาบียา. อาบียา     ญา บือเลฮ นานะ นู ปือนามา จะ     อาซา.
40001008	อาซา     ญา บือเลฮ นานะ นู ปือนามา จะ     เยโฮซาฟัด. เยโฮซาฟัด     ญา บือเลฮ นานะ นู ปือนามา จะ     โยรัม. โยรัม     ญา บือเลฮ นานะ นู ปือนามา จะ     อูซียา.
40001009	อูซียา     ญา บือเลฮ นานะ นู ปือนามา จะ     โยทัม. โยทัม     ญา บือเลฮ นานะ นู ปือนามา จะ     อาฮัด. อาฮัด     ญา บือเลฮ นานะ นู ปือนามา จะ     เฮเซคียา.
40001010	เฮเซคียา     ญา บือเลฮ นานะ นู ปือนามา จะ     มานาเซฮ. มานาเซฮ     ญา บือเลฮ นานะ นู ปือนามา จะ     อาโมน. อาโมน     ญา บือเลฮ นานะ นู ปือนามา จะ     โยซียา.
40001011	โยซียา     ญา บือเลฮ นานะ นู ปือนามา จะ     เยโคนียา ฌางัน ลูมอฮ อาดี เดะ ญา     เดะ วะตู กูญา กือนา บาวา บือปี ฌาดี ฮามา     เดะ นังฆรี บาบิโลน.
40001012	ลือปัซ เดะ กูญา กือนา บาวา บือปี     กะ นังฆรี บาบิโลน ดัฮ     เยโคนียา     ญา บือเลฮ นานะ นู ปือนามา จะ     ซาลาทีเอน. ซาลาทีเอน     ญา บือเลฮ นานะ นู ปือนามา จะ     เซรูบาเบน.
40001013	เซรูบาเบน     ญา บือเลฮ นานะ นู ปือนามา จะ     อาบียุด. อาบียุด     ญา บือเลฮ นานะ นู ปือนามา จะ     เอลียาคิม. เอลียาคิม     ญา บือเลฮ นานะ นู ปือนามา จะ     อาซอ.
40001014	อาซอ     ญา บือเลฮ นานะ นู ปือนามา จะ     ซาโดก. ซาโดก     ญา บือเลฮ นานะ นู ปือนามา จะ     อาคิม. อาคิม     ญา บือเลฮ นานะ นู ปือนามา จะ     เอลียุด.
40001015	เอลียุด     ญา บือเลฮ นานะ นู ปือนามา จะ     เอเลอาซา. เอเลอาซา     ญา บือเลฮ นานะ นู ปือนามา จะ     มัดทัน. มัดทัน     ญา บือเลฮ นานะ นู ปือนามา จะ     ยาโกบ.
40001016	ยาโกบ     ญา บือเลฮ นานะ นู ปือนามา จะ     โยเซบ     นู ฌาดี ลากี นะ มารียา. มารียา อีนี     ญา บือเลฮ นานะ ปือนามา จะ     เยซู     นู กือนา บลาโลก จะ     ราฌา นู บรี ซือลามัจ เตอ.
40001017	กะฆีเตอ     ตะเดะ อับราฮัม ตือดะ รอจ กะ ดาวิด     อาดา บือแนฮ ซือมูฮา     ปัจ-บือลัซ อูรัก. ตะเดะ ดาวิด     ตือดะ นู กูญา กือนา บาวา บือปี     กะ นังฆรี บาบิโลน     อาดา บือแนฮ ซือมูฮา     ปัจ-บือลัซ อูรัก. ตะเดะ กูญา กือนา บาวา บือปี กะ นังฆรี บาบิโลน     ตือดะ ราฌา นู บรี ซือลามัจ อีตู มาแรฮ     อาดา บือแนฮ ซือมูฮา     ปัจ-บือลัซ อูรัก.
40001018	ลาฆู เยซู คริด     ราฌา นู บรี ซือลามัจ นู ญา มาแรฮ ดูโดะ เดะ อาปี     ฌาดี กะฆีนี. อาดา มารียา เอด เดะ ญา     ญา บือตูนัง ฌางัน โยเซบ ดัฮ. ตาปี ตานา ดูวา อูรัก อีตู     เตด ดือละ บือซามา ลาฆี     ลีฮัจ จะ     ซือมืองัจ นะ ตูฮัด     บูวัจ ลาฆู มือฆัฮ     บรี มารียา บือโปรจ.
40001019	โยเซบ     ตูนัง นะ ญา     ญา เลอ     ฌาดี ซือมียา บาฌิ-ตือปัจ. ญา กีรา นะ กรัจ ตูนัง ซืองะๆ     ตีเมา บรี มารียา จือและ.
40001020	ตานา โยเซบ ตืองัฮ อีงัจ ลาฆู อีตู     ลีฮัจ เลอ     ญา ตือลีนา     มีปี ลีฮัจ     บือฆารี ฮูลู-บาลัก นะ ตูฮัด ซืออูรัก มาแรฮ     มือเลา จะ     "โยเซบ เออ     อานะ-กือมอน นะ ราฌา ดาวิด เออ. ฌางัน ตาโกจ เลอ     นู นะ ซาโมจ มารียา มาแรฮ ฌาดี บีนี นะ เกา. กรานา ซือมืองัจ นะ ตูฮัด เลอ     บูวัจ ลาฆู มือฆัฮ ดัฮ     บรี ญา บือโปรจ.
40001021	มารียา     ญา นะ ดูโดะ เดะ อาปี     ฌาดี นานะ กีลากี. เกา กือนา ตืองะ นามา นะ ญา จะ     เยซู. กรานา ญา เลอ     ญา นู นะ ตูโลก ลูมอฮ ซือมียา นะ ญา     บรี ลือปัซ เดะ ดูซา นะ กูญา." ญา จะ.
40001022	ลามา ดูลู     ตูฮัด เดะ อาตัซ     บือเลฮ ซูโรฮ ซือมียา ตูโดฮ ซืออูรัก     มือเลา ตูโดฮ ลาฆู โซะ ฮึลด. ลาฆู นะ มารียา อีนี ฌาดี ดัฮ     บีดา นะ บูวัจ บรี รือมัก     บือกะ ปือมือเลา ตูโดฮ อีตู     นู จะ
40001023	"ลีฮัจ เลอ     อาดา ราดารา ซืออูรัก นะ บือโปรจ     นะ ดูโดะ เดะ อาปี     นานะ กีลากี. กูญา นะ ตืองะ ปือนามา กะ ญา จะ     อิมมานูเอน." ฌาดี-จะ     ตูฮัด เดะ อาตัซ ดูโดะ ฌางัน กีตา.
40001024	ตานา โยเซบ ดาฮานี ดัฮ     ญา บูวัจ ตูโรจ กะ ปือมือซัด นะ ฮูลู-บาลัก นะ ตูฮัด. ญา ซาโมจ มารียา มาแรฮ ฌาดี บีนี นะ ญา
40001025	ตาปี กูญา ดูวา อูรัก เตด ดือละ บือซามา     ตือดะ มารียา ดูโดะ เดะ อาปี นานะ กีลากี ดัฮ. กะฆีเตอ     โยเซบ ตืองะ นามา นะ นานะ อีตู จะ     เยซู.
40002001	ตานา เยซู ดูโดะ เดะ อาปี     เดะ ตูโปะ เบดเลเฮม     โซะ นังฆรี ยูเดีย     เฮโรด ญา ฌาดี ราฌา เดะ นังฆรี อีตู. ลีฮัจ เลอ     อาดา ลูมอฮ ซือมียา ปานัย     มาแรฮ ดาตัก โซะ ตีมอยํ     มาแรฮ รอจ กะ นังฆรี เยรูซาเลม
40002002	ตาญา จะ     "เปะ ดีฮา เลอ     นานะ นู ดูโดะ เดะ อาปี     ฌาดี ราฌา บักซา ยิว? กามี ลีฮัจ บีตัก นะ ญา     ญาแญะ โซะ ตีมอยํ ดัฮ. กะฆีเตอ     กามี ปาคัจ มาแรฮ     นะ มือญือมัฮ กะ ญา เลอ."กูญา จะ.
40002003	ตานา ราฌา เฮโรด ดืองัยํ ลาฆู กะฆีเตอ ดัฮ     ญา ฆาโดฮ-ฮาตี บาญะ. โกะ ลูมอฮ ซือมียา เดะ นังฆรี เยรูซาเลม     ปาคัจ ตูโรจ ฆาโดฮ-ฮาตี ซามา.
40002004	ราฌา เฮโรด บลาโลก โกะ ลูมอฮ ซามี ซัยํ-บือซัยํ     ฌางัน โกะ ลูมอฮ ซือมียา อาฌัยํ ลาฆู ปือมือซัด นะ ตูฮัด มาแรฮ บือมุน บือกีรา. ญา ตาญา จะ     " ราฌา นู บรี ซือลามัจ เตอ     ญา นะ ดูโดะ เดะ อาปี เปะ ดีฮา?"
40002005	กะฆีเตอ     โกะ ลูมอฮ อีตู ตีกัฮ กะ ญา จะ     "ญา นะ ดูโดะ เดะ อาปี     เดะ ตูโปะ เบดเลเฮม     นังฆรี ยูเดีย. กรานา อาดา ซือมียา ตูโดฮ ลาฆู นะ ตูฮัด     ซืออูรัก     นู ฆาแรฮ ดัฮ จะ
40002006	'โอ ตูโปะ เบดเลเฮม     เดะ โซะ นังฆรี ยูเดีย เออ โบะ เกา เตด ฌาดี ตูโปะ นู ดือมิ เดะ กาวัด เตอ เดะ มาตา นะ ลูมอฮ ซือมียา บือบือลา นังฆรี ยูเดีย. กรานา อาดา ซือมียา ซืออูรัก     นู นะ ตรือเบะ เดะ เกา เตอ     ญา เลอ     นู นะ บือบือลา อิซราเอน     บักซา นะ กู.' ตูฮัด ญา จะ."
40002007	กะฆีเตอ     ราฌา เฮโรด     ญา จูรี บลาโลก ลูมอฮ ซือมียา ปานัย อีตู มาแรฮ     ตาญา ลาฆู ฌือแนฮๆ จะ     "กาเญา ลีฮัจ บีตัก อีตู     ตรือเบะ ญาแญะ     วะตู ดีฮา?"
40002008	กะฆีเตอ     ญา บรี ลูมอฮ อีตู ปี     กะ ตูโปะ เบดเลเฮม     ปือซัด จะ     "ปี มือโซะ ตาญา ปาซัน นานะ ดือมิ อีตู เลอ. ดาปัจ ดัฮ     บาลิ มาแรฮ     มือญาเระ บรี กะ กู ตาฮู     บีดา กู นะ ปี มือญือมัฮ กะ นานะ ดือมิ อีตู ฌูฆา เลอ." ญา จะ.
40002009	ลูมอฮ ซือมียา ปานัย     กูญา ปี ตูโรจ กะ ปือมือซัด นะ ราฌา. ลีฮัจ เลอ     บีตัก อีตู     บีตัก นู กูญา ลีฮัจ โซะ ตีมอยํ ซีงี เตอ     ญา ปี โซะ ฮึลด กูญา     มาแรฮ บราดู     เดะ อาตัซ ตือปัจ นานะ ดือมิ ดูโดะ.
40002010	ตานา ลีฮัจ บีตัก อีตู ดัฮ     กูญา ซูกา-ฮาตี บาญะ ซูโงฮ เลอ.
40002011	กะฆีเตอ     กูญา มาโซะ ปี กะ ดาลับ รูมัฮ อีตู     ดาปัจ นานะ ดือมิ     ฌางัน มารียา     มะ เดะ ญา. กูญา ปาคัจ ตือมะ มือญือมัฮ กะ นานะ ดือมิ อีตู. กูญา บูกา ปือตี นะ กูญา     อาเมด กลือกะ นู บรือฆา มาแรฮ     มือญือมัฮ กะ นานะ ดือมิ. อาดา มัซ     อาดา กือมียัน     อาดา มีญะ บาวู มดยอบ กูญา มือญือมัฮ กะ ญา.
40002012	ลือปัซ อีตู     ลูมอฮ ซือมียา ปานัย     กูญา ตือลีนา มีปี     ดืองัยํ ลาฆู ปรีงัจ กะ กูญา     ตีเมา บรี กูญา บาลิ ปี ดาปัจ ราฌา เฮโรด เลอ. กะฆีเตอ     กูญา บาลิ กะ นังฆรี นะ กูญา     ปี กะ ฌาลัด อาซิก.
40002013	ตานา ลูมอฮ ซือมียา ปานัย ปี ดัฮ     ลีฮัจ เลอ     อาดา ฮูลู-บาลัก นะ ตูฮัด     ญา ปลีฮัจ กะ โยเซบ เดะ ลาฆู มีปี     มือญาเระ จะ     "บีกัซ เลอ. บาวา นานะ ดือมิ     ฌางัน มะ เดะ ญา     ลารี ปี กะ นังฆรี อียิบ. ดูโดะ นาตี เปะ อีตู     ตือดะ กู นะ จาเระ ซือกาลี ปูลัก. กรานา-จะ     ราฌา เฮโรด นะ ซารี นานะ ดือมิ อีนี     บีดา นะ บูนอฮ ญา บูวัก." ญา จะ.
40002014	กะฆีเตอ     มาลับ อีตู     โยเซบ บีกัซ     บาวา นานะ ดือมิ     ฌางัน มะ เดะ ญา     บือปี กะ นังฆรี อียิบ.
40002015	กูญา ดูโดะ เปะ อีตู     ตือดะ ราฌา เฮโรด มาตี ดัฮ     บีดา นะ ฌาดี รือมัก     บือกะ ปือมือเลา นะ ตูฮัด     นู ญา บรี ซือมียา ตูโดฮ มือเลา ดูลู จะ "กู บลาโลก นานะ นะ กู     บรี ตรือเบะ เดะ นังฆรี อียิบ."
40002016	ตานา ราฌา เฮโรด ลีฮัจ จะ     ลูมอฮ ซือมียา ปานัย อีตู     กูญา ตีปู ญา     ญา โปด     มูซัยํ โตระ. ญา ซูโรฮ ซือมียา ปี กะ ตูโปะ เบดเลเฮม     ปี กะ ตูโปะ ปิกดาปิก ซามา     บรี กูญา ปี บูนอฮ โกะ นานะ กีลากี ซือมูฮา     ตะเดะ ดูวา ตาโฮด ตูโรด มาแรฮ     บือกะ วะตู นู ญา บือเลฮ ตาฮู เดะ ลูมอฮ ซือมียา ปานัย.
40002017	วะตู อีตู     ฌาดี รือมัก ดัฮ     บือกะ ปือมือเลา นู เยเรมี ซือมียา ตูโดฮ ลาฆู นะ ตูฮัด บือเลฮ มือเลา จะ
40002018	"เดะ ตูโปะ รามา อาดา ซูวารา ซือมียา มือนาแงฮ     บือปาโตด บาญะ. นีบีนี ราเชน เตอ     ญา มือนาแงฮ     กรานา ลูมอฮ นานะ นะ ญา. ญา ตีเมา นะ บรี ซาปา ปูโฌะ ญา     กรานา โกะ นานะ อีตู     ฮอย ดัฮ เลอ." ญา จะ.
40002019	ตานา ราฌา เฮโรด มาตี ดัฮ     ลีฮัจ เลอ     อาดา ฮูลู-บาลัก นะ ตูฮัด ปลีฮัจ กะ โยเซบ เดะ ลาฆู มีปี     เดะ นังฆรี อียิบ
40002020	มือเลา จะ     "บีกัซ เลอ. บาวา นานะ ดือมิ     ฌางัน มะ เดะ ญา     ตรือเบะ ปี กะ นังฆรี อิซราเอน เลอ. กรานา โกะ ซือมียา นู นะ บูนอฮ นานะ ดือมิ เตอ     กูญา มาตี ดัฮ." ญา จะ.
40002021	กะฆีเตอ     โยเซบ ญา บีกัซ     ญา บาวา นานะ ดือมิ     ฌางัน มะ เดะ ญา     บือปี กะ นังฆรี อิซราเอน.
40002022	ตานา โยเซบ ดืองัยํ จะ     อาเคเลา ฌาดี ราฌา เดะ นังฆรี ยูเดีย     ฆาตี เฮโรด     อาโปก เดะ ญา เตอ     ญา ตาโกจ นะ ปี โซะ อีตู เลอ. ตานา ญา มีปี     ฌาดี ลาฆู ปรีงัจ กะ ญา เตอ     ญา ลาลู ปี กะ โซะ นังฆรี ฆาลิลี.
40002023	ญา ปี ดูโดะ     เดะ ตูโปะ นาซาเรด. กะฆีนี     ฌาดี รือมัก ดัฮ     บือกะ ปือมือเลา นะ โกะ ซือมียา ตูโดฮ ลาฆู นะ ตูฮัด นู บือเลฮ มือเลา จะ     กูญา นะ บลาโลก ซือมียา อีตู จะ     อูรัก นาซาเรด เลอ.
40003001	กาลา อีตู     อาดา โยฮัน นู บรี ลาฆู ซือลับ เดะ อาเย เตอ     ญา มาแรฮ รอจ กะ ปาดัก ตานัฮ ตูโฮยํ นู ลือฆา     เดะ นังฆรี ยูเดีย
40003002	มือญาเระ จะ     "กือนา บราเลฮ-ฮาตี เลอ     ซาเบะ-จะ     เตด ลามา ลาฆี     ตูฮัด เดะ อาตัซ นะ มาแรฮ ฌาดี ราฌา นะ บือบือลา อูมัจ-ซือมียา ดัฮ เลอ."
40003003	ปาซัน โยฮัน อีนี เลอ     อิซายา ซือมียา ตูโดฮ ลาฆู นะ ตูฮัด     บือเลฮ ตูโดฮ     มือเลา จะ "อาดา ซูวารา ซือมียา บือซูระ     เดะ ปาดัก ตานัฮ ตูโฮยํ นู ลือฆา     มือเลา จะ     กือนา ซียะ ฌาลัด บรี ซุจ     บีดา ตูฮัด นะ มาแรฮ เลอ. กือนา บือกรือฌา ฌาลัด นะ ญา     บรี รือมัก ปี เลอ."     ญา จะ.
40003004	กาเยด บาฌู นะ โยฮัน     บูวัจ ฌางัน บูลู อูตัยํ. ญา อาดา กูเละ บือนาตัก     ฌาดี ตาลี ปีงัก นะ ญา. ญา มากัด โกะ บลาลัก ฌางัน อาเย มีซัด มาทู.
40003005	วะตู อีตู     อาดา ลูมอฮ ซือมียา     ดาตัก เดะ นังฆรี เยรูซาเลม     เดะ นังฆรี ยูเดีย ราตา     เดะ โซะ บีดิก ซูงัย จอแดน ราตา เตอ     กูญา ปาคัจ ตรือเบะ ปี ซารี โยฮัน ซือมูฮา.
40003006	กูญา ซาโงะ ลาฆู ดูซา นะ กูญา. กะฆีเตอ     โยฮัน บูวัจ บรี กูญา ซาโมจ     ลาฆู ซือลับ เดะ อาเย เดะ ซูงัย จอแดน.
40003007	โยฮัน ลีฮัจ บือฆารี ลูมอฮ ฟาริซี ฌางัน ลูมอฮ ซะดูซี มาแรฮ บาญะ     บีดา นะ ซาโมจ ลาฆู ซือลับ เดะ อาเย. กะฆีเตอ     ญา มือเลา ฌางัน กูญา จะ     "กาเญา บักซา อูลัยํ ฌาฮัจ เลอ. ซาปา บือเลฮ ปรีงัจ กะ กาเญา     บรี กาเญา ลารี บูวัก     เดะ ลาฆู นู ตูฮัด นะ มูซัยํ กรัจ ฮูโกบ เตอ?
40003008	กะฆีเตอ     กะ กาเญา บราเลฮ-ฮาตี ซูโงฮ ดัฮ เตอ     กือนา ปลีฮัจ เดะ ลาฆู ปือบูวัจ นะ กาเญา เลอ     ซือรูปา ปูโฮด กายู นู บือบูวัฮ บาฌิ.
40003009	ฌางัน อีงัจ มือเลา เดะ ฮาตี จะ     'กีตา อาดา อับราฮัม ฌาดี อาโปก เลอ.' ซาเบะ กู มือญาเระ กะ กาเญา จะ     ตูฮัด เดะ อาตัซ ญา นะ บูวัจ บรี โกะ บีฌี บาตู อีนี     ฌาดี นานะ นะ อับราฮัม บือเลฮ.
40003010	วะตู อีนี     กาเญา ซือรูปา โกะ ปูโฮด กายู     นู อาดา กาปะ ตืองะ เดะ ปรือดู เตอ. ราตา ปูโฮด     นู บือบูวัฮ เตด บาฌิ     นะ กือนา ตือบัก     บูวัก ตูนู เดะ อาปี เลอ.
40003011	โซะ กู นี     กู บูวัจ บรี กาเญา ซือลับ เดะ อาเย     บีดา นะ บรี ลีฮัจ     นู กาเญา บราเลฮ-ฮาตี ดัฮ. ตาปี อาดา ซือมียา ซืออูรัก นะ มาแรฮ เดะ บลากัก กู เตอ     ญา เลอ     นู มือฆัฮ ลือเบฮ เดะ กู. ปะตาปะ นะ ญา โปด     กู เตด บือฆูนา นะ บาวา เลอ. ซือมียา อีตู เลอ     ญา นะ บูวัจ บรี กาเญา     ซือรูปา ซือลับ เดะ ซือมืองัจ นะ ตูฮัด เตอ     ซือลับ เดะ อาปี ฌูฆา เลอ.
40003012	ซือมียา อีตู     ญา อาดา ปือญูเดาะ เดะ ตางัน นะ ญา     บีดา นะ ซูเดาะ ปาดี. ญา นะ บูวัจ บรี ลามัน ปาดี นะ ญา จรัฮ บาฌิ. โกะ บรัซ นะ ญา เตอ     ญา นะ ตาโรฮ เดะ ดาเงา. ตาปี กูเละ ปาดี อีตู     ญา นะ ตูนู เดะ อาปี     นู เตด ดือละ ปาดับ ลาลู เลอ." โยฮัน ญา จะ.
40003013	วะตู อีตู     เยซู มาแรฮ ดาตัก เดะ นังฆรี ฆาลิลี     ซารี โยฮัน เดะ ซูงัย จอแดน     บีดา นะ ซาโมจ ลาฆู ซือลับ เดะ อาเย     เดะ โยฮัน เตอ.
40003014	ตาปี โยฮัน     ญา นะ บลารัก กะ เยซู     มือเลา จะ     "กู ฆาโดฮ นะ ซาโมจ ลาฆู ซือลับ เดะ เกา เลอ. ตาปี เกา ฆามะ นะ มาแรฮ ซาโมจ เดะ กู เฆอ?"
40003015	ตาปี เยซู ตีกัฮ กะ ญา จะ     "วะตู อีนี     เกา กือนา บูวัจ เลอ. บือฆูนา เลอ     นู กีตา นะ บูวัจ ลาฆู บาฌิ-ตือปัจ     ราตา ลาฆู."     กะฆีเตอ     โยฮัน ญา บรี กะ ญา ดัฮ.
40003016	ตานา เยซู ซาโมจ ลาฆู ซือลับ เดะ อาเย ดัฮ     ญา ญาแญะ เดะ อาเย ดัดดัด. ลีฮัจ เลอ     ลาแงะ ตือบูกา ดัฮ. เยซู ลีฮัจ ซือมืองัจ นะ ตูฮัด     ซือรูปา บูโรก ปาตี     ตูโรด มาแรฮ มืองาตอจ เดะ อาตัซ ญา.
40003017	ลีฮัจ เลอ     อาดา ซูวารา นะ ตูฮัด     ดาตัก เดะ ลาแงะ     มือเลา จะ     "ซือมียา อีนี เลอ     ฌาดี นานะ นะ กู     นู กู ซายัก. กู ซูกา-ฮาตี กะ ญา     บาญะ เลอ." ญา จะ.
40004001	ลือปัซ อีตู     ซือมืองัจ นะ ตูฮัด บาวา เยซู บือปี     กะ ปาดัก ตานัฮ ตูโฮยํ นู ลือฆา     บีดา กือปาลา ฮาตู ซีตัด นะ บาอาฌะ ญา บรี บูวัจ ซาลัฮ.
40004002	กือมูฮา ปัจ-ปูโลฮ อารี     ปัจ-ปูโลฮ มาลับ     นู เยซู ญา บือตาฮัด บารัก มากัด. ลือปัซ อีตู     ญา ลาปัยํ โตระ.
40004003	กะฆีเตอ     ฮาตู นู บาอาฌะ ซีงี     มาแรฮ มือเลา ฌางัน ญา จะ     "ดัฮ เกา ฌาดี นานะ นะ ตูฮัด ซูโงฮ เตอ     เกา กือนา ปือซัด     บรี โกะ บาตู อีนี ฌาดี ตือโปก โรตี เลอ."
40004004	ตาปี เยซู ตีกัฮ กะ ญา จะ     " ซูรัจ ปือมือเลา นะ ตูฮัด มือเลา จะ 'นู โกะ ซือมียา นะ ฮีโดะ เตอ     บูกัด ซา ซือบารัก มากัด เลอ. ตาปี ญา นะ ฮีโดะ     กรานา ราตา ปือมือเลา นู ตรือเบะ เดะ มูโลจ นะ ตูฮัด เดะ อาตัซ เลอ.' ญา จะ."
40004005	กะฆีเตอ     ฮาตู ซีตัด บาวา เยซู บือปี     กะ นังฆรี เยรูซาเลม นู บาฌิ บือซรี     บรี ญา บือดีรี     เดะ อาตัซ กือมูโบก นู ตีงี     เดะ รูมัฮ มือญือมัฮ ตูฮัด.
40004006	ญา มือเลา ฌางัน เยซู จะ     "ดัฮ เกา ฌาดี นานะ นะ ตูฮัด โปด     เกา กือนา ตรือโฌด เลอ     ปี กะ บาวัฮ. ซาเบะ ซูรัจ ปือมือเลา นะ ตูฮัด มือเลา จะ 'ตูฮัด นะ ซูโรฮ โกะ ฮูลู-บาลัก นะ ญา     มาแรฮ บือบือลา เกา เลอ. กูญา อีตู นะ ฮามัจ รีบา เกา     เดะ ตางัน นะ กูญา     ตีเมา บรี กากี นะ เกา     นะ กือนา บาตู.' ญา จะ."
40004007	เยซู ตีกัฮ กะ ญา จะ     "ซูรัจ ปือมือเลา นะ ตูฮัด มือเลา ลาฆี จะ 'ฌางัน นะ ลกลีฮัจ ตูฮัด เดะ อาตัซ     นู ฌาดี ตูฮัด นะ เกา เลอ.'_" ญา จะ.
40004008	กะฆีเตอ     ฮาตู ซีตัด     ญา บาวา เยซู ปูลัก     บือปี กะ บูเกะ นู ตีงี ซูโงฮ     บีดา ญา นะ ลีฮัจ โกะ นังฆรี ซือมูฮา     ราตา เดะ ดือนียา     นู บาฌิ บือฆาจะ เลอ.
40004009	ฮาตู ซีตัด มือเลา ฌางัน เยซู จะ     "ดัฮ เกา นะ ตือมะ มือญือมัฮ กะ กู เตอ     กู นะ บรี ลาฆู บาฌิ อีนี ซือมูฮา     กะ เกา เลอ."     ญา จะ.
40004010	กะฆีเตอ     เยซู ตีกัฮ กะ ญา จะ     "เออ กือปาลา ซีตัด     บรี เกา ลือปัซ ปี บูวัก เลอ. ซาเบะ ซูรัจ ปือมือเลา นะ ตูฮัด     มือเลา จะ 'กือนา มือญือมัฮ กะ ตูฮัด บือซัยํ เดะ อาตัซ     ตูฮัด นะ เกา เลอ. กือนา ตูเฮะ กะ ญา     นู ฌาดี ตูฮัด แนฮ ซา เลอ.' " ญา จะ.
40004011	กะฆีเตอ     ฮาตู ซีตัด     ญา ตีงัน เยซู ปี ดัฮ. ลีฮัจ เลอ     โกะ ฮูลู-บาลัก นะ ตูฮัด     มาแรฮ ตูโลก เยซู ดัฮ.
40004012	ตานา เยซู ดืองัยํ จะ     โยฮัน กือนา กานัก เดะ ปือฌารา ดัฮ     กะฆีเตอ     ญา บาลิ ปี กะ โซะ นังฆรี ฆาลิลี.
40004013	ญา ตรือเบะ เดะ ตูโปะ นาซาเรด     ปี ดูโดะ เดะ ตูโปะ คาเปอนาอุม     นู อาดา เดะ บีดิก ลาโวจ ฆาลิลี     เดะ โซะ ตือกอซ นังฆรี เซบูโลน     ฌางัน นังฆรี นับทาลี.
40004014	กะฆีเตอ     ปือมือเลา นะ อิซายา ซือมียา ตูโดฮ ลาฆู นะ ตูฮัด เตอ     ญา ฌาดี รือมัก     นู จะ
40004015	"นังฆรี เซบูโลน     ฌางัน นังฆรี นับทาลี     ฌาลัด นู ปี รอจ กะ ลาโวจ     โซะ ซรือบัก ซูงัย จอแดน     โซะ นังฆรี ฆาลิลี     นู โกะ ลูมอฮ ซือมียา บักซา อาซิก ดูโดะ เตอ
40004016	โกะ ลูมอฮ ซือมียา นู ดูโดะ โซะ กือลับ     กูญา ลีฮัจ บือฆารี จรัฮ นู บือซายา โตระ ดัฮ เลอ. โกะ ลูมอฮ ซือมียา นู ดูโดะ     เดะ โซะ บายัก นะ ลาฆู มาตี เตอ     อาดา จรัฮ ซูโลฮ มาแรฮ รอจ กะ กูญา ดัฮ เลอ." ญา จะ.
40004017	ตะเดะ วะตู อีตู     เยซู ฮึนตะ นะ บือตาฮู     มือเลา จะ     "กือนา บราเลฮ-ฮาตี บารู เลอ     ซาเบะ ตูฮัด เดะ อาตัซ ญา ฆามะ นะ มาแรฮ ฌาดี ราฌา นะ บือบือลา อูมัจ-ซือมียา ดัฮ."
40004018	ตานา เยซู บือฌาลัด ปี     เดะ บีดิก ลาโวจ ฆาลิลี     ญา ลีฮัจ บือฆารี ดูวา บราดี     จะ     ซีโมน นู ปือนามา อาซิก จะ     เปโตร เตอ     ฌางัน อันดรู     อาดี เดะ ญา. กูญา ตืองัฮ มือญาลา เดะ ลาโวจ     ซาเบะ กูญา ฌาดี ซือมียา รีฆะ อีกัด.
40004019	เยซู มือเลา กะ กูญา จะ     "มาแรฮ ตูโรจ กะ กู เลอ. กู นะ บูวัจ บรี กาเญา     ฌาดี ซือมียา รีฆะ ซือมียา."
40004020	ดัดดัด อีตู     กูญา ตีงัน ฌาลา นะ กูญา บูวัก     ตูโรจ ปี กะ เยซู ดัฮ.
40004021	กะฆีเตอ     เยซู บือฌาลัด ปี เดะ โซะ อีตู     ญา ลีฮัจ บือฆารี ดูวา บราดี นู อาซิก     ฌาดี-จะ     ยากอบ นานะ นะ เซเบดี     ฌางัน โยฮัน อาดี เดะ ญา. กูญา อาดา เดะ ปราฮู     ฌางัน เซเบดี ปะ เดะ กูญา     ตืองัฮ บูโบน โกะ ปูกัจ. เยซู ญา ปาเงน กูญา ดูวา อูรัก.
40004022	ดัดดัด     กูญา ตีงัน บูวัก     โกะ ปราฮู ฌางัน ปะ เดะ กูญา ซามา     ตูโรจ ปี กะ เยซู ดัฮ.
40004023	กะฆีเตอ     เยซู บือฌาลัด ปี     ราตา เดะ โซะ นังฆรี ฆาลิลี. ญา อาฌัยํ เดะ โกะ รูมัฮ ปือมุน นะ กูญา. ญา บือตาฮู บรีตา นู บาฌิ     ปาซัน นู ตูฮัด เดะ อาตัซ นะ มาแรฮ ฌาดี ราฌา นะ โกะ อูมัจ-ซือมียา. ญา บือบือลา โกะ ซือมียา ปือญาเกะ     โกะ ซือมียา เตด ซือนัง ญาวา     ราตา มาจับ.
40004024	ลูมอฮ ซือมียา เดะ โซะ นังฆรี ซีเรีย ราตา     กูญา ดืองัยํ ปาซัน ลาฆู นะ เยซู ดัฮ. กะฆีเตอ     โกะ ซือมียา เตด ซือนัง ญาวา     โกะ ซือมียา ปือญาเกะ โปด     โกะ ซือมียา บราซา ซาเกะ     โกะ ซือมียา กือนา ฮาตู บูวัจ บรี ญา ราโซะ เตอ     โกะ ซือมียา นู ฆีลา บาบี     โกะ ซือมียา ฮอย อูรัจ โปด     โกะ ซือมียา อีนี ซือมูฮา เลอ     กูญา บาวา บือมาแรฮ มียา เยซู. กะฆีเตอ     ญา บือบือลา โกะ ลูมอฮ อีตู     บรี ซือนัง บาฌิ ดัฮ.
40004025	อาดา ลูมอฮ ซือมียา บาญะ     มาแรฮ เดะ โซะ นังฆรี ฆาลิลี     เดะ โซะ นังฆรี ทดบุรี     เดะ นังฆรี เยรูซาเลม เตอ     เดะ โซะ นังฆรี ยูเดีย     เดะ โซะ ซรือบัก ซูงัย จอแดน โปด     กูญา ตูโรจ ปี กะ เยซู     ซือมูฮา เลอ.
40005001	ตานา เยซู ลีฮัจ ลูมอฮ ซือมียา บาญะ     ญา ญาแญะ ปี กะ อาตัซ บูเกะ     ซา บูเกะ     ญา ดูโดะ โซะ อีตู. ลูมอฮ มูเระ นะ ญา มาแรฮ     บือมุน โซะ กือลีลิก ญา.
40005002	กะฆีเตอ     เยซู ญา ฮึนตะ นะ อาฌัยํ กูญา     มือเลา จะ
40005003	"ซือนัง ซือลามัจ เลอ     โกะ ซือมียา นู บราซา จะ     กูญา ซูซัฮ ปายัฮ โซะ ฮาตี เตอ     ซาเบะ กูญา ฌาดี ลูมอฮ ซือมียา     นู อาดา ตูฮัด ฌาดี ราฌา นะ กูญา ดัฮ.
40005004	ซือนัง ซือลามัจ เลอ     โกะ ซือมียา นู ซูซัฮ-ฮาตี     ซาเบะ ตูฮัด นะ ปูโฌะ ฮาตี นะ กูญา เลอ.
40005005	ซือนัง ซือลามัจ เลอ     โกะ ซือมียา นู ฮาตี บือแฌะ     ซาเบะ กูญา นะ ซาโมจ ดือนียา อีนี     ฌาดี ปือซากา นะ กูญา เลอ.
40005006	ซือนัง ซือลามัจ เลอ     โกะ ซือมียา นู ลาปัยํ นะ ฌาดี บาฌิ-ตือปัจ เตอ     ซาเบะ ตูฮัด นะ บรี กูญา กือญัง ซูโงฮ เลอ.
40005007	ซือนัง ซือลามัจ เลอ     โกะ ซือมียา นู ฮาตี ตือจีฮัด กะ กาวัด เตอ     ซาเบะ ตูฮัด นะ ตือจีฮัด กะ กูญา ฌูฆา เลอ.
40005008	ซือนัง ซือลามัจ เลอ     โกะ ซือมียา นู ฮาตี จรัฮ บาฌิ     ซาเบะ กูญา นะ ลีฮัจ บือฆารี ตูฮัด เดะ อาตัซ เลอ.
40005009	ซือนัง ซือลามัจ เลอ     โกะ ซือมียา นู บูวัจ บรี ซือมียา     บาฌิ ฌางัน กาวัด เตอ     ซาเบะ กูญา นะ กือนา ปือนามา จะ     ฌาดี นานะ นะ ตูฮัด เลอ.
40005010	ซือนัง ซือลามัจ เลอ     โกะ ซือมียา นู กือนา ปรือกัด     ซาเบะ ลาฆู บาฌิ-ตือปัจ เตอ     ซาเบะ กูญา ฌาดี ลูมอฮ ซือมียา     นู อาดา ตูฮัด ฌาดี ราฌา นะ กูญา ดัฮ.
40005011	ซือนัง ซือลามัจ เลอ     กาเญา     กาลา อาดา ซือมียา มือฌัฮ กะ กาเญา     ปรือกัด กาเญา     มือเลา ฌาฮัจ กะ กาเญา     บาญะ มาจับ     ฌาดี ลาฆู มืออูปัย     ซาเบะ กาเญา ตูโรจ กะ กู เตอ.
40005012	บรี กาเญา บรามัย ซูกา-ฮาตี ซูโงฮ เลอ     กรานา-จะ     กาเญา อาดา บาฮาเฆด นู บือซัยํ     เดะ โซะ อาตัซ ลาแงะ. ฌาดี กะฆีเตอ เลอ     นู กูญา บือเลฮ ปรือกัด     โกะ ซือมียา ตูโดฮ ลาฆู นะ ตูฮัด     นู อาดา ดูลู เดะ กาเญา ดัฮ." เยซู ญา จะ.
40005013	เยซู มือเลา ปูลัก จะ     "กาเญา ฌาดี ซือรูปา ฆารับ เดะ ดือนียา. กาเลา-จะ ฆารับ อีตู     ตาวัยํ ดัฮ     นะ บูวัจ บรี มาเซด ปูลัก     บือเลฮ กะฮามี เลอ? ญา ฮอย เตด ตือปากัย ดัฮ     นะ กือนา ตีงัน บูวัก     นะ กือนา โกะ ซือมียา กาจะ เลอ.
40005014	"กาเญา ซือรูปา จรัฮ     นู ซูโลฮ เดะ ดือนียา. นังฆรี ดีฮา     นู ตืองะ เดะ อาตัซ บูเกะ เตอ     นะ ตูโดก เตด บือเลฮ ดัฮ.
40005015	โกะ ซือมียา นู จูโจฮ ปลีตา     กูญา เตด บอฮ เดะ บาวัฮ เตง. บูกัด     ญา บอฮ เดะ อาตัซ ซลีแป     บรี ซูโลฮ จรัฮ     กะ ซือมียา ซือมูฮา เดะ รูมัฮ เตอ.
40005016	กะฆีเตอ     จรัฮ นะ กาเญา กือนา ซูโลฮ กะ ลูมอฮ ซือมียา     บีดา กูญา นะ บือฆารี ปือบูวัจ นู บาฌิ นะ กาเญา. กะฆีเตอ     กูญา นะ มือโอจ กะ อาโปก นะ กาเญา     นู ดูโดะ โซะ อาตัซ ลาแงะ." ญา จะ.
40005017	เยซู มือเลา ลาฆี จะ     "ฌางัน อีงัจ จะ     กู มาแรฮ ดัฮ     นะ บูวัจ บรี ปือมือเลา ฮูโกบ นะ ตูฮัด     ฌางัน ปือมือเลา นะ โกะ ซือมียา ตูโดฮ ลาฆู นะ ตูฮัด     นะ บือนาซา ฮาบิฮ. บูกัด กะฆีเตอ. กู มาแรฮ ดัฮ     บูกัด นะ บูวัจ บรี ปือมือเลา อีตู บือนาซา ฮาบิฮ     ตาปี นะ บูวัจ บรี ญา ซุจ รือมัก บาฌิ ดัฮ.
40005018	กู มือเลา ฌางัน กาเญา     ลาฆู นู ซูโงฮ จะ     ตือดะ ลาแงะ ฌางัน ดือนียา นะ ลือแงะ ปี ฮาบิฮ ดัฮ     เดะ ซูรัจ ปือมือเลา ฮูโกบ นะ ตูฮัด     ฮอย ลาฆู นามา นู ดีกิ-ตอจ     ซา ปาตัฮ โปด     นู นะ ลือแงะ ปี ฮาบิฮ ดัฮ. กือนา ฌาดี รือมัก ดูลู     ซือมูฮา เลอ.
40005019	กะฆีเตอ     ซือมียา ดีฮา นู บูวัจ บรี ซา ตือนอซ นู ดีกิ-ตอจ     เดะ โกะ ปือมือซัด นะ ตูฮัด     บรี กูรัก เตอ     นู อาฌัยํ ซือมียา อาซิก กะฆีเตอ ฌูฆา เตอ     ซือมียา อีตู เลอ     นะ ฌาดี ซือมียา นู ดือมิ เดะ กาวัด     เดะ ลูมอฮ ซือมียา นะ ตูฮัด. ตาปี ซือมียา ดีฮา นู บูวัจ ตูโรจ ปือมือซัด อีตู เตอ     นู อาฌัยํ กะฆีเตอ ฌูฆา     ญา เลอ     นะ ฌาดี ซือมียา บือซัยํ     เดะ ลูมอฮ ซือมียา นะ ตูฮัด.
40005020	กรานา กู มือญาเระ กะ กาเญา จะ     ดัฮ กาเญา เตด ฌาดี ซือมียา บาฌิ-ตือปัจ     ลือเบฮ เดะ ลูมอฮ ซือมียา อาฌัยํ ลาฆู ปือมือซัด นะ ตูฮัด     ฌางัน ลูมอฮ ฟาริซี เตอ     กาเญา นะ มาโซะ กะ ลูมอฮ ซือมียา นะ ตูฮัด ฮอย เตด บือเลฮ เลอ."     เยซู ญา จะ.
40005021	เยซู มือเลา ปูลัก จะ     "กาเญา ดืองัยํ ดัฮ     ปือมือเลา นู มือญาเระ กะ โกะ ซือมียา กาลา นูตู จะ 'ฌางัน บูนอฮ ซือมียา เลอ. ซือมียา นู บูนอฮ ซือมียา เตอ     ญา นะ กือนา กรัจ ฮูโกบ เลอ.'
40005022	ตาปี กู นี เลอ     กู มือเลา ฌางัน กาเญา จะ     ซือมียา ดีฮา นู มูซัยํ ฌางัน กาวัด เตอ     ญา นะ กือนา กรัจ ฮูโกบ เลอ. ซือมียา ดีฮา นู มือเลา ฌางัน กาวัด จะ     'เกา บูดอ เลอ'     ญา นะ กือนา กรัจ ฮูโกบ เดะ ซัน. ซือมียา ดีฮา นู มือเลา ฌางัน กาวัด จะ     'เกา ฆีลา เลอ'     ญา นะ กือนา ตีงัน เดะ อาปี นอรากา เลอ.
40005023	กะฆีเตอ     ตานา เกา ตืองัฮ บาวา บารัก นะ มือนืองะ มือญือมัฮ กะ ตูฮัด     รอจ กะ ตือปัจ ตูนู บารัก มือนืองะ เตอ     ดัฮ เกา โตะ-ตืออีงัจ จะ     กาวัด นะ เกา อาดา ปาซัน นามา ฌางัน เกา เตอ
40005024	กะฆีเตอ     เกา กือนา ตาโรฮ บารัก มือนืองะ นะ เกา     เดะ ตือปัจ มือนืองะ อีตู     บาลิ ปี บาฌิ ปาเระ ฌางัน กาวัด อีตู ดูลู เตอ. ลือปัซ อีตู     มาแรฮ ปูลัก เลอ     มือนืองะ บารัก มือญือมัฮ นะ เกา     บรี กะ ตูฮัด เลอ.
40005025	ดัฮ ซือมียา ซืออูรัก นะ อาดู เกา เตอ     นะ บาวา เกา บือปี ญาแญะ กะ ซัน โปด     เกา กือนา บาฌิ ฌางัน ญา     จือปัจๆ เลอ     เดะ ตืองัฮ ฌาลัด. กะ เตด บูวัจ กะฆีเตอ     ซือมียา อีตู นะ ซรัฮ เกา     บรี กะ ซือมียา กรัจ ฮูโกบ. ซือมียา กรัจ ฮูโกบ นะ ซรัฮ เกา บรี กะ ตามาตา     บีดา เกา นะ กือนา กานัก เดะ ปือฌารา.
40005026	ซูโงฮ เลอ     กู มือเลา ฌางัน เกา จะ     เกา นะ ลือปัซ เดะ ตือปัจ อีตู เตด บือเลฮ ลาลู     ตือดะ เกา บายัยํ ฮูตัก     บรี ฆือนะ ฮาบิฮ ดัฮ เลอ."     เยซู ญา จะ.
40005027	เยซู มือเลา ปูลัก จะ     "กาเญา ดืองัยํ ดัฮ     ปือมือเลา นู บือเลฮ มือญาเระ จะ 'ฌางัน บือกาเซฮ เลอ.'
40005028	ตาปี กู มือเลา ฌางัน กาเญา จะ     ซือมียา ดีฮา นู ตีญูง กะ นีบีนี ซืออูรัก     ฆีลา กะ นีบีนี อีตู เตอ     ญา เลอ     บือกาเซฮ ฌางัน นีบีนี อีตู     โซะ ฮาตี ดัฮ.
40005029	ดัฮ มาตา โซะ กานัน นะ เกา     บูวัจ บรี เกา ซาลัฮ ดัฮ     บีฌี มาตา อีตู เตอ     เกา กือนา จูเกน บือตรือเบะ บูวัก เลอ. นู กลือกะ นู ซา นะ เกา     นะ ลือแงะ ปี ดัฮ     บาฌิ เดะ ญาวา นะ เกา ซือมูฮา     นะ กือนา ตีงัน บูวัก เดะ นอรากา เลอ.
40005030	ดัฮ ตางัน โซะ กานัน นะ เกา     บูวัจ บรี เกา ซาลัฮ ดัฮ     ตางัน อีตู เตอ     เกา กือนา กรัจ บูวัก เลอ. นู กลือกะ นู ซา นะ เกา     นะ ลือแงะ ปี ดัฮ     บาฌิ เดะ ญาวา นะ เกา ซือมูฮา     ฆาโดฮ นะ มาโซะ ปี กะ นอรากา เลอ."
40005031	"อาดา ฌูฆา นู บือเลฮ มือญาเระ จะ 'กาเลา-จะ ซือมียา นะ บรือจัย ฌางัน บีนี นะ ญา     บรี ญา ฆาแรฮ ซูรัจ บรือจัย     บรี กะ นีบีนี อีตู.'
40005032	ตาปี กู มือเลา ฌางัน กาเญา จะ     ราตา ซือมียา นู บรือจัย ฌางัน บีนี นะ ญา     ปาซัน ซาลัฮ อาซิก เดะ ลาฆู บือกาเซฮ เตอ     ญา บูวัจ บรี นีบีนี อีตู ซาลัฮ บือกาเซฮ. ซือมียา ดีฮา นู ซาโมจ นีบีนี นู กือนา บรือจัย     ฌาดี บีนี นะ ญา เตอ     ซือมียา อีตู เลอ     ซาลัฮ บือกาเซฮ ดัฮ."     เยซู ญา จะ.
40005033	เยซู ญา มือเลา ปูลัก จะ     "กาเญา ดืองัยํ ฌูฆา ดัฮ     ปือมือเลา นู มือญาเระ กะ โกะ ซือมียา กาลา นูตู จะ 'นู เกา อาเกะ มือเลา บือซูปัฮ     เดะ นามา นะ ตูฮัด เดะ อาตัซ ดัฮ เตอ     ฌางัน บรี ปูตุซ เลอ     ตาปี กือนา บูวัจ ตูโรจ เลอ.'
40005034	ตาปี กู นี เลอ     กู มือเลา ฌางัน กาเญา จะ     ฌางัน บือซูปัฮ ลาลู เลอ. ฌางัน อาเกะ ลาแงะ มาแรฮ มือเลา บือซูปัฮ เตอ     ซาเบะ ลาแงะ ฌาดี ซือรูปา ปาปัด กรือซี     ตือปัจ นู ตูฮัด ดูโดะ ฌาดี ราฌา เลอ.
40005035	ฌางัน อาเกะ ดือนียา มาแรฮ มือเลา บือซูปัฮ เตอ     ซาเบะ ดือนียา ฌาดี ซือรูปา ตือปัจ ซาโมจ กากี นะ ตูฮัด เลอ. ฌางัน อาเกะ นังฆรี เยรูซาเลม     มาแรฮ มือเลา บือซูปัฮ เตอ     ซาเบะ นังฆรี เยรูซาเลม ฌาดี นังฆรี นะ ตูฮัด     นู ฌาดี ราฌา บือซัยํ เลอ.
40005036	ฌางัน อาเกะ ปาลา นะ เกา     มาแรฮ มือเลา บือซูปัฮ เตอ     ซาเบะ เกา นะ บูวัจ บรี โบะ นะ เกา     แนฮ ซา อูรัจ โปด     นะ บือฮูบัด     เฆอ-จะ ฮีตับ     ฮอย เตด บือเลฮ เลอ.
40005037	ตาปี กาเญา กือนา บรี ปือมือเลา นะ กาเญา     ฌาดี รือมัก เลอ. ดัฮ ซูโงฮ     กือนา มือเลา จะ     ซูโงฮ. ดัฮ เตด ซูโงฮ     กือนา มือเลา จะ     เตด ซูโงฮ เลอ. นู นะ มือเลา ลือเบฮ เดะ อีตู เตอ     ดาตัก มาแรฮ เดะ ฮาตู ฌาฮัจ เลอ." เยซู ญา จะ.
40005038	เยซู ญา มือเลา ปูลัก จะ     "กาเญา ดืองัยํ ดัฮ     ปือมือเลา นู มือญาเระ จะ 'มาตา ฆาตี มาตา     ฆีฆี ฆาตี ฆีฆี'.
40005039	ตาปี กู นี เลอ     กู มือเลา ฌางัน กาเญา จะ     ฌางัน บลาวัด ฌางัน ซือมียา ฌาฮัจ เลอ. ดัฮ ซือมียา ดีฮา ตาปัยํ ปีปี บือลัฮ กานัน นะ เกา     เกา กือนา อาเลฮ มูคา     บรี ญา ตาปัยํ ปีปี บือลัฮ กีรี ฌูฆา.
40005040	ดัฮ ซือมียา ดีฮา อีงัจ นะ อาดู เกา     บีดา นะ อาเมด บาฌู นะ เกา เตอ     เกา กือนา ฮาฆิ บาฌู ซรือโกะ ญาวา     บรี กะ ญา ฌูฆา.
40005041	ดัฮ ซือมียา ดีฮา นะ ปรือกัด เกา     บรี เกา บาวา บารัก นะ ญา ปี     รอจ กะ ซา กีโลเมด เตอ     บรี เกา บาวา บารัก อีตู ปี     รอจ กะ ดูวา กีโลเมด เลอ.
40005042	ดัฮ อาดา ซือมียา มีตา บารัก เดะ เกา     เกา กือนา ฮาฆิ กะ ญา     กะฆีเตอ เลอ. ดัฮ อาดา ซือมียา อีงัจ นะ มีตา มีญับ เดะ เกา     ฌางัน อาเลฮ มูคา เดะ ญา เลอ." เยซู ญา จะ.
40005043	เยซู มือเลา ปูลัก จะ     "กาเญา ดืองัยํ ดัฮ     ลาฆู นู จะ 'กือนา ซายัก กาวัด นะ เกา เลอ     ตาปี ซือตรู นะ เกา เตอ     เกา กือนา บือชี เลอ'.
40005044	ตาปี กู นี เลอ     กู มือญาเระ กะ กาเญา จะ     กือนา ซายัก ซือตรู นะ กาเญา เลอ. กือนา บือซาโวจ กรานา ซือมียา นู บูวัจ ลาฆู ฌาฮัจ     ปรือกัด กะ กาเญา.
40005045	กะฆีเตอ     กาเญา นะ ฌาดี นานะ นะ อาโปก     นู เดะ อาตัซ ลาแงะ. ญา เตอ     นู บูวัจ บรี มาตาอารี ซูโลฮ จรัฮ บาฌิ     กะ โกะ ซือมียา ฌาฮัจ     ฌางัน โกะ ซือมียา บาฌิ ฌูฆา. ญา เตอ     นู ซูโรฮ ฮูฌัด ตูโรด ราตา     เดะ โกะ ซือมียา บาฌิ-ตือปัจ     ฌางัน โกะ ซือมียา เตด บาฌิ-ตือปัจ ฌูฆา.
40005046	"กะ กาเญา ซายัก ซือมียา นู ซายัก กาเญา     กาเญา นะ บือเลฮ บาฮาเฆด นามา เลอ? มีเซ-จะ โกะ ซือมียา มูงอจ อาเซน เตอ     กูญา บูวัจ กะฆีเตอ เลอ.
40005047	กะ กาเญา มืองา ซา ลูมอฮ อาดี-บราดี นะ กาเญา เตอ     กาเญา ซือมียา บาฌิ เดะ กาวัด กะฮามี เลอ?     มีเซ-จะ โกะ ซือมียา นู เตด ตูเฮะ กะ ตูฮัด โปด     กูญา บูวัจ กะฆีเตอ     บูกัด เฆอ?
40005048	"อาโปก เดะ อาตัซ นะ กาเญา     ญา เตอ     บาฌิ ซือมูฮา. กะฆีเตอ     กาเญา เลอ     กือนา บาฌิ กะฆีเตอ ฌูฆา เลอ."     เยซู ญา จะ.
40006001	เยซู มือเลา ปูลัก จะ     "กือนา ฌาฆา บรี บาฌิ เลอ. ฌางัน บูวัจ ปือบูวัจ นู บาฌิ นะ กาเญา     โซะ ฮึลด มูคา โกะ ซือมียา     บีดา กูญา นะ บือฆารี. กะ บูวัจ กะฆีเตอ     กาเญา นะ เตด บือเลฮ ดาปัจ บาฮาเฆด     เดะ อาโปก นะ กาเญา     นู ดูโดะ โซะ อาตัซ ลาแงะ.
40006002	กะฆีเตอ     วะตู เกา นะ ฮาฆิ ดูเวะ กะ ซือมียา ฮาฌะ เตอ     ฌางัน ตีโยะ ซือลูนัย โซะ ฮึลด เกา. ลูมอฮ ซือมียา นู มูคา มาเนฮ     ฮาตี ฌาฮัจ เตอ     กูญา บูวัจ กะฆีเตอ     เดะ รูมัฮ บือมุน     เดะ บีดิก ฌาลัด ฌูฆา     บีดา นะ บรี ลูมอฮ ซือมียา มือโอจ กะ กูญา. กู มือเลา ฌางัน กาเญา ลาฆู นู ซูโงฮ จะ     กูญา บือเลฮ ซาโมจ บาฮาเฆด นะ กูญา ดัฮ.
40006003	ตาปี โซะ เกา เตอ     วะตู เกา นะ ฮาฆิ ดูเวะ กะ ซือมียา ฮาฌะ     ฌางัน บรี ตางัน กีรี ตาฮู จะ     ตางัน กานัน ญา บูวัจ นามา.
40006004	กะฆีเตอ นู เกา ฮาฆิ เตอ     ฌาดี ลาฆู นู ลีนง ดัฮ. กะฆีเตอ     อาโปก เดะ อาตัซ นะ เกา     นู ลีฮัจ บือฆารี ปือบูวัจ นะ เกา     เดะ ตือปัจ ลีนง เตอ     ญา เลอ     นะ ฮาฆิ บาฮาเฆด บรี กะ เกา เลอ." เยซู ญา จะ.
40006005	เยซู มือเลา จะ     "วะตู กาเญา บือซาโวจ     ฌางัน บูวัจ ลาฆู ซือรูปา โกะ ซือมียา มูคา มาเนฮ     ฮาตี ฌาฮัจ. กูญา อีตู ซูกา บือดีรี บือซาโวจ     เดะ รูมัฮ บือมุน เตอ     เดะ จีปัก ปัจ เตอ     บีดา นะ บรี โกะ ซือมียา อาซิก ลีฮัจ. กู มือเลา ฌางัน กาเญา ลาฆู นู ซูโงฮ จะ     กูญา บือเลฮ ซาโมจ บาฮาเฆด นะ กูญา ดัฮ.
40006006	ตาปี วะตู เกา นะ บือซาโวจ     กือนา มาโซะ กะ ดาลับ รูวัก     กาปุซ ปีตู     บือซาโวจ กะ อาโปก เดะ อาตัซ นะ เกา     นู อาดา เดะ ตือปัจ ลีนง. กะฆีเตอ     อาโปก นะ เกา     นู ลีฮัจ บือฆารี ปือบูวัจ นะ เกา     เดะ ตือปัจ ลีนง เตอ     ญา เลอ     นะ ฮาฆิ บาฮาเฆด บรี กะ เกา เลอ.
40006007	"วะตู กาเญา บือซาโวจ     ฌางัน มือเลา แงฮ-อูแงฮ     ซือรูปา ลาฆู นะ โกะ ซือมียา นู เตด ตูเฮะ กะ ตูฮัด. กูญา อีงัจ จะ     มือเลา บาญะ     ตูฮัด นะ ดืองัยํ.
40006008	ฌางัน บูวัจ กะฆีเตอ เลอ. กรานา ดูลู เดะ กาเญา นะ บือซาโวจ เตอ     ตูฮัด นู อาโปก นะ กาเญา     ญา ตาฮู ดัฮ     บารัก นู กาเญา บือคานะ เตอ."
40006009	เยซู มือเลา จะ     "กาเญา กือนา บือซาโวจ กะฆีนี จะ     'โอ ตูฮัด     อาโปก นะ กามี     นู ดูโดะ เดะ อาตัซ ลาแงะ     มีตา บรี นามา นะ เกา     ฌาดี นามา นู บาฌิ บือซรี เลอ.
40006010	มีตา บรี ตูฮัด นะ บือบือลา     ฌาดี ราฌา เดะ ดือนียา อีนี เลอ. มีตา บรี บือนา ซือมูฮา     นะ ตูโรจ กะ ฮาตี นะ ตูฮัด เลอ. กูญา ตูโรจ โซะ อาตัซ ลาแงะ กะฮามี     บรี กูญา ตูโรจ เดะ ดือนียา กะฆีเตอ ฌูฆา.
40006011	มีตา บารัก นู กามี บือคานะ นะ มากัด     เดะ อารี อีนี เลอ.
40006012	มีตา บรี ตูฮัด อาเกะ ซาลัฮ นะ กามี เลอ     ซือรูปา กามี บือเลฮ อาเกะ ซาลัฮ นะ โกะ ซือมียา     นู บูวัจ กะ กามี ดัฮ.
40006013	ฌางัน บรี กามี นะ กือนา บาอาฌะ บูวัจ ดูซา. ตูโลก บรี กามี ลือปัซ เดะ ฮาตู ฌาฮัจ เลอ. [โอ ตูฮัด เออ     มีตา บรี ตูฮัด ฌาดี ราฌา นู บือซัยํ     ราฌา นู มือฆัฮ     ราฌา นู บือซรี เลอ. บรี ฌาดี กะฆีนี ซือลาลู     เตด บราดู. อาเมน.]
40006014	"กรานา-จะ     กะ กาเญา นะ อาเกะ ซาลัฮ นะ กาวัด เตอ     อาโปก เดะ อาตัซ นะ กาเญา     นะ อาเกะ ซาลัฮ นะ กาเญา ฌูฆา.
40006015	ตาปี กะ กาเญา เตด อาเกะ ซาลัฮ นะ กาวัด เตอ     อาโปก นะ กาเญา โปด     เตด อาเกะ ซาลัฮ นะ กาเญา ฌูฆา." เยซู ญา จะ.
40006016	เยซู มือเลา ปูลัก จะ     "วะตู กาเญา บูวัจ ลาฆู บือตาฮัด มากัด     ฌางัน บูวัจ ซือรูปา ซือมียา มูคา มาเนฮ     ฮาตี ฌาฮัจ. กูญา บูวัจ มูคา มาซับ     นะ บรี กะ ซือมียา อาซิก ตาฮู จะ     กูญา ตืองัฮ บูวัจ ลาฆู บือตาฮัด มากัด. กู มือเลา ฌางัน กาเญา ลาฆู นู ซูโงฮ จะ     กูญา ซาโมจ บาฮาเฆด นะ กูญา ดัฮ เลอ.
40006017	ตาปี โซะ เกา เลอ     วะตู เกา บูวัจ ลาฆู บือตาฮัด มากัด     กือนา บาโซฮ มูคา     บอฮ มีญะ บาวู เดะ ปาลา.
40006018	กะฆีเตอ     โกะ ซือมียา อาซิก นะ ลีฮัจ เตด บือฆารี     นู เกา ตืองัฮ บือตาฮัด บารัก มากัด. ตาปี อาโปก เดะ อาตัซ นะ เกา     นู อาดา เดะ ตือปัจ ลีนง เตอ     ญา นะ ลีฮัจ นู เกา บูวัจ ลาฆู อีตู. กะฆีเตอ     อาโปก นะ เกา     นู ลีฮัจ ปือบูวัจ นะ เกา เดะ ตือปัจ ลีนง เตอ     ญา เลอ     นะ ฮาฆิ บาฮาเฆด บรี กะ เกา." เยซู ญา จะ.
40006019	เยซู มือเลา ลาฆี จะ     "ฌางัน ปือมุน ซือบารัก นู บรือฆา นะ กาเญา     เดะ ดือนียา อีนี. ซือบารัก อีตู     โกะ นอยํ-อานอยํ นะ มากัด ซือตืองัฮ     นะ บือการัจ ซือตืองัฮ     อูรัก ปือญูรี โปด     นะ มาแรฮ ปือเลาะ ดีนิง มาโซะ     จูรี บารัก ซือตืองัฮ.
40006020	กะฆีเตอ     กือนา ปือมุน ซือบารัก บรือฆา นะ กาเญา     โซะ อาตัซ ลาแงะ. ปัจ อีตู     ฮอย นอยํ-อานอยํ นะ มากัด     ฮอย เตด นะ บือการัจ     ฮอย อูรัก ปือญูรี นะ ปือเลาะ ดีนิง มาโซะ     จูรี บารัก ปี.
40006021	กรานา-จะ     ซือบารัก บรือฆา นะ เกา อาดา ตือปัจ ดีฮา     ฮาตี นะ เกา โปด     อาดา ตือปัจ อีตู เลอ." เยซู ญา จะ.
40006022	เยซู อาฌัยํ ปูลัก จะ     "มาตา เตอ     ฌาดี ซือรูปา ปลีตา เดะ ญาวา นะ ซือมียา. กะ มาตา นะ เกา     จรัฮ บาฌิ     ญาวา นะ เกา โปด     จรัฮ บาฌิ ซือมูฮา ฌูฆา.
40006023	กะ มาตา นะ เกา บูตา เตอ     ญาวา นะ เกา     กือลับ ฮาบิฮ ดัฮ. กะ จรัฮ เดะ ญาวา นะ เกา     ญา กือลับ ดัฮ     ญา เตอ     กือลับ ฮีตับ เลอ."     เยซู ญา จะ.
40006024	เยซู มือเลา กะ กูญา จะ     "ฮอย ซือมียา ดีฮา     นู ฌาดี ปราโซฮ นะ ตกเก ดูวา อูรัก บือเลฮ. ซาเบะ-จะ     นะ บือชี กะ นู ซา     นะ ซายัก กะ นู ซา     เฆอ-จะ     นะ ตูเฮะ กะ นู ซา     นะ มือฌัฮ กะ นู ซา. กะฆีเตอ     กาเญา นะ ฌาดี ปราโซฮ นะ ตูฮัด เดะ อาตัซ     นะ ฌาดี ปราโซฮ นะ ดูเวะ ซามา     ฮอย เตด บือเลฮ เลอ.
40006025	"กะฆีเตอ     กู มือญาเระ กะ กาเญา จะ     ฌางัน ฆาโดฮ-ฮาตี เดะ ลาฆู มียา มากัด จะ     นะ อาเมด นามา มาแรฮ มากัด     นะ อาเมด นามา มาแรฮ โอะ เตอ. ฌางัน ฆาโดฮ-ฮาตี ปาซัน ญาวา นะ กาเญา จะ     นะ อาเมด กาเยด นามา มาแรฮ ปากัย. นู กาเญา ฮีโดะ เตอ     รือฆา บาฌิ เดะ บารัก มากัด     บูกัด เฆอ? ญาวา นะ กาเญา     บาฌิ เดะ บารัก ปากัย     บูกัด เฆอ?
40006026	บรีงัจ ลีฮัจ เลอ     โกะ บูโรก นู ตรือบัก ปี มาแรฮ. กูญา เตด ตานัม นามา     เตด กือตับ ปาดี     เตด ปูงอจ ตาโรฮ โกะ ลูโงะ ปาดี เดะ ดาเงา เตอ     ตาปี อาโปก เดะ อาตัซ นะ กาเญา     ญา บูวัจ บรี กูญา อาดา ซือบารัก มากัด     ฆือนะ ดัฮ. กาเญา อาดา รือฆา บาฌิ เดะ โกะ บูโรก อีตู     บูกัด เฆอ?
40006027	เดะ ลูมอฮ กาเญา     อาดา ซือมียา ดีฮา     นู ญา ฆาโดฮ-ฮาตี     ฆามะ นะ ฮูโบก อูมอยํ นะ ญา     บรี ปาญัก แนฮ ซือฌับ ลาฆี บือเลฮ เฆอ? ฮอย เลอ.
40006028	"บูวัจ นามา     กาเญา ฆาโดฮ-ฮาตี ปาซัน โกะ กาเยด บาฌู? บรีงัจ เลอ     โกะ บูงา นู บือตูโมฮ เดะ บีดิก บือนัก เตอ     ญา เตด ปายัฮ บือกรือฌา     เตด ปายัฮ ฌาเฮะ บาฌู ปือแญะ
40006029	ตาปี กู มือญาเระ กะ กาเญา จะ     ราฌา ซะโลโม โปด     วะตู ญา ปากัย มะอาลัจ บรี บือซรี โตระ     ญา เตด บือปากัย บือฆาจะ     ซือรูปา กะ บูงา แนฮ ซา บูงา อีนี.
40006030	โกะ รูโปจ เดะ บือนัก อีตู เตอ     อารี อีนี ญา อาดา ลาฆี     มัฮปาฆี     ญา กือนา ตูนู เดะ อาปี     ฮาบิฮ ดัฮ. ตาปี รูโปจ อีตู โปด     ตูฮัด เดะ อาตัซ นะ บูวัจ บรี ญา บือปากัย บาฌิ กะฆีเตอ เลอ. เออ กาเญา     ซือมียา นู กูรัก ปือจายา เลอ     กือนา อีงัจ จะ     ซูโงฮ เลอ     ตูฮัด เดะ อาตัซ นะ บูวัจ บรี กาเญา บือเลฮ บือปากัย บาฌิ     ลือเบฮ เดะ บูงา อีตู ปูลัก     บูกัด เฆอ?
40006031	"กะฆีเตอ     ฌางัน ฆาโดฮ-ฮาตี จะ     'โอ     กีตา นะ อาเมด นามา มาแรฮ มากัด? นะ อาเมด นามา มาแรฮ โอะ เลอ? กีตา นะ อาเมด กาเยด นามา มาแรฮ บือปากัย?'
40006032	โกะ ซือมียา นู เตด ตูเฮะ กะ ตูฮัด     กูญา มือโซะ มียา โกะ ลาฆู กะฆีเตอ. ตาปี อาโปก เดะ อาตัซ นะ กาเญา เตอ     ญา ตาฮู จะ     กาเญา บือคานะ ซือบารัก อีตู ซือมูฮา.
40006033	กะฆีเตอ     ดูลู เดะ ลาฆู อาซิก     กาเญา กือนา กูวาซา บูวัจ บรี ตูฮัด เดะ อาตัซ     นะ ฌาดี ราฌา เดะ ฮาตี นะ กาเญา กือนา กูวาซา นะ บูวัจ ลาฆู นู กือนา เดะ ฮาตี นะ ตูฮัด เลอ. กะฆีเตอ     ตูฮัด เดะ อาตัซ นะ บือตามัฮ บรี กะ กาเญา     โกะ ซือบารัก อีตู ซือมูฮา ฌูฆา.
40006034	กะฆีเตอ     ฌางัน ฆาโดฮ-ฮาตี กะ ลาฆู มัฮปาฆี. ลาฆู มัฮปาฆี เตอ     ญา ฌาดี ลาฆู มัฮปาฆี เลอ. ซืออารีๆ     กือนา อีงัจ กะ ลาฆู เดะ อารี อีตู เลอ." เยซู ญา จะ.
40007001	เยซู มือเลา ลาฆี จะ     "ฌางัน กรัจ ฮูโกบ กาวัด เลอ     บีดา ตูฮัด นะ เตด กรัจ ฮูโกบ กาเญา.
40007002	ซาเบะ กาเญา นะ กรัจ ฮูโกบ กาวัด กะฮามี เตอ     ตูฮัด นะ กรัจ ฮูโกบ กาเญา     กะฆีเตอ เลอ. กาเญา นะ ตูวัก บรี กะ กาวัด     ฌางัน มาโกะ นู ดีฮา     ตูฮัด นะ ตูวัก บรี กะ กาเญา     ฌางัน มาโกะ นู อีตู ฌูฆา เลอ.
40007003	ซาเบะ นามา เลอ     เกา ตีญูง ลีฮัจ ตานัฮ ซือบีฌี     เดะ มาตา นะ กาวัด     ตาปี เตด บราซา ตาฮู จะ     อาดา บาตัก กายู ซือกูตก     ดูโดะ เดะ มาตา นะ เกา ตะอาซิก?
40007004	ซาเบะ นามา เลอ     เกา นะ มือเลา ฌางัน กาวัด บือเลฮ จะ     'บรี กู รือฆู ตานัฮ ซือบีฌี อีตู     บรี ตรือเบะ เดะ มาตา นะ เกา เลอ.'     ตาปี ลีฮัจ เลอ     อาดา บาตัก กายู ซือกูตก     ดูโดะ เดะ มาตา นะ เกา ตะอาซิก ดัฮ.
40007005	เกา เตอ     ซือมียา มูคา มาเนฮ     ฮาตี ฌาฮัจ เออ. กือนา ซีตะ บาตัก กายู ซือกูตก     บือตรือเบะ เดะ มาตา นะ เกา ดูลู. กะฆีเตอ     เกา นะ ลีฮัจ บือฆารี ซัฮ     นะ ปี รือฆู ตานัฮ ซือบีฌี     บือตรือเบะ เดะ มาตา นะ กาวัด บือเลฮ โปด.
40007006	"โกะ บารัก บรือฆา เตอ     ฌางัน บรี กะ อาซู เลอ. โกะ ตือมีกา โปด     ฌางัน ตีงัน บูวัก บรี กะ บาบี. ตาโกจ-จะ     ญา นะ กาจะ บูวัก เลอ     โกะ อาซู ซีงี เตอ     นะ อาเลฮ มาแรฮ ฆีเฆะ กาเญา ปาเระ." เยซู ญา จะ.
40007007	เยซู มือเลา จะ     "กือนา มีตา     บารู ญา นะ บรี กะ กาเญา     กือนา ซารี     บารู นะ ดาปัจ     กือนา บลาโลก เดะ ปีตู     บารู ญา นะ บูกา บรี.
40007008	ซาเบะ-จะ     ราตา ซือมียา นู มีตา     ญา นะ บือเลฮ. ราตา ซือมียา นู ซารี     ญา นะ ดาปัจ. ราตา ซือมียา นู บลาโลก เดะ ปีตู     ปีตู นะ บูกา บรี กะ ญา เลอ.
40007009	เดะ ลูมอฮ กาเญา เตอ     อาดา ซือมียา ดีฮา     กะ นานะ มีตา ตือโปก เตอ     ปะ นะ บรี บาตู เฆอ?
40007010	กะ นานะ มีตา อีกัด เตอ     ปะ นะ บรี อูลัยํ เฆอ?
40007011	กาเญา เตอ     มีเซ-จะ ฌาดี ซือมียา บือดูซา     ตาปี ตาฮู นะ บรี บือนา นู บาฌิ     กะ นานะ นะ กาเญา. กะฆีเตอ     บาญะ ลือเบฮ เดะ อีตู     อาโปก นะ กาเญา     นู ดูโดะ เดะ อาตัซ ลาแงะ เตอ     ญา นะ บรี บือนา นู บาฌิ     กะ ซือมียา นู มีตา เดะ ญา เลอ.
40007012	"กะฆีเตอ     กาเญา อาดา ฮาตี     นะ บรี โกะ ซือมียา บูวัจ กะ กาเญา กะฮามี เตอ     กาเญา กือนา บูวัจ กะ กูญา กะฆีเตอ ฌูฆา เลอ. กรานา ซูรัจ ปือมือเลา ฮูโกบ นะ ตูฮัด     ฌางัน ซูรัจ ปือมือเลา นะ โกะ ซือมียา ตูโดฮ ลาฆู นะ ตูฮัด เตอ     ญา อาฌัยํ กะฆีเตอ เลอ." เยซู ญา จะ.
40007013	เยซู มือเลา จะ     "กาเญา กือนา มาโซะ ปี กะ ปีตู นู ซือแปะ เลอ. ฌาลัด นู บาวา ปี กะ ฌาฮานัม เตอ     อาดา ปีตู ลือฆา     ฌาลัด อีตู โปด     ซือนัง. บาญะ เลอ     โกะ ซือมียา นู มาโซะ ปี เดะ ฌาลัด อีตู.
40007014	ซาเบะ ฌาลัด นู บาวา ปี กะ ฮีโดะ เตอ     อาดา ปีตู ซือแปะ     ฌาลัด อีตู โปด ปายัฮ เลอ. ซือมียา นู ดาปัจ ฌาลัด อีตู     อาดา เตด บราปา บาญะ เลอ." เยซู ญา จะ.
40007015	เยซู มือเลา ลาฆี จะ     "กาเญา กือนา ฌาฆา เลอ     โกะ ซือมียา นู มืออูปัย จะ     ฌาดี ซือมียา ตูโดฮ ลาฆู นะ ตูฮัด     นู นะ มาแรฮ ซารี กาเญา. โซะ ลูวัยํ เตอ     ลีฮัจ ญา ซือรูปา กะ กาเมก เตอ     ตาปี โซะ ดาลับ ฮาตี เตอ     ญา ฌาฮัจ ลือเบฮ เดะ อาซู ฮูตัด.
40007016	กาเญา นะ กราลา กูญา     เดะ ปือบูวัจ นะ กูญา เลอ. กูญา ปี ปูงอจ บูวัฮ อางุน     เดะ ปูโฮด กายู บือดูรี เฆอ? นะ ปี ปูงอจ บูวัฮ กรายา-บูดี     เดะ ปูโฮด ดักซัย เฆอ? เตด โบะ.
40007017	ปูโฮด กายู นู บาฌิ     ราตา ปูโฮด     ญา ตรือเบะ บูวัฮ นู บาฌิ. ตาปี ปูโฮด กายู นู ตะอารัฮ     ญา ตรือเบะ บูวัฮ นู ตะอารัฮ.
40007018	ปูโฮด กายู นู บาฌิ     นะ ตรือเบะ บูวัฮ นู ตะอารัฮ     เตด บือเลฮ เลอ. ปูโฮด กายู นู ตะอารัฮ     นะ ตรือเบะ บูวัฮ นู บาฌิ     เตด บือเลฮ ฌูฆา.
40007019	ปูโฮด กายู ราตา ปูโฮด     นู ฮอย เตด ตรือเบะ บูวัฮ นู บาฌิ     นะ กือนา ตือบัก     ตีงัน บูวัก เดะ อาปี เลอ.
40007020	กะฆีเตอ เลอ     กาเญา นะ กราลา ซือมียา อีตู ซีงี     ซาเบะ ลีฮัจ กะ ปือบูวัจ นะ กูญา." เยซู ญา จะ.
40007021	เยซู มือเลา ลาฆี จะ     "บูกัด ราตา ซือมียา นู มือเลา ฌางัน กู จะ     'ตูฮัด เออ. ตูฮัด เออ.'     นู นะ บือเลฮ มาโซะ กะ ลูมอฮ ซือมียา นะ ตูฮัด. ตาปี ซือมียา นู บูวัจ ตูโรจ     กะ ฮาตี นะ อาโปก เดะ อาตัซ นะ กู     ญา เลอ     นะ มาโซะ บือเลฮ.
40007022	เดะ อารี อีตู อาดา ซือมียา บาญะ     นู นะ มือเลา ฌางัน กู จะ     'ตูฮัด เออ     ตูฮัด เออ     เดะ นามา นะ เกา เตอ เลอ     กามี บือเลฮ ตูโดฮ ลาฆู นะ ตูฮัด ดัฮ     บือเลฮ โปรฮ โกะ ฮาตู     บือเลฮ บูวัจ ลาฆู นู มือฆัฮ ซูโงฮ     บูกัด เฆอ?'
40007023	ตาปี กู นะ ตีกัฮ กะ กูญา จะ     'กู เตด ดือละ กราลา กาเญา ดัฮ. กาเญา นู บูวัจ ฌาฮัจ เตอ     อูโนยํ ปี เดะ กู เลอ.' " เยซู ญา จะ.
40007024	เยซู มือญาเระ กะ กูญา จะ     "ราตา ซือมียา นู มือนีงัย โกะ ปือมือเลา นะ กู     นู บูวัจ ตูโรจ กะ ปือมือเลา อีตู เตอ     ญา ฌาดี ซือรูปา ซือมียา ปานัย อากัน ซืออูรัก     นู กรือฌา รูมัฮ     เดะ อาตัซ บาตู.
40007025	ฮูฌัด ตูโตฮ บาญะ     อาเย ซูงัย โปด     อาโปฮ     รีโบจ ตีโยะ     กือนา เดะ รูมัฮ อีตู. ตาปี รูมัฮ ฮอย เตด รูโตฮ     ซาเบะ บูวัจ เดะ อาตัซ บาตู เลอ.
40007026	"โซะ ซือมียา นู มือนีงัย ปือมือเลา นะ กู เตอ     ตาปี เตด บูวัจ ตูโรจ     ญา ฌาดี ซือรูปา ซือมียา บูดอ     นู กรือฌา รูมัฮ     เดะ ตานัฮ ปาตัย.
40007027	ฮูฌัด ตูโตฮ บาญะ     อาเย ซูงัย โปด     อาโปฮ     รีโบจ ตูโรด     กาเตาะ รูมัฮ อีตู     บูวัจ บรี รูมัฮ เตอ     รูโตฮ ฮาบิฮ     ฌาฮานัม ซือมูฮา ดัฮ เลอ." เยซู ญา จะ.
40007028	ตานา เยซู มือเลา ลาฆู อีนี ฮาบิฮ ดัฮ     ลูมอฮ ซือมียา บาญะ ปือและ-ฮาตี ซูโงฮ     นู ญา อาฌัยํ กะฆีเตอ
40007029	ซาเบะ-จะ     ญา อาฌัยํ กูญา     บือกะ ซือมียา นู อาดา มือฆัฮ เลอ     ฮอย เตด ซือรูปา โกะ ซือมียา อาฌัยํ ลาฆู ปือมือซัด นะ ตูฮัด.
40008001	ตานา เยซู ตูโรด มาแรฮ เดะ บูเกะ ดัฮ     อาดา ลูมอฮ ซือมียา บาญะ     ตูโรจ ปี ซามา.
40008002	ลีฮัจ เลอ     อาดา ซือมียา ปือญาเกะ ปูรู ซืออูรัก     มาแรฮ มือญือมัฮ มือนูโนะ กะ ญา     มือเลา จะ     "ตูฮัด เออ     กะ เกา อาดา ฮาตี นะ บือบือลา กู     กะฆีเตอ นะ บูวัจ บรี กู ซือนัง บือเลฮ เลอ."
40008003	กะฆีเตอ     เยซู ญา อาเงา ตางัน นะ ญา     ปือเตาะ เดะ ญาวา นะ ซือมียา อีตู     มือเลา จะ     "กู อาดา ฮาตี นะ บือบือลา เกา. บรี เกา ซือนัง บาฌิ เลอ." ดัดดัด อีตู     ปือญาเกะ ปูรู เดะ ญาวา ซือมียา อีตู โปด     ซือโมฮ     ซือนัง บาฌิ ดัฮ.
40008004	กะฆีเตอ     เยซู ปือซัด กะ ญา จะ     "ฌางัน จาเระ ลาฆู อีนี     กะ ซือมียา ดีฮา โปด. ตาปี ปี เลอ     มียา ซามี บรี ญา ลีฮัจ จะ     เกา ลือฆา ดัฮ. มือนืองะ บารัก มือญือมัฮ กะ ตูฮัด เลอ     บือกะ มูซา ปือซัด ดัฮ เตอ บีดา นะ บรี ราตา ซือมียา ลีฮัจ จะ     เกา ซือนัง บาฌิ ดัฮ."     เยซู ญา จะ.
40008005	ตานา เยซู บือฌาลัด ปี     มาโซะ กะ ตูโปะ คาเปอนาอุม     อาดา กือปาลา ตาฮัน นังฆรี โรม ซืออูรัก     มาแรฮ ปูโฌะ มีตา เดะ เยซู     มือเลา จะ
40008006	"ตูฮัด เออ     ปราโซฮ นะ กู     ญา ฮอย อูรัจ     ตีโนะ เดะ รูมัฮ     ญา ซาเกะ ซูซัฮ โตระ เลอ."
40008007	เยซู ตีกัฮ กะ ญา จะ     "กู นี เลอ     นะ ปี บือบือลา ญา     บรี ซือนัง บาฌิ."
40008008	ตาปี กือปาลา ตาฮัน อีตู     ตีกัฮ กะ เยซู จะ     "ตูฮัด เออ     กู ฌาดี ซือมียา เตด บือฆูนา     นะ ซาโมจ เกา     มาโซะ เดะ ดาลับ รูมัฮ นะ กู เตอ. ตาปี บรี เกา อูซิ มือเลา โปด     ฌาดี. กะฆีเตอ ปราโซฮ นะ กู     นะ ลือฆา เดะ ปือญาเกะ เลอ.
40008009	กรานา-จะ     กู นี ฌาดี ซือมียา ดูโดะ เดะ บาวัฮ ฮูโกบ นะ ราฌา. ตาปี อาดา ลูมอฮ ตาฮัน     ดูโดะ เดะ บาวัฮ ฮูโกบ นะ กู ปูลัก. กู ปือซัด กะ ซือมียา อีนี จะ     'ปี เลอ'     ญา โปด     ปี ดัฮ. ปือซัด กะ ซือมียา นู ซา จะ     'มาแรฮ เลอ'     ญา โปด     มาแรฮ ดัฮ. ซูโรฮ ปราโซฮ จะ     'กือนา ปี บูวัจ กะฆีนี เลอ'     ญา โปด     บูวัจ ตูโรจ ดัฮ." ญา จะ.
40008010	ตานา เยซู ดืองัยํ กะฆีเตอ ดัฮ     ญา ปือและ-ฮาตี ซูโงฮ     มือเลา กะ ลูมอฮ ซือมียา นู ตูโรจ กะ ญา จะ     "กู มือเลา ฌางัน กาเญา     ลาฆู นู ซูโงฮ จะ     เดะ ลูมอฮ บักซา อิซราเอน เตอ     กู เตด ดือละ ดาปัจ ซือมียา     นู ปือจายา บาญะ กะฆีนี เลอ.
40008011	กู มือเลา ฌางัน กาเญา จะ     อาดา ลูมอฮ ซือมียา บาญะ     นะ มาแรฮ เดะ โซะ ตีมอยํ     เดะ โซะ บารัจ โปด     นะ ดูโดะ มากัด บือซามา ฌางัน อับราฮัม     อีซัก     ฌางัน ยาโกบ     เดะ ดือนียา บารู อีตู     นู ตูฮัด ฌาดี ราฌา.
40008012	ตาปี โกะ ซือมียา นู ดือละ ฌาดี ลูมอฮ ซือมียา นะ ตูฮัด กะฆีเตอ     กูญา นะ กือนา ตีงัน บูวัก     เดะ โซะ กือลับ     โซะ ลูวัยํ. โซะ อีตู เลอ     กูญา นะ มือนาแงฮ     ตือกาจิ ฆีฆี     ซาเกะ โตระ." เยซู ญา จะ.
40008013	กะฆีเตอ     เยซู มือเลา ฌางัน กือปาลา ตาฮัน จะ     "บาลิ ปี กะ รูมัฮ นะ เกา เลอ. เกา ปือจายา กะฮามี ดัฮ     นะ ฌาดี กะฆีเตอ เลอ." ดัดดัด อีตู เลอ     ปือญูโรฮ นะ กือปาลา ตาฮัน อีตู     ซือนัง บาฌิ ดัฮ.
40008014	กะฆีเตอ     เยซู ปี มาโซะ กะ ดาลับ รูมัฮ นะ เปโตร. ญา ลีฮัจ มะ มือตูฮา นะ เปโตร ตีโนะ     ญา เตด ซือนัง     ตืองัฮ ฮูวัจ เลอ.
40008015	เยซู ญา ปือเตาะ ตางัน นะ ญา. กะฆีเตอ     ฮูวัจ อีตู ฮอย ดัฮ     ญา ซือนัง บาฌิ เลอ. นีบีนี อีตู ญา บีกัซ ดัฮ     ตูโลก บือกรือฌา มากัด     บรี กะ เยซู.
40008016	รอจ กะ วะตู ปะฮึญา     กูญา ปาคัจ บาวา โกะ ลูมอฮ ซือมียา     นู อาดา ฮาตู มาโซะ     ราโซะ ดัฮ     บาญะ อูรัก     มาแรฮ ซารี เยซู. เยซู ญา ปือซัด โกะ ฮาตู     โปรฮ กูญา บรี ตรือเบะ ปี ฮาบิฮ ดัฮ. ญา บือบือลา ซือมียา เตด ซือนัง ญาวา     ซือมูฮา.
40008017	กะฆีเตอ     ปือมือเลา นะ อิซายา นู ซือมียา ตูโดฮ ลาฆู นะ ตูฮัด เตอ     ฌาดี รือมัก ดัฮ     นู จะ "อีซี ญา ตะอาซิก เตอ     บือเลฮ อาเมด ลาฆู ปือญาเกะ นะ กีตา     บือเลฮ บาวา ลาฆู เตด ซือนัง ญาวา นะ กีตา     บือปี ฮาบิฮ ดัฮ เลอ."
40008018	ตานา เยซู ลีฮัจ ลูมอฮ ซือมียา บาญะ     มาแรฮ กือลีลิก ญาวา นะ ญา     ญา ปือซัด โกะ มูเระ นะ ญา     บรี ซียะ นะ ฌรือมัก ปี     โซะ ซรือบัก.
40008019	วะตู อีตู     อาดา ซือมียา อาฌัยํ ลาฆู ปือมือซัด นะ ตูฮัด ซืออูรัก     ญา มาแรฮ ซารี เยซู     มือเลา ฌางัน ญา จะ     " บูมอยํ เออ     เกา นะ ปี กะ ดีฮา     กู นะ ตูโรจ ปี ซามา เลอ."
40008020	เยซู ตีกัฮ กะ ญา จะ     "อาซู ฮูตัด     อาดา ลูบัก นะ ญา. บูโรก เดะ อาตัซ โปด     ญา อาดา ซารัก นะ ญา ฌูฆา. ตาปี โซะ กู     นู นานะ นะ อูมัจ-ซือมียา เตอ     กู ฮอย ตือปัจ นะ ตืองะ ปาลา ตีโนะ เลอ."
40008021	เดะ ลูมอฮ มูเระ นะ ญา     อาดา ซือมียา อาซิก ซืออูรัก     มือเลา ฌางัน เยซู จะ     "จา เออ     มีตา บรี กู นะ ปี ตานัม บาดัด นะ ปะ เดะ กู     ดูลู เลอ."
40008022	ตาปี เยซู มือเลา ฌางัน ญา จะ     "เกา กือนา ตูโรจ กะ กู เลอ. บรี ซือมียา มาตี     ปี ตานัม ซือมียา มาตี ซามา เลอ."
40008023	กะฆีเตอ     เยซู ญาแญะ กะ ปราฮู. โกะ มูเระ นะ ญา ตูโรจ ปี ซามา.
40008024	ลีฮัจ เลอ     กูญา กือนา รีโบจ บือซัยํ เดะ ลาโวจ     อูมะ ตือโปะ มาโซะ กะ ปราฮู     ยู อาโปฮ. ตาปี เยซู เตอ     ญา ตีโนะ ลีนา ดัฮ.
40008025	กะฆีเตอ     โกะ มูเระ นะ ญา     ปี ฆระ เยซู     มือเลา จะ     "ตูฮัด เออ     ตูโลก เลอ. กีตา มาจับ นะ มาตี ดัฮ."
40008026	ตาปี เยซู มือเลา ฌางัน กูญา จะ     "เออ กาเญา     ซือมียา กูรัก ลาฆู ปือจายา     บูวัจ นามา ปะ     กาเญา ตาโกจ กะฆีนี เลอ?" กะฆีเตอ     ญา บีกัซ     บลารัก อาเงน     บลารัก อูมะ. กะฆีเตอ อูมะ อาเงน โปด     ตือโดฮ บลีนัง ฮาบิฮ ดัฮ.
40008027	ตาปี โกะ ลูมอฮ มูเระ นะ ญา     ปือและ-ฮาตี ซูโงฮ     มือเลา จะ     "ซือมียา อีนี     ญา ฌาดี ซือมียา กะฮามี เลอ     ยู อาเงน อูมะ โปด     ตูโรจ กะ ปือมือซัด นะ ญา?"
40008028	ตานา เยซู ฌรือมัก ปี     รอจ กะ นังฆรี นะ ลูมอฮ ฆาดารา ดัฮ     อาดา ซือมียา นู อาดา ฮาตู มาโซะ ราโซะ ดัฮ     ดูวา อูรัก. กูญา ตรือเบะ มาแรฮ     ดาตัก เดะ ฆูฮา ตานัม บาดัด     มาแรฮ ดาปัจ เยซู. กูญา ฌาฮัจ ซูโงฮ     บูวัจ บรี ฮอย ซือมียา ซืออูรัก โปด     นู บรานี นะ ปี โซะ ฌาลัด อีตู ลาลู.
40008029	ลีฮัจ เลอ     กูญา บือซูระ บลาโลก เยซู จะ     "เออ เยซู     นานะ นะ ตูฮัด บือซัยํ เดะ อาตัซ     บูวัจ นามา เกา มาแรฮ บือฆาโดฮ กามี เลอ? เกา มาแรฮ นะ บรี กามี ฌาฮานัม     ดูลู เดะ วะตู เฆอ?"
40008030	ฌาโวฮ ดีกิ เดะ ลูมอฮ กูญา     อาดา กาวัด บาบี บาญะ อีโกยํ     ตืองัฮ มียา มากัด.
40008031	กะฆีเตอ     ลูมอฮ ฮาตู อีตู     มีตา เดะ เยซู กือมัซๆ จะ     "นู เกา นะ โปรฮ ลูมอฮ กามี เตอ     บรี กะ กามี ปี มาโซะ ดาลับ กาวัด บาบี อีตู เลอ."
40008032	เยซู ปือซัด กะ กูญา จะ     "ปี เลอ." กะฆีเตอ     กูญา อีตู ตรือเบะ เดะ ซือมียา ดูวา อูรัก ซีงี     กูญา ปี มาโซะ ดาลับ กาวัด บาบี อีตู. ลีฮัจ เลอ     โกะ บาบี ฮาบิฮ ซือกาวัด     ปาคัจ บลารี     ปี โซะ ลาเฮา นู ตีงี     ฆูโฆยํ กะ ลาโวจ     ลือมัซ มาตี เดะ อาเย     ฮาบิฮ ดัฮ.
40008033	โซะ ซือมียา บือบือลา บาบี     กูญา บลารี ปี มาโซะ กะ ดาลับ ตูโปะ นะ กูญา     มือญาเระ ลาฆู อีนี ซือมูฮา     ปาซัน โกะ ซือมียา อาดา ฮาตู มาโซะ ราโซะ ดัฮ.
40008034	ลีฮัจ เลอ     โกะ ซือมียา ฮาบิฮ ซือตูโปะ อีตู     ปี ดาปัจ เยซู. ดาปัจ ดัฮ     กูญา มีตา เดะ เยซู กือมัซๆ     บรี ญา นะ ตรือเบะ ปี     เดะ ตือกอซ นังฆรี นะ กูญา.
40009001	กะฆีเตอ     เยซู ญาแญะ ปราฮู ปูลัก     ญา ฌรือมัก ปี รอจ กะ ตูโปะ นะ ญา.
40009002	ลีฮัจ เลอ     อาดา โกะ ซือมียา อูโซก ซือมียา ฮอย อูรัจ     ซืออูรัก     มาแรฮ ซารี เยซู. ซือมียา อีตู แลก-ฆูแลก เดะ ลือปัจ นะ ญา. ตานา เยซู ลีฮัจ     นู กูญา ปือจายา กะฆีเตอ     ญา มือเลา กะ ซือมียา ฮอย อูรัจ จะ     "เกา เออ     บรี ซือนัง-ฮาตี เลอ. ดูซา นะ เกา     กือนา อาเกะ บรี ดัฮ."
40009003	ลีฮัจ เลอ     อาดา โกะ ซือมียา อาฌัยํ ลาฆู ปือมือซัด นะ ตูฮัด ซือตืองัฮ     กูญา อีงัจ เดะ ฮาตี จะ     "ซือมียา อีนี     ญา มือเลา ตะอารัฮ กะ ตูฮัด เดะ อาตัซ ดัฮ."
40009004	ตาปี เยซู ญา ตาฮู     กูญา อีงัจ กะฆีนี. กะฆีเตอ     ญา มือเลา กะ กูญา จะ     "บูวัจ นามา เลอ     กาเญา อีงัจ ฌาฮัจ เดะ ฮาตี กะฆีนี?
40009005	นู ดีฮา มือเลา ซือนัง ลาฆี? นู จะ     'ดูซา นะ เกา     กือนา อาเกะ ดัฮ'     เฆอ-จะ     'บีกัซ     บือฌาลัด ปี เลอ'. นู ดีฮา ซือนัง ลาฆี เลอ?
40009006	ตาปี กู นะ บรี กาเญา ตาฮู จะ     นานะ นะ อูมัจ-ซือมียา อาดา มือฆัฮ     นู นะ อาเกะ ดูซา นะ ซือมียา เดะ ดือนียา บือเลฮ." ญา จะ. กะฆีเตอ     เยซู มือเลา กะ ซือมียา ฮอย อูรัจ จะ     "บีกัซ เลอ. อาเกะ บาวา ลือปัจ นะ เกา     บาลิ ปี กะ รูมัฮ เลอ." ญา จะ.
40009007	กะฆีเตอ     ซือมียา อีตู     ญา บีกัซ ดัฮ     บาลิ ปี กะ รูมัฮ นะ ญา.
40009008	ตาปี ตานา ลูมอฮ ซือมียา บือฆารี ลาฆู อีนี ดัฮ     กูญา ตาโกจ     กูญา มือโอจ กะ ตูฮัด เดะ อาตัซ     นู บือเลฮ บรี กะ อูมัจ-ซือมียา     นะ อาดา มือฆัฮ กะฆีเตอ.
40009009	ตานา เยซู ฌาลัด ลาลู ปี เดะ ตูโปะ อีตู     ญา ลีฮัจ บือฆารี ซือมียา ซืออูรัก     ปือนามา จะ     มัดทัย     ดูโดะ เดะ ตือปัจ ปูงอจ อาเซน. เยซู มือเลา กะ ญา จะ     "มาแรฮ ตูโรจ กะ กู เลอ."     กะฆีเตอ     มัดทัย บีกัซ     ตูโรจ กะ เยซู ปี ดัฮ.
40009010	ลือปัซ อีตู     เยซู ญา ดูโดะ มากัด เดะ รูมัฮ. ลีฮัจ เลอ     อาดา ลูมอฮ ซือมียา มูงอจ อาเซน ฌางัน ลูมอฮ ซือมียา บือดูซา     บาญะ อูรัก     กูญา มาแรฮ ดูโดะ มากัด บือซามา ฌางัน เยซู     ฌางัน โกะ มูเระ นะ ญา.
40009011	โกะ ลูมอฮ ฟาริซี เตอ     ตานา กูญา ลีฮัจ บือฆารี กะฆีเตอ ดัฮ     กูญา ตาญา     โกะ มูเระ นะ เยซู จะ     "บูวัจ นามา ปะ     บูมอยํ นะ กาเญา อีตู เตอ     ญา มากัด บือซามา     ฌางัน โกะ ซือมียา มูงอจ อาเซน     ฌางัน โกะ ซือมียา บือดูซา ฌูฆา?"
40009012	ตานา เยซู ดืองัยํ กะฆีเตอ     ญา มือเลา ฌางัน กูญา จะ     "ซือมียา นู ซือนัง ญาวา เตอ     ญา เตด ปี มียา บูมอยํ. ตาปี ซือมียา นู ซาเกะ     ญา เลอ     นู นะ มียา บูมอยํ.
40009013	บรี กาเญา ปี บลาฌัยํ ตือนอซ อีตู นู ตูฮัด มือเลา จะ 'กู เตด บือคานะ บารัก มือญือมัฮ เตอ     ตาปี กู บือคานะ บรี โกะ ซือมียา นะ ตือจีฮัด เลอ.' " เยซู ญา มือเลา ปูลัก จะ     "กู มาแรฮ ดัฮ     บูกัด นะ ปาเงน ซือมียา นู บาฌิ-ตือปัจ     ตาปี บีดา นะ ปาเงน โกะ ซือมียา บือดูซา เลอ." ญา จะ.
40009014	วะตู อีตู     โกะ มูเระ นะ โยฮัน มาแรฮ ซารี เยซู     ตาญา ญา จะ     "บูวัจ นามา โกะ ลูมอฮ กามี ฌางัน โกะ ลูมอฮ ฟาริซี     ตูโรจ กะ ลาฆู บือตาฮัด มากัด บาญะ     ตาปี โกะ มูเระ นะ เกา     เตด ตูโรจ กะฆีเตอ?"
40009015	เยซู มือเลา ฌางัน กูญา จะ     "กาลา เจาเบา อาดา เดะ ลาฆู มือนีกัฮ เตอ     ลูมอฮ กาวัด นะ ญา นะ ซูซัฮ-ฮาตี เฆอ? ตาปี อาดา ซืออารี     เจาเบา นะ กือนา ราปัจ เดะ กูญา. อารี อีตู เลอ     กูญา นะ ตูโรจ กะ ลาฆู บือตาฮัด บารัก มากัด.
40009016	ฮอย ซาปา นะ อาเมด กาเยด บารู ซือกรัจ มาแรฮ     ตาโปก เดะ บาฌู นู ตูฮา. กะ บูวัจ กะฆีเตอ     กาเยด นู ตาโปก ดัฮ ซีงี     นะ จีรอจ     บูวัจ บรี กาเยด นู ตูฮา อีตู     จีแจะ บือตามัฮ ลาฆี.
40009017	กูญา เตด อาเมด อาระ อางุน นู บารู     บอฮ เดะ ดาลับ โทก กูเละ นู ตูฮา     ตาโกจ-จะ     อาระ อางุน นะ กือมัก     บูวัจ บรี โทก กูเละ นะ บรือโตฮ. กะฆีเตอ     อาระ อางุน อีตู นะ มือนีเลฮ ตรือเบะ. โทก กูเละ โปด     นะ บือนาซา ฌูฆา. ตาปี กูญา บอฮ อาระ อางุน บารู     เดะ โทก กูเละ นู บารู เลอ. กะฆีเตอ     ฌางัน อาระ อางุน ฌางัน โทก กูเละ     ญา นะ ดูโดะ ฌิบาฌิ ดัฮ." เยซู ญา จะ.
40009018	ตานา เยซู ตืองัฮ มือเลา กะฆีเตอ ฌางัน กูญา     ลีฮัจ เลอ     อาดา กือปาลา รูมัฮ บือมุน ซืออูรัก     ญา มาแรฮ ตือมะ มือญือมัฮ กะ เยซู     มือเลา จะ     "นานะ นีบีนี นะ กู     ญา บารู มาตี. ตาปี มีตา บรี เกา นะ ปี ปือเตาะ ตางัน เดะ ญาวา นะ ญา     กะฆีเตอ     ญา นะ ฮีโดะ ปาเระ เลอ." ญา จะ.
40009019	กะฆีเตอ     เยซู บีกัซ ดัฮ     ปี บือซามา ฌางัน ญา. โกะ มูเระ นะ ญา โปด     ปี ซามา.
40009020	ลีฮัจ เลอ     อาดา นีบีนี ซืออูรัก     นู ฌาดี ปือญาเกะ ตรือเบะ ดารัฮ     กือมูฮา ดูวา-บือลัซ ตาโฮด ดัฮ. ญา มือฮึนะ มาแรฮ โซะ บลากัก     ซูโรก ตางัน     ปือเตาะ บีดิก บาฌู นะ เยซู
40009021	ซาเบะ ญา อีงัจ เดะ ฮาตี จะ     "มีเซ-จะ ซา ปือเตาะ     กือนา เดะ บาฌู นะ ญา โปด     ปือญาเกะ นะ กู นะ ลือฆา     ซือนัง บาฌิ เลอ."
40009022	ตาปี เยซู ญา อาเลฮ โซะ บลากัก     บือฆารี นีบีนี อีตู     มือเลา กะ ญา จะ     "อียา เออ     บรี ซูกา-ฮาตี เลอ. ซาเบะ เกา ปือจายา เตอ     กะฆีเตอ เกา ซือนัง บาฌิ ดัฮ เลอ." ตะเดะ วะตู อีตู เลอ     นีบีนี อีตู ซือนัง บาฌิ ดัฮ.
40009023	ตานา เยซู มาแรฮ รอจ กะ รูมัฮ นะ กือปาลา รูมัฮ บือมุน ดัฮ     ญา ลีฮัจ บือฆารี ลูมอฮ ซือมียา ตีโยะ ซือลูนัย     ฌางัน ลูมอฮ บาญะ บือฆาโดฮ-ฆาโดฮ.
40009024	เยซู มือเลา กะ กูญา จะ     "กาเญา ปี บูวัก เลอ. ซาเบะ นานะ นีบีนี เตอ     ญา ฮอย เตด มาตี ดัฮ     ฮาฌา ญา ตีโนะ ลีนา เลอ." ตาปี กูญา ปาคัจ อาฆัฮ-ฆือละ กะ เยซู.
40009025	ตานา ลูมอฮ ซือมียา บาญะ อีตู     กือนา โปรฮ บรี ตรือเบะ ปี ดัฮ     เยซู มาโซะ ปี     ปือฆัก ตางัน นะ นานะ นีบีนี อีตู. กะฆีเตอ นานะ อีตู โปด     ญา บีกัซ ดัฮ เลอ.
40009026	กะฆีเตอ     ลาฆู อีตู กือจัย ปี     ราตา โซะ นังฆรี อีตู.
40009027	วะตู เยซู บือฌาลัด ปี     เดะ โซะ อีตู     อาดา ซือมียา มาตา บูตา ดูวา อูรัก     ตูโรจ กะ ญา. กูญา บือซูระ จะ     " นานะ นะ ราฌา ดาวิด เออ     จีฮัด กะ กามี เลอ."
40009028	ตานา เยซู มาโซะ ปี กะ รูมัฮ ดัฮ     กูญา ดูวา อูรัก มาโซะ ปี ซารี ญา. เยซู ตาญา กูญา จะ     "กาเญา ปือจายา เฆอ     นู กู อาดา มือฆัฮ     นะ บูวัจ ลาฆู กะฆีนี บือเลฮ?" กูญา ดูวา อูรัก ตีกัฮ จะ     "เออ     เออ     กามี ปือจายา ดัฮ     ตูฮัด."
40009029	กะฆีเตอ     เยซู ปือเตาะ บีฌี มาตา นะ กูญา ดูวา อูรัก     ญา มือเลา จะ     "นู กาเญา ปือจายา กะฆีนี ดัฮ     บรี ฌาดี กะฆีเตอ เลอ."
40009030	กะฆีเตอ     มาตา นะ กูญา ดูวา อูรัก ลีฮัจ บือฆารี ดัฮ. เยซู ญา ปือซัด กะ กูญา กือมัซๆ จะ     "ฌางัน บรี ซาปา ตาฮู     ปาซัน ลาฆู อีนี."
40009031	ตาปี กาลา กูญา ดูวา อูรัก ตรือเบะ ปี ดัฮ     กูญา ปี มือญาเระ ปาซัน ลาฆู นะ เยซู     เดะ โซะ นังฆรี อีตู ราตา.
40009032	วะตู กูญา ดูวา อูรัก     ตืองัฮ ตรือเบะ ปี เดะ โซะ อีตู     ลีฮัจ เลอ     อาดา โกะ ซือมียา บาวา ซือมียา ซืออูรัก     บือมาแรฮ ดาปัจ เยซู. ซือมียา อีตู กือนา ฮาตู มาโซะ ราโซะ ดัฮ     บูวัจ บรี มือเลา เตด บือเลฮ ดัฮ.
40009033	ตานา เยซู โปรฮ ฮาตู อีตู ตรือเบะ ปี ดัฮ     ซือมียา อีตู เตอ     มือเลา บือเลฮ ดัฮ. ลูมอฮ ซือมียา บาญะ ปือและ-ฮาตี ซูโงฮ     ปาคัจ มือเลา จะ     "เดะ นังฆรี อิซราเอน     กีตา เตด ดือละ ลีฮัจ ซือมียา บูวัจ กะฆีนี เลอ."
40009034	ตาปี โกะ ลูมอฮ ฟาริซี     กูญา มือเลา จะ     "ซือมียา อีนี     ญา โปรฮ ฮาตู ตรือเบะ บือเลฮ     กรานา ปือมือฆัฮ นะ กือปาลา ฮาตู ซีตัด เลอ."
40009035	เยซู ญา บือฌาลัด ปี     ราตา ตูโปะ     ราตา นังฆรี. ญา อาฌัยํ เดะ โกะ รูมัฮ บือมุน นะ กูญา     มือญาเระ บรี ตาฮู บรีตา นู บาฌิ     ปาซัน นู ตูฮัด ญา มาแรฮ ฌาดี ราฌา     นะ บือบือลา อูมัจ-ซือมียา. ญา บือบือลา โกะ ซือมียา ปือญาเกะ     โกะ ซือมียา เตด ซือนัง ญาวา     ราตา มาจับ.
40009036	ตานา เยซู ลีฮัจ บือฆารี     โกะ ลูมอฮ ซือมียา บาญะ     นู กูญา กือนา ปรือกัด ยู ฆาโดฮ-ฮาตี     ฮอย ตือปัจ นะ บือซานัยํ     ซือรูปา กาวัด กาเมก     นู ฮอย ซาปา บือบือลา เตอ     ญา ตือจีฮัด กะ กูญา เลอ.
40009037	กะฆีเตอ     ญา มือเลา ฌางัน โกะ มูเระ นะ ญา จะ     "ปาดี เดะ บือนัก อาดา บาญะ ซูโงฮ     รอจ วะตู นะ กือตับ เตอ     ตาปี ซือมียา บือกรือฌา อาดา ดีกิ เลอ.
40009038	กะฆีเตอ     กาเญา กือนา มีตา กือมัซๆ     เดะ ตูฮัด บือนัก อีตู     บรี ญา นะ ซูโรฮ ซือมียา บาญะ     ปี บือกรือฌา กือตับ ปาดี     เดะ บือนัก นะ ญา." เยซู ญา จะ.
40010001	กะฆีเตอ     เยซู ญา ปาเงน โกะ มูเระ นะ ญา     ดูวา-บือลัซ อูรัก     บรี กูญา มาแรฮ ดาปัจ ญา. ญา บรี กูญา อาดา มือฆัฮ     นะ บือเลฮ โปรฮ โกะ ฮาตู นู ตะอารัฮ     บรี ตรือเบะ ปี เตอ     นะ บือบือลา ญาวา โกะ ซือมียา ซาเกะ     เตด ซือนัง ญาวา     ราตา มาจับ     บรี กูญา ซือนัง บาฌิ.
40010002	ปือญูโรฮ นะ ญา ดูวา-บือลัซ อูรัก อีตู     ปือนามา กะฆีนี     ซือมียา ลามูลา ปือนามา ซีโมน     นู กือนา บลาโลก จะ เปโตร     ฌางัน อันดรู อาดี เดะ ญา. อาดา ยากอบ     นานะ นะ เซเบดี     ฌางัน โยฮัน     อาดี เดะ ญา.
40010003	อาดา ฟีลิบ ฌางัน บาโทโลมัย เตอ     โทมัด ฌางัน มัดทัย     นู ฌาดี ซือมียา มูงอจ อาเซน. อาดา ยากอบ     นู นานะ นะ อันเฟอัด     ฌางัน ทาดัย.
40010004	อาดา ซีโมน ซือมียา นังฆรี คานาอัน     ฌางัน ยูดา อิดคารีโยด     ซือมียา นู ซรัฮ เยซู บรี กือนา รีฆะ เตอ.
40010005	โกะ ซือมียา ดูวา-บือลัซ อูรัก อีนี     เยซู ซูโรฮ กูญา ตรือเบะ ปี. ญา ปือซัด กะ กูญา จะ     "ฌางัน ปี โซะ นังฆรี ลูมอฮ บักซา อาซิก เลอ. ฌางัน มาโซะ ปี     กะ นังฆรี นะ ลูมอฮ ซือมียา บักซา ซะมาเรีย เลอ.
40010006	ตาปี กาเญา กือนา ปี ซารี     โกะ ลูมอฮ ซือมียา บักซา อิซราเอน เลอ     นู ซือซัจ ฮาบิฮ ดัฮ     ซือรูปา ลูมอฮ กาเมก. บูวัจ กะฆีเตอ     ญา บาฌิ ลาฆี.
40010007	ตานา กาเญา ปี กะฆีเตอ ดัฮ     กาเญา กือนา มือญาเระ บรี กูญา ตาฮู จะ     'ตูฮัด เดะ อาตัซ ฆามะ นะ มาแรฮ ฌาดี ราฌา     นะ บือบือลา อูมัจ-ซือมียา.'
40010008	กือนา บือบือลา โกะ ซือมียา ซาเกะ     บรี ซือนัง บาฌิ. กือนา บูวัจ บรี ซือมียา นู มาตี ดัฮ     นะ ฮีโดะ ปาเระ. กือนา บือบือลา โกะ ซือมียา ปือญาเกะ ปูรู บรี ซือโมฮ บาฌิ เลอ. กือนา โปรฮ โกะ ฮาตู     บรี ตรือเบะ ปี ฮาบิฮ. ตูฮัด ฮาลัย บรี กะ กาเญา ดัฮ     กะฆีเตอ กาเญา กือนา ฮาลัย บรี กะ ซือมียา อาซิก ฌูฆา.
40010009	ฌางัน อาเมด โกะ มัซ     โกะ ปีระ     โกะ ตัง     เดะ แบะ บอฮ ดูเวะ นะ กาเญา.
40010010	ฌางัน อาเมด กือพัย     บาวา ปี ซูโรฮ เดะ ตืองัฮ ฌาลัด. โกะ บาฌู ดูวา กรัจ     โกะ ปะตาปะ     โกะ ตูกัจ โปด     เตด ปายัฮ บาวา ปี ซามา เลอ. ซาเบะ-จะ     ซือมียา บือกรือฌา ญา บือฆูนา นะ ซาโมจ บารัก มากัด นะ ญา.
40010011	วะตู กาเญา มาโซะ กะ ตูโปะ ดีฮา     นังฆรี ดีฮา โปด     กือนา ซาซัจ ซารี     ซือมียา ดีฮา นู บือฆูนา นะ ซาโมจ กาเญา. บรี กาเญา มือนูปัก ฌางัน ซือมียา อีตู เลอ     ตือดะ กาเญา นะ ตรือเบะ ปี เดะ โซะ อีตู.
40010012	ตานา กาเญา มาโซะ รูมัฮ อีตู ดัฮ     กาเญา กือนา มีตา เดะ ตูฮัด     บรี ซือลามัจ กะ รูมัฮ อีตู.
40010013	กาเลา-จะ โกะ ซือมียา เดะ รูมัฮ อีตู     บือฆูนา เตอ     นู กาเญา มีตา บรี ซือลามัจ ดัฮ     นะ บรี กูญา ซือนัง ซือลามัจ เลอ. ตาปี กาเลา-จะ โกะ ซือมียา เดะ รูมัฮ อีตู     เตด บือฆูนา เตอ     กาเญา กือนา อาเมด ลาฆู ซือนัง ซือลามัจ อีตู     มาแรฮ ปาเระ กะ กาเญา เลอ.
40010014	กาเลา-จะ เดะ รูมัฮ ดีฮา     เดะ ตูโปะ ดีฮา โปด     กูญา ตีเมา ซาโมจ กาเญา     ตีเมา มือนีงัย กะ ปือมือเลา นะ กาเญา เตอ     ตานา กาเญา ตรือเบะ ปี เดะ ตือปัจ อีตู     กือนา กือติฮ โกะ ตานัฮ     โกะ ฮาบู     เดะ ตาปะ กากี นะ กาเญา.
40010015	กู มือเลา ฌางัน กาเญา ลาฆู นู ซูโงฮ จะ     เดะ อารี กรัจ ฮูโกบ เตอ     โกะ ซือมียา เดะ นังฆรี โซโดม นังฆรี โฆโมรา     นะ อาดา ซาลัฮ นู รีฮัน เดะ โกะ ซือมียา     เดะ ตือปัจ อีตู เลอ."     เยซู ญา จะ.
40010016	เยซู ญา มือเลา ปูลัก จะ     "ลีฮัจ เลอ     กู นะ ซูโรฮ กาเญา ปี     ซือรูปา โกะ กาเมก     เดะ ตืองัฮ กาวัด อาซู ฮูตัด นู ฌาฮัจ. กะฆีเตอ     กาเญา กือนา ฌาดี ซือมียา ปานัย อากัน     ซือรูปา อูลัยํ เตอ     ตาปี ลือมัฮ-ฮาตี บาฌิ     ซือรูปา บูโรก ปาตี เลอ.
40010017	ตาปี กาเญา กือนา ฌาฆา โกะ ซือมียา บรี บาฌิ     ซาเบะ กูญา นะ รีฆะ กาเญา     นะ อาตัจ กาเญา ญาแญะ กะ ซัน     นะ รือเปะ กาเญา     เดะ โกะ รูมัฮ บือมุน นะ กูญา.
40010018	กูญา นะ อาตัจ กาเญา กะ โกะ ซือมียา ซัยํ-บือซัยํ     กะ โกะ ราฌา โปด     กรานา กู. กะฆีเตอ     กาเญา นะ ฌาดี ซะซี กะ กูญา     กะ โกะ ซือมียา บักซา อาซิก ฌูฆา.
40010019	กาลา กูญา นะ อาตัจ กาเญา กะฆีเตอ     ฌางัน อีงัจ ฆาโดฮ-ฮาตี จะ     นะ มือเลา บือเลฮ กะฮามี     นะ มือเลา ลาฆู นามา โปด. กรานา เดะ วะตู อีตู เลอ     ตูฮัด นะ บรี กาเญา มือเลา ปือมือเลา     นู กือนา ดัฮ.
40010020	ซาเบะ บูกัด ปือมือเลา นะ กาเญา เลอ     ตาปี ฌาดี ปือมือเลา นะ ซือมืองัจ นะ ตูฮัด อาโปก เดะ อาตัซ นะ กาเญา     นู ญา ซูโรฮ กาเญา มือเลา เลอ.
40010021	กากา ซือตืองัฮ นะ อาตัจ อาดี     บรี กือนา ฮูโกบ ยู มาตี. อาโปก ซือตืองัฮ นะ อาตัจ นานะ กะฆีเตอ ฌูฆา. โกะ นานะ นะ บลาวัด ฌางัน โกะ ปะมะ เตอ     นะ บรี กูญา กือนา ฮูโกบ ยู มาตี.
40010022	ซือมียา ซือมูฮา นะ บือชี กะ กาเญา     กรานา นามา นะ กู. ตาปี ซือมียา ดีฮา     นู ตาฮัด รอจ กะ นู ปือญูดัฮ เตอ     ซือมียา อีตู เลอ     นะ ฮีโดะ ลือปัซ บาฌิ ดัฮ.
40010023	ตาปี กาลา กูญา ปรือกัด กาเญา     เดะ ตูโปะ นู ซา     บรี กาเญา ลารี ปี     กะ ตูโปะ นู อาซิก เลอ. กู มือเลา ลาฆู นู ซูโงฮ กะ กาเญา จะ     กาเญา นะ เตด ดัด ปี     กะ ราตา ตูโปะ เดะ นังฆรี อิซราเอน     ดูลู เดะ กู     นู นานะ นะ อูมัจ-ซือมียา     นะ มาแรฮ เลอ."
40010024	เยซู มือเลา ปูลัก จะ     "ฮอย มูเระ นู ดีฮา     นู บือซัยํ เดะ ซือมียา อาฌัยํ ญา. ฮอย ปราโซฮ นู ดีฮา     นู บือซัยํ เดะ ตกเก นะ ญา.
40010025	นู มูเระ     นะ ซามา บายา ฌางัน ซือมียา อาฌัยํ ญา เตอ     บาฌิ ดัฮ เลอ. นู ปราโซฮ     นะ ซามา บายา ฌางัน ตกเก     บาฌิ ฌูฆา เลอ. กะ กูญา นะ บลาโลก ตูฮัด รูมัฮ จะ     ' ฌิด เบเอนซือบุน' บาญะ ลือเบฮ เดะ อีตู เลอ     กูญา นะ มือฌัฮ กะ โกะ ซือมียา ซือรูมัฮ นะ ญา."
40010026	กะฆีเตอ     ฌางัน ตาโกจ เดะ กูญา เลอ. ซาเบะ ลาฆู นามาๆ     นู ตูโดก บรี ลีฮัจ เตด บือฆารี ดัฮ     นะ กือนา ปลีฮัจ ซัฮ ซือมูฮา. ลาฆู นามาๆ นู บูนี ดัฮ     นะ กือนา บูวัจ บรี ตาฮู ราตาๆ.
40010027	ลาฆู นู กู มือญาเระ กะ กาเญา     เดะ โซะ กือลับ เตอ     กาเญา กือนา มือเลา     เดะ โซะ จรัฮ. ลาฆู นามา     นู กือนา บือบีซิ เดะ ตือลีงา นะ กาเญา     กาเญา กือนา บือซูระ เดะ อาตัซ รูมัฮ     บรี ดืองัยํ ราตาๆ.
40010028	ฌางัน นะ ตาโกจ เดะ ซือมียา     นู บูนอฮ บือเลฮ ซา ญาวา นะ กาเญา     ตาปี บูนอฮ ซือมืองัจ นะ กาเญา     เตด บือเลฮ. ตาปี กาเญา กือนา ตาโกจ เดะ ตูฮัด เลอ. ญา เลอ     นู นะ บูวัจ บรี ญาวา ฌางัน ซือมืองัจ     บือนาซา เดะ นอรากา บือเลฮ.
40010029	บูโรก จียะ รายา     ดูวา อีโกยํ     กูญา ฌูวัน ซือบัจ     บูกัด เฆอ? ตาปี กะ อาโปก เดะ อาตัซ นะ กาเญา เตด บรี เตอ     บูโรก อีตู ซืออีโกยํ โปด     นะ เตด ฆูโฆยํ รอจ กะ ตานัฮ เลอ.
40010030	ตาปี โซะ กาเญา เตอ     รอจ กะ โบะ นะ กาเญา ซือมูฮา โปด     ตูฮัด กีรา ตาฮู จะ     อาดา บราปา อูรัจ.
40010031	กะฆีเตอ     ฌางัน ตาโกจ เลอ     กาเญา อาดา รือฆา     ลือเบฮ เดะ บูโรก จียะ รายา     บาญะ อีโกยํ อีตู เลอ.
40010032	กะฆีเตอ     ราตา ซือมียา นู ซาโงะ กู     โซะ ฮึลด มูคา โกะ ซือมียา เตอ     กู โปด     นะ ซาโงะ ซือมียา อีตู ฌูฆา     โซะ ฮึลด มูคา นะ อาโปก เดะ กู     นู ดูโดะ เดะ อาตัซ ลาแงะ.
40010033	ตาปี ซือมียา ดีฮา     นู ตีเมา ซาโงะ กู     โซะ ฮึลด มูคา โกะ ซือมียา เตอ     กู โปด     นะ ตีเมา ซาโงะ ซือมียา อีตู ฌูฆา     โซะ ฮึลด มูคา นะ อาโปก เดะ กู     นู ดูโดะ เดะ อาตัซ ลาแงะ.
40010034	ฌางัน อีงัจ จะ     กู มาแรฮ ดัฮ     นะ บรี ซือนัง ซือลามัจ เดะ ดือนียา. กู มาแรฮ ดัฮ     บูกัด นะ บรี ซือนัง ซือลามัจ     ตาปี นะ บรี อาดา ปือดัก     นู นะ บรี ซือมียา ปือจัฮ-บือลัฮ.
40010035	ซาเบะ กู มาแรฮ ดัฮ "นะ บรี นานะ กีลากี ซาลัฮ-ฮาตี     ฌางัน ปะ นะ บรี นานะ นีบีนี ซาลัฮ-ฮาตี     ฌางัน มะ นะ บรี มือนาตู นีบีนี ซาลัฮ-ฮาตี     ฌางัน มะ มือตูฮา.
40010036	กะฆีเตอ ซือมียา ซา รูมัฮ     นะ ฌาดี ซือตรู บลาวัด บือซามา."
40010037	ซือมียา ดีฮา นู ซายัก ปะมะ     ลือเบฮ เดะ ซายัก กะ กู เตอ     ซือมียา อีตู     เตด บือฆูนา ฌางัน กู เลอ. ซือมียา ดีฮา ซายัก กะ นานะ กีลากี     นานะ นีบีนี     ลือเบฮ เดะ ซายัก กะ กู เตอ     ซือมียา อีตู เตด บือฆูนา ฌางัน กู เลอ.
40010038	ซือมียา ดีฮา ตีเมา ซาโมจ กายู ปลีตัก นะ ญา     ตูโรจ กะ กู ปี     ซือมียา อีตู     เตด ปาโตจ ฌางัน กู เลอ.
40010039	ซือมียา ดีฮา อีงัจ     นะ บรี ญาวา นะ ญา ดูโดะ ซือนัง เตอ     ญาวา นะ ญา     นะ ฌาฮานัม เลอ. ตาปี ซือมียา ดีฮา นู ซรัฮ ญาวา บรี ฌาฮานัม     กรานา ญา ตูเฮะ กะ กู เตอ     ญา เลอ     นะ บือเลฮ ดูโดะ ซือนัง ซูโงฮ.
40010040	ซือมียา ดีฮา นู ซาโมจ กาเญา     ญา เตอ     ซาโมจ กู ฌูฆา. ซือมียา ดีฮา ซาโมจ กู     ญา ซาโมจ ตูฮัด     นู ซูโรฮ กู มาแรฮ เลอ.
40010041	ซาปา ซาโมจ ซือมียา ตูโดฮ ลาฆู นะ ตูฮัด     ซาเบะ ญา มือเลา ตูโดฮ ลาฆู นะ ตูฮัด เตอ     ญา นะ บือเลฮ บาฮาเฆด     บือกะ ฌาดี ซือมียา ตูโดฮ ลาฆู นะ ตูฮัด ฌูฆา. ซาปา ซาโมจ ซือมียา บาฌิ-ตือปัจ     ซาเบะ ญา ฌาดี ซือมียา บาฌิ-ตือปัจ เตอ     ญา นะ บือเลฮ บาฮาเฆด     บือกะ ฌาดี ซือมียา บาฌิ-ตือปัจ ฌูฆา.
40010042	ซือมียา ดีฮา นู ฮาฆิ อาเย บือแฌะ แนฮ ซือเจาะ     กะ ซือมียา รือนัฮ เดะ กาวัด     ซาเบะ ญา ฌาดี มูเระ นะ กู เตอ     กู มือเลา กะ กาเญา ซูโงฮ จะ     ซือมียา อีตู เลอ     นะ ปูตุซ บาฮาเฆด นะ ญา     เตด บือเลฮ เลอ."     เยซู ญา จะ.
40011001	กาลา เยซู ปือซัด โกะ มูเระ นะ ญา     ดูวา-บือลัซ อูรัก อีตู     ซุจ ดัฮ     ญา ตรือเบะ เดะ ตือปัจ อีตู     ปี อาฌัยํ เดะ โกะ ตูโปะ ปิกดาปิก     มือญาเระ บรี กูญา ตาฮู     ลาฆู นะ ตูฮัด.
40011002	วะตู อีตู     โยฮัน อาดา เดะ ปือฌารา. ตานา ญา ดืองัยํ ดัฮ     ปาซัน ปือบูวัจ นะ เยซู คริด ญา ซูโรฮ โกะ มูเระ นะ ญา ปี ซือตืองัฮ
40011003	ตาญา เยซู จะ     "เกา เตอ     ฌาดี ซือมียา นู นะ มาแรฮ อีตู เฆอ? เฆอ-จะ     กามี กือนา นะ นาตี ซือมียา อาซิก เลอ?"
40011004	ตาปี เยซู ตีกัฮ กะ กูญา จะ     "กาเญา กือนา ปี มือญาเระ กะ โยฮัน     ปาซัน ลาฆู นู กาเญา ดืองัยํ ดัฮ     ลีฮัจ ดัฮ.
40011005	ฌาดี-จะ     โกะ ซือมียา มาตา บูตา     บือเลฮ ลีฮัจ บือฆารี ดัฮ. โกะ ซือมียา จาเปะ โปด     บือเลฮ ฌาลัด ดัฮ. โกะ ซือมียา ปือญาเกะ ปูรู     ซือนัง บาฌิ ดัฮ. โกะ ซือมียา ตือลีงา ตูลี โปด     ดืองัยํ บาฌิ ดัฮ. โกะ ซือมียา มาตี     บือเลฮ ฮีโดะ ปาเระ ดัฮ. บรีตา นู บาฌิ เตอ     บือเลฮ มือญาเระ     กะ โกะ ซือมียา ฮาฌะ ดัฮ เลอ.
40011006	ซือนัง ซือลามัจ เลอ     ซือมียา ดีฮา     นู เตด จือและ     ปาซัน ลาฆู นะ กู." เยซู ญา จะ.
40011007	ตานา มูเระ นะ โยฮัน ปี ดัฮ     เยซู มือเลา ฌางัน โกะ ลูมอฮ ซือมียา บาญะ     ปาซัน นะ โยฮัน จะ     "กาเญา บือเลฮ ตรือเบะ ปี     เดะ ปาดัก ตานัฮ ตูโฮยํ นู ลือฆา     บีดา นะ ลีฮัจ นามา? นะ ลีฮัจ ปูโฮด รีโยก     นู กือนา อาเงน นะ ตีโยะ บรี บรีเงาะ เฆอ? บูกัด กะฆีเตอ เลอ.
40011008	ตาปี กาเญา บือเลฮ ปี     บีดา นะ ลีฮัจ นามา? นะ ลีฮัจ ซือมียา ซืออูรัก     นู บือปากัย กาเยด ลือมัฮๆ เฆอ? ลีฮัจ เลอ     โกะ ซือมียา นู ปากัย กาเยด กะฆีเตอ     กูญา ดูโดะ เดะ บาลัย นะ ราฌา เลอ.
40011009	ตาปี กาเญา บือเลฮ ตรือเบะ ปี     บีดา นะ ลีฮัจ นามา เลอ? นะ ลีฮัจ ซือมียา ตูโดฮ ลาฆู นะ ตูฮัด เฆอ? เออ     ซูโงฮ เลอ     ตาปี กู มือญาเระ กะ กาเญา จะ     ญา ฌาดี ซือมียา ซืออูรัก     นู บาฌิ ลือเบฮ เดะ ซือมียา ตูโดฮ ลาฆู นะ ตูฮัด ลาฆี.
40011010	ปาซัน โยฮัน นี เลอ     ซูรัจ ปือมือเลา นะ ตูฮัด มือเลา จะ 'ลีฮัจ เลอ     กู ซูโรฮ ปือญูโรฮ นะ กู     บรี ญา ปี โซะ ฮึลด เกา     ญา เตอ     นะ ซียะ ฌาลัด นะ เกา ดูลู     บีดา เกา นะ บือฌาลัด มาแรฮ เลอ.' ตูฮัด ญา จะ."
40011011	เยซู มือเลา ลาฆี จะ     "กู มือเลา ฌางัน กาเญา     ลาฆู นู ซูโงฮ จะ     เดะ ลูมอฮ ซือมียา นู บือฌาดี มาแรฮ เตอ     ฮอย ซือมียา ดีฮา โปด     นู มาแรฮ บือซัยํ เดะ โยฮัน     ซือมียา นู บรี ลาฆู ซือลับ เดะ อาเย. ตาปี ซือมียา นู ดือมิ เดะ กาวัด     เดะ ลูมอฮ ซือมียา นะ ตูฮัด เตอ     ญา เลอ     บือซัยํ เดะ โยฮัน ลาฆี.
40011012	ตะเดะ ตือกาลา นะ โยฮัน     นู บรี ลาฆู ซือลับ เดะ อาเย     ตือดะ รอจ กะ วะตู อีนี เตอ     ลูมอฮ ซือมียา นะ ตูฮัด     กือนา โกะ ซือมียา ฮาตี ฮางัจ     บรือโบจ บลาวัด     กูวาซา นะ อาเมด ฌือนัฮ เดะ ญา.
40011013	กรานา ลูมอฮ ซือมียา ตูโดฮ ลาฆู นะ ตูฮัด ซือมูฮา     ฌางัน ซูรัจ ปือมือเลา ฮูโกบ นะ ตูฮัด     บือเลฮ มือเลา ตูโดฮ ปาซัน ลาฆู อีนี     ตือดะ รอจ กะ ตือกาลา นะ โยฮัน ดัฮ.
40011014	ดัฮ กาเญา อาดา ฮาตี นะ ซาโมจ ลาฆู กะฆีนี     โยฮัน อีนี เลอ     ฌาดี บือกะ เอลียา นู นะ มาแรฮ อีตู.
40011015	ซือมียา นู อาดา ตือลีงา     มือนีงัย เลอ."     เยซู ญา จะ.
40011016	เยซู มือเลา ลาฆี จะ     "ตาปี โกะ ซือมียา ฮาดัจ อีนี     กูญา ซือรูปา นามา? กูญา ซือรูปา     โกะ นานะ ตืองัฮ ดูโดะ อูซิ เดะ ตูโปะ     นู อูจะ กะ ลูมอฮ กาวัด จะ
40011017	'กามี ตีโยะ ซือลูนัย บรี กะ กาเญา ดัฮ     ตาปี กาเญา ตีเมา มือนารี ซามา. กามี มือนาแงฮ บือปาโตด ดัฮ     ตาปี กาเญา ตีเมา มือนาแงฮ ซามา เลอ.' กูญา จะ.
40011018	กรานา-จะ     วะตู โยฮัน มาแรฮ     ญา บูวัจ ลาฆู บือตาฮัด มากัด     ญา เตด โอะ อาระ อางุน เตอ. กะฆีเตอ     กูญา มือเลา จะ     'ญา กือนา ฮาตู ราโซะ ดัฮ.'
40011019	โซะ กู     นู นานะ นะ อูมัจ-ซือมียา เตอ     กู มาแรฮ     ฌางัน มากัด     ฌางัน โอะ ฌูฆา. กะฆีเตอ     กูญา มือเลา จะ     'ลีฮัจ เลอ     ญา มากัด บาญะ ตือลาลู     ญา โอะ อาระ อางุน ยู มาโบะ ดัฮ     ญา บือซาบัจ ฌางัน โกะ ซือมียา มูงอจ อาเซน     ฌางัน โกะ ซือมียา บือดูซา เลอ.' ตาปี นู ตูฮัด ญา ปานัย อากัน เตอ     นะ ปลีฮัจ รือมัก     เดะ ลาฆู ปือบูวัจ นู บาฌิ นะ ญา เลอ." เยซู ญา จะ.
40011020	กาลา อีตู     เยซู ฮึนตะ อูจะ ลูมอฮ ซือมียา เดะ ตูโปะ     นู ญา บือเลฮ บูวัจ ลาฆู มือฆัฮ บาญะ ดัฮ     ซาเบะ ลูมอฮ ซือมียา อีตู     ตีเมา บราเลฮ-ฮาตี.
40011021	ญา มือเลา จะ     "จือลากา เลอ     กาเญา ตูโปะ โคราซิน     จือลากา เลอ     กาเญา ตูโปะ เบดซัยดา. ดัฮ กู บือเลฮ บูวัจ ลาฆู มือฆัฮ     เดะ นังฆรี ทัยระ     เดะ นังฆรี ซัยดอน เตอ     ซือรูปา ลาฆู มือฆัฮ นู กู บือเลฮ บูวัจ เดะ ตูโปะ นะ กาเญา     ซูโงฮ เลอ     โกะ ซือมียา นังฆรี อีตู     กูญา ฆาโดฮ บราเลฮ-ฮาตี ลามา ดัฮ เลอ     ปากัย กาเยด ฆูนี กาซัยํ     อาเมด ฮาบู อาปี บอฮ เดะ ปาลา เตอ     บรี ลีฮัจ จะ     กูญา มือญือซัน ซูโงฮ.
40011022	ตาปี กู มือเลา ฌางัน กาเญา จะ     เดะ อารี กรัจ ฮูโกบ เตอ     โกะ ซือมียา นังฆรี ทัยระ     นังฆรี ซัยดอน     กูญา นะ กือนา ฮูโกบ     นู รีฮัน เดะ ฮูโกบ นะ กาเญา เลอ.
40011023	โซะ เกา     ตูโปะ คาเปอนาอุม เตอ     เกา อีงัจ นะ ฌาดี ตูโปะ นู ตีงี     ซามา บายา ลาแงะ เฆอ? เตด บือเลฮ เลอ. โงฮ-ซูโงฮ เกา นะ กือนา บูวัก ดัฮ     ตูโรด ปี กะ นังฆรี ฮาตู เลอ. ดัฮ กู บือเลฮ บูวัจ ลาฆู มือฆัฮ     เดะ นังฆรี โซโดม ซือรูปา บือกะ ลาฆู มือฆัฮ     นู กู บือเลฮ บูวัจ เดะ ตูโปะ นะ กาเญา ดัฮ เตอ     ซูโงฮ เลอ     นังฆรี โซโดม อีตู     นะ อาดา ดูโดะ ลาฆี     ตือดะ รอจ อารี อีนี เลอ.
40011024	ตาปี กู มือเลา ฌางัน กาเญา จะ     เดะ อารี กรัจ ฮูโกบ เตอ     ลูมอฮ ซือมียา นังฆรี โซโดม     กูญา นะ กือนา ฮูโกบ     นู รีฮัน เดะ ฮูโกบ นะ กาเญา เลอ." เยซู ญา จะ.
40011025	วะตู อีตู     เยซู บือซาโวจ จะ     "โอ อาโปก เออ     เกา นู ฌาดี ตูฮัด โซะ ลาแงะ ฌางัน ดือนียา     กู บรี ซือลามัจ กะ อาโปก     นู อาโปก บือเลฮ บูนี โกะ ลาฆู อีนี     ตีเมา บรี โกะ ซือมียา ปานัย     โกะ ซือมียา อาดา อากัน     นะ ตาฮู. ตาปี ลาฆู อีนี เลอ     อาโปก บือเลฮ ปลีฮัจ     บรี กะ โกะ ซือมียา ฮอย อากัน นะ ตาฮู ดัฮ.
40011026	โอ อาโปก เออ     นู ฌาดี กะฆีเตอ     ซาเบะ อาโปก ลีฮัจ บาฌิ ดัฮ."
40011027	เยซู มือเลา ปูลัก จะ "อาโปก เดะ กู     บือเลฮ ซรัฮ บือนา ซือมูฮา     บรี กะ กู ดัฮ. ฮอย ซาปา นู กราลา นานะ นะ ตูฮัด     ลือเบฮ ซา อาโปก เดะ อาตัซ     นู กราลา. กะฆีเตอ ฌูฆา     ฮอย ซาปา นู กราลา อาโปก เดะ อาตัซ     ลือเบฮ ซา นานะ นะ ญา เลอ     ฌางัน โกะ ซือมียา อีตู     นู นานะ นะ ตูฮัด ซูกา นะ ปลีฮัจ อาโปก     บรี กะ กูญา กราลา.
40011028	"โอ ลูมอฮ ซือมียา     นู บือกรือฌา โตระ     นู ตาโงก ยู ปือนัจ เตอ     มาแรฮ ซารี กู เลอ. กู นี เลอ     นะ บูวัจ บรี กาเญา ดูโดะ ซือนัง     ฮอย รือมัย ดัฮ.
40011029	กือนา อาเกะ ปืองานัยํ นะ กู     กือนา บลาฌัยํ เดะ กู เลอ     ซาเบะ กู อาดา ฮาตี บือแฌะ     ฮาตี มือนูโนะ. กะฆีเตอ     ฮาตี นะ กาเญา นะ ดูโดะ ซือนัง     ฮอย รือมัย ดัฮ.
40011030	ซาเบะ ปืองานัยํ นะ กู เตอ     ญา ซือนัง. บารัก นู กู นะ บรี ตาโงก เตอ     ญา รีฮัน เลอ." เยซู ญา จะ.
40012001	วะตู อีตู     เดะ อารี บราดู กรือฌา ซืออารี     เยซู ญา บือฌาลัด ลาลู เดะ ฮูมา ปาดี. โกะ มูเระ นะ ญา ลาปัยํ     กูญา ฮึนตะ นะ ลือกับ ตากัย ปาดี     นะ มากัด.
40012002	ตาปี โกะ ลูมอฮ ฟาริซี ตานา กูญา ลีฮัจ บือฆารี กะฆีเตอ     กูญา มือเลา ฌางัน เยซู จะ     "ลีฮัจ เลอ     โกะ มูเระ นะ เกา     กูญา บูวัจ ลาฆู นู กือนา บลารัก ดัฮ     ตีเมา บรี บูวัจ เดะ อารี บราดู กรือฌา."
40012003	ตาปี เยซู ตีกัฮ กะ กูญา จะ     "กาเญา เตด บือเลฮ บาจา เฆอ     ลาฆู นู ราฌา ดาวิด บูวัจ ดัฮ? ญา เตอ     ฌางัน ลูมอฮ ซือมียา นะ ญา     กูญา ลาปัยํ โกะ ซือบารัก มากัด.
40012004	กะฆีเตอ     ญา บือเลฮ มาโซะ ปี     กะ ดาลับ รูมัฮ มือญือมัฮ ตูฮัด     ญา อาเมด ตือโปก โรตี นู มือนืองะ บรี กะ ตูฮัด ดัฮ     มาแรฮ มากัด. ตาปี ตือโปก โรตี อีตู เตอ     ปือมือเลา ฮูโกบ นะ ตูฮัด ปือซัด จะ     ซา ลูมอฮ ซามี เลอ     นู นะ บือเลฮ มากัด. โซะ ดาวิด ฌางัน โกะ ซือมียา นะ ญา     นะ มากัด เตด บือเลฮ." เยซู ญา จะ.
40012005	เยซู มือเลา กะ ลูมอฮ กูญา ปูลัก จะ     "กาเญา เตด บือเลฮ บาจา เฆอ     ลาฆู เดะ ซูรัจ ปือมือเลา ฮูโกบ     นู จะ     โกะ ซามี เดะ รูมัฮ มือญือมัฮ ตูฮัด     บูวัจ ลาฆู นู กือนา บลารัก เดะ อารี บราดู เตอ     ตาปี นู กูญา บูวัจ กะฆีเตอ     ฮอย ซาลัฮ ดัฮ.
40012006	ตาปี กู มือเลา ฌางัน กาเญา จะ     เดะ โซะ อีนี     อาดา นู บือซัยํ เดะ รูมัฮ มือญือมัฮ ตูฮัด ลาฆี เลอ.
40012007	อาดา ซูรัจ ปือมือเลา นะ ตูฮัด นู จะ 'กู ตีเมา โกะ บารัก มือญือมัฮ เลอ     ตาปี กู ซูกา นะ บรี โกะ ซือมียา ตือจีฮัด กะ กาวัด เลอ.' ตูฮัด ญา จะ. กาเลา-จะ ลาฆู อีนี     มาโซะ เดะ ฮาตี นะ กาเญา ดัฮ     กะฆีเตอ     กาเญา นะ เตด กรัจ ฮูโกบ ซือมียา     นู ฮอย ซาลัฮ ลาฆี.
40012008	กรานา กู     นู นานะ นะ อูมัจ-ซือมียา เตอ     กู ฌาดี ตูฮัด เดะ ลาฆู อารี บราดู ฌูฆา เลอ." เยซู ญา จะ.
40012009	กะฆีเตอ     เยซู บือฌาลัด ตรือเบะ ปี เดะ ตือปัจ อีตู     ญา มาโซะ กะ ดาลับ รูมัฮ บือมุน นะ กูญา.
40012010	ลีฮัจ เลอ     อาดา ซือมียา ซืออูรัก     นู ตางัน กาแป. อาดา โกะ ซือมียา นู ตาญา เยซู จะ     "โซะ ปือมือเลา ฮูโกบ เตอ     นะ บือบือลา ซือมียา ซาเกะ     เดะ อารี บราดู กรือฌา บือเลฮ เฆอ?" กูญา อีตู ซารี ลาฆู     นู นะ อาดู เยซู.
40012011	กะฆีเตอ     เยซู ตีกัฮ กะ กูญา จะ     "กาเลา-จะ อาดา ซือมียา ซืออูรัก เดะ ลูมอฮ กาเญา     นู อาดา กาเมก ซืออีโกยํ. กะ กาเมก อีตู ฆูโฆยํ เดะ ตือลาฆา     เดะ อารี บราดู ดัฮ เตอ     ซือมียา อีตู     ญา ฆาโดฮ ซีตะ บือญาแญะ ตรือเบะ เดะ ตือลาฆา     บูกัด เฆอ?
40012012	ตาปี ซือมียา ซืออูรัก โปด     ญา บรือฆา ลือเบฮ เดะ กาเมก ซืออีโกยํ ปูลัก     บูกัด เฆอ? กะฆีเตอ     ปือมือเลา ฮูโกบ เตอ     นะ บรี ซือมียา บูวัจ ลาฆู นู บาฌิ     เดะ อารี บราดู ฌูฆา เลอ." เยซู ญา จะ.
40012013	กะฆีเตอ     เยซู มือเลา กะ ซือมียา ตางัน กาแป อีตู จะ     "ลือฌัก ตางัน นะ เกา เลอ." กะฆีเตอ ซือมียา อีตู     ญา ลือฌัก ตางัน ดัฮ. ตางัน อีตู โปด     ลือฆา บาฌิ ดัฮ     ซือรูปา บือกะ ตางัน ซือบือลัฮ นู บาฌิ อีตู.
40012014	ลูมอฮ ฟาริซี     กูญา ตรือเบะ ปี     บือกีรา บือซามา จะ     นะ บูวัจ กะฮามี     บีดา นะ บือเลฮ บูนอฮ เยซู.
40012015	ตาปี เยซู ตาฮู ฮาตี นะ กูญา     ญา ตรือเบะ ปี เดะ โซะ อีตู ดัฮ. อาดา ลูมอฮ ซือมียา บาญะ     กูญา ตูโรจ ปี บือซามา. เยซู บือบือลา กูญา ซือมูฮา     บรี ซือนัง ญาวา บาฌิ.
40012016	ญา บลารัก กูญา     ตีเมา บรี มือญาเระ ลาฆู นะ ญา     กะ ซาปา โปด.
40012017	กะฆีเตอ     นะ ฌาดี รือมัก ฌางัน ปือมือเลา นะ อิซายา ซือมียา นู ตูโดฮ ลาฆู นะ ตูฮัด นู จะ
40012018	'ลีฮัจ เลอ     ซือมียา บือกรือฌา นะ กู     นู กู ปีเลฮ ดัฮ. ญา เลอ     นู กู ซายัก     นู กือนา เดะ ฮาตี นะ กู ซูโงฮๆ เลอ. กู นะ บรี ซือมืองัจ นะ กู     อาดา เดะ อาตัซ ญา เลอ. นู กู นะ กรัจ ฮูโกบ บรี กือนา ลาฆู เตอ     ญา นะ มือญาเระ     กะ ลูมอฮซือมียา บักซา อาซิก
40012019	ญา นะ เตด บือตือฆัฮ ฌางัน ซาปา โปด     เตด บือซูระ ซูวารา บือซัยํ. ฮอย ซาปา นะ ดืองัยํ ซูวารา นะ ญา     เดะ โกะ ฌาลัด บือซัยํ เลอ.
40012020	ปูโฮด รีโยก นู ลือมัฮ เตอ     ญา เตด ปาตัฮ เลอ. โปรจ ปลีตา นู ฌาดี อาซะ ดัฮ     ญา เตด ปาดับ เลอ. ตือดะ ญา บูวัจ บรี ลาฆู กรัจ ฮูโกบ นู กือนา ลาฆู     ฌือนัฮ ดัฮ.
40012021	ลูมอฮ ซือมียา ราตา บักซา     นะ ฮาระ กะ ญา เลอ.' ตูฮัด ญา จะ."
40012022	วะตู อีตู     กูญา บาวา ซือมียา ซืออูรัก     มาแรฮ ดาปัจ เยซู. ซือมียา อีตู     กือนา ฮาตู มาโซะ ราโซะ ดัฮ     บรี ญา มาตา บูตา     มือเลา เตด บือเลฮ ดัฮ. ตาปี เยซู บือบือลา ญา     บรี ญา ลีฮัจ บือฆารี     บือเลฮ มือเลา ปูลัก.
40012023	กะฆีเตอ     ลูมอฮ ซือมียา ซือมูฮา ปือและ-ฮาตี ซูโงฮ     ปาคัจ มือเลา จะ     "ซือมียา อีนี ฌาดี นานะ นะ ราฌา ดาวิด เฆอ?"
40012024	ตาปี ตานา ลูมอฮ ฟาริซี ดืองัยํ ลาฆู อีนี ดัฮ     กูญา มือเลา จะ     "นู ซือมียา อีนี โปรฮ ฮาตู ตรือเบะ บือเลฮ เตอ     กรานา ปือมือฆัฮ นะ ฌิด เบเอนซือบุน นู กือปาลา ฮาตู ซีตัด อีตู     เตอ เลอ."
40012025	ตาปี เยซู ตาฮู ลาฆู นู กูญา อีงัจ เดะ ฮาตี     ญา มือเลา ฌางัน กูญา จะ     "นังฆรี ดีฮา โปด     นู ปือจัฮ-บือลัฮ ฌาดี โซกซา ปาโซะ ดัฮ     นะ กือนา ฌาฮานัม ปี เลอ. ตูโปะ ดีฮา     รูมัฮ ดีฮา     นู โกะ ซือมียา ปือจัฮ-บือลัฮ ดัฮ     นะ ดูโดะ กือฌะ     เตด บือเลฮ เลอ.
40012026	กาเลา-จะ ฮาตู ซีตัด นะ โปรฮ ฮาตู ซีตัด เตอ     ญา บือปือจัฮ เดะ ญาวา ตะอาซิก ดัฮ. นังฆรี นะ ญา นะ ดูโดะ กือฌะ     บือเลฮ กะฮามี เลอ?
40012027	กาเลา-จะ กู นี     โปรฮ โกะ ฮาตู     กรานา ปือมือฆัฮ นะ ฌิด เบเอนซือบุน เตอ     กะฆีเตอ ลูมอฮ นะ กาเญา     โปรฮ โกะ ฮาตู     กรานา ปือมือฆัฮ นะ ซาปา เลอ? กะฆีเตอ     ลูมอฮ กาเญา ตะอาซิก     นู นะ กรัจ ฮูโกบ กาเญา.
40012028	ตาปี นู กู โปรฮ โกะ ฮาตู ซีตัด     เดะ ปือมือฆัฮ นะ ซือมืองัจ นะ ตูฮัด เตอ     กะฆีเตอ     ตูฮัด เดะ อาตัซ     ญา มาแรฮ ฌาดี ราฌา     นะ บือบือลา กาเญา ดัฮ. " เยซู ญา จะ.
40012029	เยซู มือเลา ลาฆี จะ     "ฌาดี กะฮามี เลอ? ซือมียา ดีฮา นะ มาโซะ ปี ซามุน บารัก     เดะ รูมัฮ นะ ซือมียา ตือฆัยํ-อูรัจ     บือเลฮ กะฮามี? กือนา รีฆะ ซือมียา ตือฆัยํ-อูรัจ อีตู     อีกัจ บรี กือฌะ-กือมัซ ดูลู. อีกัจ ดัฮ     บารู นะ ซามุน บารัก     เดะ รูมัฮ อีตู บือเลฮ.
40012030	ซือมียา ดีฮา     นู เตด ดูโดะ โซะ กู เตอ     ญา บลาวัด ฌางัน กู เลอ. ซือมียา ดีฮา     นู เตด ตูโลก กู     ปี ปือมุน โกะ ซือมียา เตอ     ญา บูวัจ บรี กูญา กือจัย ปี เลอ.
40012031	กะฆีเตอ     กู มือเลา ฌางัน กาเญา จะ     ซือมียา นู บูวัจ ดูซา     นู มือเลา ตะอารัฮ กะ ตูฮัด เดะ อาตัซ     ราตา มาจับ เตอ     ดูซา นะ ญา เตอ     ตูฮัด นะ อาเกะ บรี เลอ. ตาปี ซือมียา นู มือเลา ตะอารัฮ     กะ ซือมืองัจ นะ ตูฮัด เตอ     ตูฮัด นะ ฮอย เตด อาเกะ ดูซา นะ ญา เลอ.
40012032	ซือมียา ดีฮา นู มือเลา บลาวัด ฌางัน กู     นู นานะ นะ อูมัจ-ซือมียา เตอ     ดูซา นะ ญา     ตูฮัด นะ อาเกะ บรี เลอ. ตาปี ซือมียา ดีฮา นู มือเลา บลาวัด     ฌางัน ซือมืองัจ นะ ตูฮัด เตอ     ตูฮัด นะ ฮอย เตด อาเกะ ดูซา นะ ญา. เดะ ฮาดัจ อีนี เตอ     เดะ ฮาดัจ โซะ ฮึลด โปด     นะ อาเกะ เตด บือเลฮ ดัฮ เลอ." เยซู ญา จะ.
40012033	"กือนา อีงัจ บรี ตือตู เลอ. กะ อาดา ปูโฮด กายู นู บาฌิ เตอ     ญา อาดา บูวัฮ นู บาฌิ ฌูฆา. กะ อาดา ปูโฮด กายู นู ตะอารัฮ     ญา อาดา บูวัฮ นู ตะอารัฮ ฌูฆา. กรานา-จะ     นู นะ ตาฮู ปูโฮด กายู อีตู เตอ     กือนา ลีฮัจ กะ บูวัฮ นะ ญา.
40012034	กาเญา บักซา อูลัยํ ฌาฮัจ เลอ. กาเญา ฌาดี ซือมียา นู ฌาฮัจ ดัฮ     กาเญา นะ มือเลา ลาฆู นู บาฌิ บือเลฮ กะฮามี เลอ? กรานา-จะ     ฮาตี ปือนอฮ ฌางัน ลาฆู นามา เตอ     มูโลจ โปด     นะ มือเลา ตูโรจ ลาฆู กะฆีเตอ เลอ.
40012035	ซือมียา นู บาฌิ เตอ     ญา นะ อาเมด บือนา นู บาฌิ     มาแรฮ เดะ บารัก บรือฆา บาฌิ     นู ญา ปือมุน เดะ ฮาตี ดัฮ. ตาปี ซือมียา นู ฌาฮัจ     นะ อาเมด บือนา นู ฌาฮัจ     มาแรฮ เดะ บารัก ฌาฮัจ นู ญา ปือมุน เดะ ฮาตี ดัฮ.
40012036	กู มือเลา ฌางัน กาเญา จะ     เดะ อารี กรัจ ฮูโกบ เตอ     โกะ ซือมียา กือนา ซาโงะ ซาลัฮ     ซาเบะ ราตา ปือมือเลา นู ฮอย เตด บือฆูนา     นู กูญา บือเลฮ มือเลา ดัฮ.
40012037	กะฆีเตอ     นู เกา นะ ลือปัซ เดะ ฮูโกบ เตอ     นู นะ กือนา ฮูโกบ เตอ     กรานา ปือมือเลา นะ เกา เลอ."     เยซู ญา จะ.
40012038	กาลา อีตู     อาดา โกะ ซือมียา อาฌัยํ ลาฆู ปือมือซัด นะ ตูฮัด ซือตืองัฮ     ฌางัน โกะ ลูมอฮ ฟาริซี ซือตืองัฮ     กูญา มือเลา กะ เยซู จะ     " บูมอยํ เออ     บรี เกา บูวัจ ปือนานา นู มือฆัฮ     บรี กะ กามี นะ ลีฮัจ เลอ."
40012039	ตาปี เยซู ตีกัฮ กะ กูญา จะ     "ลูมอฮ ซือมียา ฮาดัจ อีนี     นู ฌาฮัจ     นู ฮอย เตด บือฆูนา เตอ     กูญา ซูกา นะ ลีฮัจ ปือนานา นู มือฆัฮ. ตาปี ฮอย ปือนานา นามา โปด     นะ บรี ลีฮัจ กะ กูญา     ลือเบฮ ซา ปือนานา นะ โยนา ซือมียา ตูโดฮ ลาฆู นะ ตูฮัด.
40012040	โยนา เตอ     ญา อาดา เดะ ดาลับ โปรจ นะ อีกัด บือซัยํ     กือมูฮา ตีฆา อารี     ตีฆา มาลับ ดัฮ. ซือรูปา กะฆีเตอ     กู นู นานะ นะ อูมัจ-ซือมียา โปด     กู นะ ดูโดะ เดะ บาวัฮ ตานัฮ     กือมูฮา ตีฆา อารี     ตีฆา มาลับ ฌูฆา.
40012041	เดะ อารี กรัจ ฮูโกบ ลูมอฮ ซือมียา นังฆรี นีนะเว เตอ     นะ บีกัซ บือดีรี     อาดู โกะ ซือมียา ฮาดัจ อีนี     ซาเบะ-จะ โซะ กูญา     ตานา ดืองัยํ ปือมือเลา นู โยนา มือญาเระ     กูญา บือเลฮ บราเลฮ-ฮาตี บารู ดัฮ. ตาปี ลีฮัจ เลอ     นู บือซัยํ ลือเบฮ เดะ โยนา     อาดา โซะ อีนี ดัฮ เลอ.
40012042	ราฌา นีบีนี เดะ นังฆรี โซะ บารัจ-ดายา เตอ     ญา นะ บีกัซ บือดีรี     อาดู ลูมอฮ ซือมียา ฮาดัจ อีนี     เดะ อารี กรัจ ฮูโกบ เลอ. ซาเบะ-จะ     ญา บือเลฮ บือฌาลัด มาแรฮ     ดาตัก เดะ โซะ ฮูโฌก ปือญูดัฮ เดะ ดือนียา บีดา นะ มือนีงัย ปือมือเลา นู ปานัย อากัน     นะ ราฌา ซะโลโม. ลีฮัจ เลอ     นู บือซัยํ ลือเบฮ เดะ ซะโลโม     อาดา โซะ อีนี ดัฮ เลอ." เยซู ญา จะ.
40012043	เยซู มือเลา ปูลัก จะ     "ตานา ฮาตู ตะอารัฮ     ตรือเบะ เดะ ซือมียา ดีฮา ดัฮ     ญา ปี ราตา     เดะ ตือปัจ ตานัฮ กริก     นู ฮอย อาเย ลาลู     มียา ตือปัจ นะ ดูโดะ ซือนัง     ตาปี ญา เตด ดาปัจ ลาลู.
40012044	กะฆีเตอ     ญา มือเลา จะ     'บอฮ     กู นะ บาลิ ปาเระ     กะ รูมัฮ นะ กู     นู กู ตรือเบะ มาแรฮ ซีงี เลอ.' ตานา มาแรฮ รอจ ดัฮ     ญา ดาปัจ รูมัฮ อีตู     ฮอย ซาปา ดูโดะ     กือนา กีกัย จรัฮ     ปือตัด ตาโรฮ บาฌิ ดัฮ.
40012045	กะฆีเตอ     ฮาตู อีตู ปี ซาโมจ อาเมด ฮาตู อาซิก     ตูโฌฮ ฮาตู     นู ฌาฮัจ ลือเบฮ เดะ ญา     บาวา กูญา มาแรฮ มาโซะ ดูโดะ บือซามา     เดะ รูมัฮ อีตู. กะฆีเตอ     วะตู เดะ บลากัก เตอ     ซือมียา อีตู ญา ซูซัฮ ปายัฮ     ลือเบฮ เดะ วะตู ลามูลา ลาฆี. ลูมอฮ ซือมียา เดะ ฮาดัจ นู ฌาฮัจ อีนี เตอ     กูญา นะ ฌาดี กะฆีเตอ เลอ." เยซู ญา จะ.
40012046	ตานา เยซู ตืองัฮ มือเลา ฌางัน ลูมอฮ ซือมียา บาญะ อีตู     ลีฮัจ เลอ     มะ เดะ เยซู     ฌางัน โกะ อาดี เดะ ญา     มาแรฮ บือดีรี เดะ ลามัน     มีตา มือเลา ฌางัน ญา.
40012047	อาดา ซือมียา ซืออูรัก     มือเลา ฌางัน เยซู จะ     "ลีฮัจ เลอ     โกะ มะ     โกะ อาดีๆ เดะ เกา     อาดา บือดีรี โซะ ลามัน     มีตา มือเลา ฌางัน เกา.
40012048	ตาปี เยซู ตีกัฮ กะ ซือมียา อีตู จะ     "ซาปา เลอ     นู ฌาดี มะ เดะ กู? ซาปา ซือตืองัฮ     นู ฌาดี อาดี-บราดี เดะ กู?"
40012049	กะฆีเตอ     ญา อาเงา ตางัน นะ ญา     ตูโญะ กะ โกะ มูเระ นะ ญา     มือเลา จะ     "ลีฮัจ เลอ     มะ เดะ กู     ฌางัน อาดี-บราดี เดะ กู เลอ.
40012050	กรานา ซือมียา ดีฮา     นู บูวัจ ตูโรจ กะ ฮาตี นะ อาโปก เดะ กู     นู ดูโดะ โซะ อาตัซ ลาแงะ     ญา เลอ     นู ฌาดี อาดี-บราดี     กีลากี นีบีนี     เดะ กู เลอ     นู ฌาดี มะ เดะ กู ฌูฆา." เยซู ญา จะ.
40013001	อารี อีตู     เยซู ตรือเบะ เดะ รูมัฮ     ญา บือฌาลัด ปี ดูโดะ เดะ บีดิก ลาโวจ.
40013002	อาดา ลูมอฮ ซือมียา บาญะ บือมุน     กือลีลิก โซะ ญา. กะฆีเตอ     เยซู ญา ญาแญะ ปี     ดูโดะ เดะ ปราฮู     ตาปี โกะ ซือมียา บาญะ อีตู ซือมูฮา     กูญา บือดีรี เดะ ปาตัย.
40013003	เยซู มือเลา จรือตา อาฌัยํ กะ กูญา     บาญะ ลาฆู     มือเลา จะ     "ลีฮัจ เลอ     อาดา ซือมียา ซืออูรัก     ญา ปี ปรัก บีฌี ตาโระ เดะ กือโบด.
40013004	ตานา ญา ปรัก กะฆีเตอ     อาดา บีฌี ซือตืองัฮ     ญา ฆูโฆยํ เดะ บีดิก ฌาลัด. กะฆีเตอ     อาดา กาวัด บูโรก มาแรฮ ปาโตะ มากัด บีฌี อีตู     ปี ดัฮ.
40013005	อาดา บีฌี ซือตืองัฮ ฌูฆา     ญา ฆูโฆยํ เดะ ตานัฮ     นู อาดา บาตู บาญะ     อาดา ตานัฮ กิดีกิ เตอ. บีฌี อีตู โปด     ญา บือตูโมฮ งัจบางัจ     ซาเบะ ตานัฮ เตด ดาลับ.
40013006	ตานา มาตาอารี ตือลาลู ฮางัจ เตอ     ปูโฮด อีตู     ญา ลายู ตูโฮยํ ดัฮ     กรานา ฮอย ฌากัยํ.
40013007	อาดา บีฌี ซือตืองัฮ     ญา ฆูโฆยํ เดะ ตืองัฮ ปูโฮด บือดูรี. ปูโฮด บือดูรี อีตู ญา บือตูโมฮ     ญา ตูโดก ปูโฮด ตาโระ อีตู     บรี ฮาบิฮ ดัฮ.
40013008	อาดา บีฌี ซือตืองัฮ     ญา ฆูโฆยํ เดะ ตานัฮ นู บาฌิ. กะฆีเตอ ญา บือบูวัฮ บาฌิ     บือตามัฮ บูวัฮ บาญะ     ซือตืองัฮ ตีฆา-ปูโลฮ บีฌี เตอ     ซือตืองัฮ นัม-ปูโลฮ บีฌี     ซือตืองัฮ รอจ-กะ ซือราตุซ บีฌี เลอ.
40013009	ซาปา อาดา ตือลีงา     บรี ญา มือนีงัย เลอ." เยซู ญา จะ.
40013010	โกะ มูเระ มาแรฮ ตาญา เยซู จะ     "บูวัจ นามา     เกา อาฌัยํ กูญา     ฌาดี จรือตา อาฌัยํ เลอ?"
40013011	เยซู ตีกัฮ กะ กูญา จะ     "โซะ ลูมอฮ กาเญา เตอ     ตูฮัด บือเลฮ บรี ตาฮู     ลาฆู ดาลับ ซูโงฮ ปาซัน ลาฆู นู ตูฮัด ฌาดี ราฌา นู บือบือลา ดือนียา อีนี. ตาปี โซะ กูญา อีตู     ตูฮัด ตีเมา บรี ตาฮู เลอ.
40013012	กรานา-จะ     ซือมียา ดีฮา นู ตาฮู ซือตืองัฮ เตอ     ญา นะ ซาโมจ ลาฆี     ยู ตาฮู บาญะ ซูโงฮ เลอ. ตาปี ซือมียา นู เตด ตาฮู นามา ลาฆี     นู ญา ตาฮู นู ดีกิ-ตอจ เตอ     นะ กือนา อาเมด ปี เดะ ญา ดัฮ เลอ.
40013013	ซาเบะ กะฆีเตอ เลอ     กู มือเลา ฌางัน กูญา     ฌาดี จรือตา อาฌัยํ. กรานา กูญา ลีฮัจ     ตาปี ซือรูปา ลีฮัจ เตด บือฆารี นามา. กูญา ดืองัยํ     ตาปี ซือรูปา ฮอย เตด ดืองัยํ นามา. กูญา เตด มาโซะ เดะ ฮาตี ลาลู เลอ.
40013014	โซะ ลูมอฮ กูญา     ปือมือเลา นู อิซายา บือเลฮ ตูโดฮ เตอ     ฌาดี รือมัก ดัฮ     นู จะ 'กาเญา นะ ดืองัยํ     ตาปี ดืองัยํ ดัฮ     นะ เตด มาโซะ เดะ ฮาตี. นะ ลีฮัจ     ตาปี ลีฮัจ ดัฮ     นะ เตด บือฆารี นามา.
40013015	ซาเบะ ลูมอฮ บักซา อีนี     ตือฆัยํ-ฮาตี ดัฮ     อีงัจ เตด กือนา. ตือลีงา นะ กูญา     กูญา กือจัจ ดัฮ. มาตา นะ กูญา     กูญา ปือฌับ ดัฮ. ตาโกจ-จะ     มาตา นะ กูญา นะ บือฆารี     ตือลีงา นะ กูญา นะ ดืองัยํ     ลาฆู นะ มาโซะ เดะ ฮาตี นะ กูญา. กะฆีเตอ     กูญา นะ อาเลฮ มาแรฮ กะ กู     บรี กู นะ บือบือลา กูญา     บรี ลือปัซ บาฌิ ดัฮ.' ตูฮัด ญา จะ."
40013016	เยซู มือเลา ลาฆี จะ     "ตาปี มาตา นะ กาเญา เตอ     ญา ลีฮัจ บือฆารี ดัฮ     ตือลีงา นะ กาเญา โปด     ญา ดืองัยํ ดัฮ. ซือนัง ซือลามัจ ซูโงฮ เลอ     กาเญา.
40013017	กู มือเลา ฌางัน กาเญา ลาฆู นู ซูโงฮ จะ     อาดา โกะ ซือมียา ตูโดฮ ลาฆู นะ ตูฮัด ฌางัน โกะ ซือมียา บาฌิ-ตือปัจ     บาญะ อูรัก เตอ     กูญา บือคานะ นะ ลีฮัจ     ลาฆู นู กูญา บือเลฮ ลีฮัจ ดัฮ     ตาปี เตด บือเลฮ ลีฮัจ เลอ. กูญา บือคานะ นะ ดืองัยํ ลาฆู นู กาเญา ดืองัยํ โปด     ตาปี เตด บือเลฮ ดืองัยํ เลอ." เยซู ญา จะ.
40013018	เยซู มือเลา ปูลัก จะ "กะฆีเตอ     กาเญา กือนา มือนีงัย เลอ     ลาฆู กู จรือตา อาฌัยํ ซีงี     ปาซัน ซือมียา นู ปรัก บีฌี ตาโระ อีตู.
40013019	วะตู ซือมียา ดีฮา ดืองัยํ ปือมือเลา     ปาซัน ลาฆู นู ตูฮัด นะ ฌาดี ราฌา เตอ     ตาปี เตด มาโซะ เดะ ฮาตี ดัฮ     กะฆีเตอ     ฮาตู ฌาฮัจ มาแรฮ จาปัย     บีฌี นู ปรัก เดะ ฮาตี นะ ญา     บือปี ดัฮ. นี เลอ     ซือรูปา บือกะ บีฌี นู ปรัก     ฆูโฆยํ เดะ บีดิก ฌาลัด ซีงี ดัฮ.
40013020	โซะ บีฌี นู ปรัก     ฆูโฆยํ เดะ ตือปัจ อาดา บาตู บาญะ อีตู     ญา เลอ     ซือรูปา บือกะ ซือมียา นู ดืองัยํ ลาฆู นะ ตูฮัด ดัฮ     ดัดดัด ญา ซูกา-ฮาตี ซาโมจ ลาฆู ปือมือเลา อีตู.
40013021	ตาปี ปือมือเลา อีตู     ญา ฮอย เตด บือฌากัยํ เดะ ฮาตี นะ ญา เตอ     นะ ตาฮัด เตด ลามา เลอ. ตานา ซือมียา อีตู กือนา ลาฆู ซูซัฮ ปายัฮ เตอ     กือนา ปรือกัด เตอ     กรานา ซาโมจ ปือมือเลา อีตู ดัฮ     ดัดดัด ญา มืองือละ บูวัก ดัฮ.
40013022	โซะ บีฌี นู ปรัก     ฆูโฆยํ เดะ ตืองัฮ ปูโฮด บือดูรี เตอ     ซือรูปา บือกะ ซือมียา นู ดืองัยํ ปือมือเลา อีตู ดัฮ     ตาปี ตานา ญา ฆาโดฮ-ฮาตี     ปาซัน ลาฆู โซะ ดือนียา เตอ     ตานา ญา บือคานะ ซูกา โกะ บือนา บารัก เตอ     ลาฆู อีนี ฌาดี ลาฆู นู ตูโดก ปือมือเลา อีตู     บูวัจ บรี ญา ฮอย เตด บือบูวัฮ ดัฮ เลอ.
40013023	ตาปี โซะ บีฌี นู ปรัก     ฆูโฆยํ เดะ ตานัฮ บาฌิ เตอ     ญา ซือรูปา บือกะ ซือมียา นู ดืองัยํ ปือมือเลา อีตู     บรี มาโซะ เดะ ฮาตี ดัฮ. กะฆีเตอ     ญา บือบูวัฮ     ซือตืองัฮ บือตามัฮ ตีฆา-ปูโลฮ บีฌี เตอ     ซือตืองัฮ นัม-ปูโลฮ     ซือตืองัฮ รอจ กะ ซือราตุซ บีฌี เลอ." เยซู ญา จะ.
40013024	เยซู อาฌัยํ กูญา     ฌาดี ลาฆู จรือตา อาซิก ปูลัก     มือเลา จะ     "นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ ลาฆู กะฆีนี. อาดา ซือมียา ซืออูรัก     นู ตานัม บีฌี ปาดี นู บาฌิ     เดะ บือนัก นะ ญา.
40013025	ตาปี ตานา ลูมอฮ ซือมียา ตีโนะ ลีนา เตอ     ซือตรู นะ ญา มาแรฮ ตานัม บีฌี ตะอารัฮ     จาโปยํ เดะ ตืองัฮ บีฌี ปาดี อีตู     บารู ญา ปี เลอ.
40013026	กะฆีเตอ     กาลา บีฌี อีตู     ญา บือตูโมฮ ฌาดี ตากัย ปาดี ดัฮ     โกะ ตาโระ นู ตะอารัฮ     ญา บือตูโมฮ ปลีฮัจ ซามา ฌางัน ปาดี อีตู.
40013027	โกะ ปราโซฮ นะ ตูฮัด บือนัก อีตู     กูญา มาแรฮ มือเลา ฌางัน ญา จะ     'จา เออ     เกา ตานัม ปาดี นู บาฌิ     เดะ บือนัก นะ เกา     บูกัด เฆอ?     นู ตาโระ ตะอารัฮ อีนี     ญา มาแรฮ ดาตัก เปะ ดีฮา?'
40013028	ญา ตีกัฮ กะ กูญา จะ     'อาดา ซือตรู ซืออูรัก เลอ     นู ญา บูวัจ กะฆีนี ดัฮ.' กะฆีเตอ     โกะ ปราโซฮ ตาญา ญา จะ     'นะ บรี กามี ปี กือตัจ ปูงอจ โกะ ตาโระ นู ตะอารัฮ บูวัก เฆอ?'
40013029	ญา ตีกัฮ นะ กูญา จะ     'ฌางัน เลอ. ตานา กาเญา กือตัจ ตาโระ     นู ตะอารัฮ เตอ     ตาโกจ-จะ     นะ ตือกือตัจ ปาดี นู บาฌิ ซามา เลอ.
40013030	บรี โกะ บีฌี ดูวา มาจับ บือตูโมฮ บือซามา-ซามา     รอจ-กะ วะตู นู นะ กือตับ ปาดี เลอ. วะตู อีตู เลอ     กู นะ ซูโรฮ ซือมียา กือตับ ปาดี     บรี กือตัจ โกะ ตาโระ นู ตะอารัฮ ดูลู     อีกัจ บรือกัซ บือปี ตูนู เดะ อาปี. ลือปัซ อีตู     กู นะ กือตับ ปาดี     ตาโรฮ เดะ ดาเงา นะ กู เลอ.' " เยซู ญา จะ.
40013031	เยซู อาฌัยํ กูญา     จรือตา ซา ลาฆู ปูลัก     มือเลา จะ     "นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ ลาฆู กะฆีนี. อาดา บีฌี ตาโระ ซือบีฌี     นู ซือมียา ซืออูรัก     ญา อาเมด ปี ตานัม เดะ กือโบด นะ ญา.
40013032	บีฌี อีตู     ญา ดือมิ เดะ บีฌี อาซิกๆ ซือมูฮา เลอ     ตาปี ตานา บือตูโมฮ บือซัยํ ดัฮ     ญา ฌาดี ปูโฮด ตาโระ     นู ตีงี เดะ กาวัด ซือมูฮา เลอ     ฌาดี ปูโฮด กายู ดัฮ. กะฆีเตอ     โกะ บูโรก เดะ อาตัซ     มาแรฮ บูวัจ ซารัก     เดะ โกะ ฌามัยํ นะ ปูโฮด กายู อีตู เลอ." เยซู ญา จะ.
40013033	เยซู จรือตา อาฌัยํ ซา ลาฆู ปูลัก     มือเลา ฌางัน กูญา จะ     "นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ ลาฆู กะฆีนี. อาดา นีบีนี ซืออูรัก     นู อาเมด ราฆี ซือตืองัฮ     จาโปยํ เดะ ตือโปก ตีฆา เตง. ญา กือโมก ญาแญะ     บรี ตือโปก อีตู กือโมก ฮาบิฮ ดัฮ     ซือมูฮา เลอ."     เยซู ญา จะ.
40013034	ลาฆู อีนี ซือมูฮา     เยซู บือเลฮ มือเลา ฌางัน ลูมอฮ ซือมียา บาญะ     ฌาดี ลาฆู จรือตา อาฌัยํ กูญา. ญา เตด อาฌัยํ กูญา มาจับ อาซิก     ตาปี ญา อูซิ จรือตา กะฆีเตอ เลอ.
40013035	กะฆีเตอ     ปือมือเลา นะ ซือมียา ตูโดฮ ลาฆู นะ ตูฮัด ฌาดี รือมัก ดัฮ     นู จะ "กู นะ มือเลา จรือตา อาฌัยํ กะ กาเญา. กู นะ มือญาเระ กะ กูญา     ลาฆู นู บูนี ตาโรฮ ดัฮ     ตะเดะ ดือนียา บือฌาดี ดัฮ." ญา จะ.
40013036	กะฆีเตอ     เยซู ตีงัน ลูมอฮ ซือมียา บาญะ อีตู     ญา มาโซะ ปี กะ รูมัฮ ดัฮ. โกะ มูเระ นะ ญา     มาแรฮ ตาญา ญา จะ     "ปาซัน โกะ ตาโระ นู ตะอารัฮ     เดะ บือนัก ซีงี เตอ     มีตา มือญาเระ บรี กามี นะ มาโซะ เดะ ฮาตี บือเลฮ เลอ."
40013037	เยซู ตีกัฮ กะ กูญา จะ     "ซือมียา นะ ตานัม บีฌี นู บาฌิ อีตู     ฌาดี นานะ นะ อูมัจ-ซือมียา เตอ
40013038	บือนัก อีตู     ฌาดี ซือรูปา บือกะ ดือนียา อีนี. บีฌี นู บาฌิ อีตู     ซือรูปา บือกะ ลูมอฮ ซือมียา นะ ตูฮัด. ตาโระ นู ตะอารัฮ เตอ     ซือรูปา บือกะ โกะ ซือมียา     นู โซะ ฮาตู ซีตัด นู ฌาฮัจ.
40013039	ซือตรู นู ตานัม บีฌี ตาโระ     นู ตะอารัฮ อีตู เตอ     ญา เตอ     ฌาดี กือปาลา ฮาตู ซีตัด เลอ. วะตู กือตับ ปาดี อีตู     ญา ซือรูปา บือกะ วะตู ปือญูดัฮ เดะ ฮาดัจ อีนี. โกะ ซือมียา กือตับ ปาดี อีตู เตอ     กูญา ซือรูปา ลูมอฮ ฮูลู-บาลัก นะ ตูฮัด.
40013040	ซือรูปา กูญา กือตัจ โกะ ตาโระ นู ตะอารัฮ มาแรฮ     ปูงอจ บือปี ตูนู เดะ อาปี เตอ     นะ ฌาดี กะฆีเตอ     โซะ วะตู ปือญูดัฮ เดะ ฮาดัจ อีนี.
40013041	กู     นู นานะ นะ อูมัจ-ซือมียา     นะ ซูโรฮ ฮูลู-บาลัก นะ กู ปี. กูญา นะ กีกัย     ราตา ซือมียา นู บูวัจ บรี กาวัด ซือซัจ ฌาลัด เตอ     ฌางัน ลูมอฮ ซือมียา บูวัจ ฌาฮัจ ซือมูฮา เตอ     บรี ตรือเบะ เดะ ดือนียา บารู นะ กู.
40013042	กูญา นะ ตีงัน ลูมอฮ ซือมียา อีตู     ปี บูวัก เดะ ลูโงะ อาปี     นู บือฌาฮุยํ เลอ. โซะ อีตู     ลูมอฮ ซือมียา กูญา นะ มือนาแงฮ     ตือกาจิ ฆีฆี     ซาเกะ โตระ.
40013043	วะตู อีตู     ลูมอฮ ซือมียา บาฌิ-ตือปัจ     นะ บือซายา จรัฮ ซือรูปา มาตาอารี     เดะ ดือนียา บารู นะ อาโปก เดะ กูญา. ซือมียา นู อาดา ตือลีงา เตอ     กือนา มือนีงัย เลอ." เยซู ญา จะ.
40013044	กะฆีเตอ     เยซู มือเลา ปูลัก จะ     "นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ บารัก บรือฆา     นู บูนี เดะ บือนัก ดัฮ. อาดา ซือมียา ซืออูรัก     ญา ดาปัจ บารัก บรือฆา อีตู     บารู ญา บูนี ปูลัก. ญา ซูกา-ฮาตี เลอ. ญา ปี ฌูวัน บือนา บารัก นะ ญา ซือมูฮา     ปี บือลี บือนัก อีตู เลอ.
40013045	"อาดา ลาฆู กะฆีนี ปูลัก เตอ. นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ ลาฆู กะฆีนี. อาดา ซือมียา ฌูวัน บารัก ซืออูรัก     นู ปี มือญารี ตือมีกา นู บาฌิ.
40013046	ตานา ญา ดาปัจ ตือมีกา     ซา บีฌี     นู บาฌิ ซูโงฮ     ญา ปี ฌูวัน บือนา บารัก นะ ญา ซือมูฮา     ปี บือลี ตือมีกา อีตู.
40013047	"กะฆีเตอ ปูลัก. นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ฌาดี ซือรูปา บือกะ ลาฆู กะฆีนี. อาดา ปูกัจ นู ปลือปัซ เดะ ลาโวจ ดัฮ     บือเลฮ อีกัด ราตา มาจับ.
40013048	ตานา ปือนอฮ ดัฮ     กูญา อีเระ กะ ปาตัย. กูญา ดูโดะ ปีเลฮ อีกัด. อีกัด นู บาฌิ     กูญา บอฮ เดะ ราฆา. อีกัด นู ตะอารัฮ     กูญา ตีงัน บูวัก.
40013049	ลาฆู อีนี     ซือรูปา กะ อารี ปือญูดัฮ เดะ ฮาดัจ อีนี. ลูมอฮ ฮูลู-บาลัก นะ ตูฮัด     นะ มาแรฮ ปีเลฮ ลูมอฮ ซือมียา ฌาฮัจ     บือตรือเบะ เดะ ลูมอฮ ซือมียา บาฌิ-ตือปัจ
40013050	นะ ตีงัน กูญา ปี บูวัก     เดะ ลูโงะ อาปี นู บือฌาฮุยํ. โซะ อีตู     กูญา นะ มือนาแงฮ     ตือกาจิ ฆีฆี     ซาเกะ โตระ." เยซู ญา จะ.
40013051	เยซู ตาญา โกะ มูเระ นะ ญา จะ     "ลาฆู อีนี ซือมูฮา     มาโซะ เดะ ฮาตี นะ กาเญา เฆอ?"      กูญา ตีกัฮ กะ ญา จะ     "เออ     มาโซะ ดัฮ เลอ."
40013052	เยซู มือเลา กะ กูญา ปูลัก จะ     "กะฆีเตอ เลอ     ราตา ซือมียา นู อาฌัยํ ลาฆู นะ ตูฮัด     นู บลาฌัยํ ลาฆู นู ตูฮัด ฌาดี ราฌา ดัฮ เตอ     ญา เลอ     ซือรูปา ตูฮัด รูมัฮ ซืออูรัก     นู นะ อาเมด บือนา บาฌิ นู บารู ซือตืองัฮ     ฌางัน บือนา บาฌิ นู ลามา ซือตืองัฮ     บือตรือเบะ เดะ รูมัฮ ตาโรฮ บารัก บรือฆา นะ ญา เลอ." เยซู ญา จะ.
40013053	ตานา เยซู มือเลา ลาฆู จรือตา อาฌัยํ อีนี     ฮาบิฮ ดัฮ     ญา บือฌาลัด ปี เดะ โซะ อีตู.
40013054	ตานา ญา รอจ กะ ตูโปะ นะ ญา     ญา อาฌัยํ เดะ โกะ รูมัฮ บือมุน นะ กูญา. ลูมอฮ ซือมียา ซือมูฮา ปือและ-ฮาตี ซูโงฮ     มือเลา จะ     "กะฮามี เลอ     นู ซือมียา อีนี     ญา ปานัย อากัน กะฆีนี?     ฌาดี นามา เลอ     นู ญา บูวัจ ลาฆู มือฆัฮ ซูโงฮ กะฆีนี?
40013055	ญา ฌาดี นานะ นะ ตูกัก กายู     บูกัด เฆอ?     มะ เดะ ญา     ปือนามา มารียา     บูกัด เฆอ?     อาดี กีลากี เดะ ญา     ฌาดี ยากอบ     โยเซบ     ซีโมน     ฌางัน ยูดา     บูกัด เฆอ?
40013056	โกะ อาดี นีบีนี เดะ ญา     อาดา บือซามา ฌางัน กีตา     บูกัด เฆอ? กะฆีเตอ     ญา ดาปัจ บือนา อีนี ซือมูฮา     ดาตัก เปะ ดีฮา เลอ?"
40013057	กะฆีเตอ     ลูมอฮ กูญา ดือกี กะ เยซู. ตาปี เยซู ตีกัฮ กะ กูญา จะ     "โกะ ซือมียา ราตาๆ นะ ตูเฮะ     กะ ซือมียา ตูโดฮ ลาฆู นะ ตูฮัด เตอ     ตาปี เดะ ตูโปะ นะ ญา     เดะ รูมัฮ นะ ญา โปด     กูญา เตด ตูเฮะ กะ ญา ลาลู เลอ."
40013058	กะฆีเตอ     เดะ ตูโปะ อีตู     ญา บูวัจ ลาฆู มือฆัฮ     เตด บราปา บาญะ     ซาเบะ กูญา ฮอย เตด ปือจายา ดัฮ.
40014001	กาลา อีตู     ราฌา เฮโรด ญา ดืองัยํ ลาฆู นะ เยซู ดัฮ.
40014002	กะฆีเตอ     ราฌา มือเลา ฌางัน โกะ ปือญูโรฮ นะ ญา จะ     "ซือมียา อีนี     ฌาดี โยฮัน เลอ     นู บรี ลาฆู ซือลับ เดะ อาเย. ญา ฮีโดะ ปาเระ เดะ มาตี ดัฮ. ซาเบะ กะฆีเตอ เลอ     ญา บูวัจ โกะ ลาฆู มือฆัฮ ซูโงฮ กะฆีนี บือเลฮ."
40014003	กรานา-จะ     ดูลู เตอ     ราฌา เฮโรด บือเลฮ รีฆะ โยฮัน     อีกัจ ญา     ตาโรฮ เดะ ปือฌารา ดัฮ. ญา บูวัจ กะฆีเตอ     กรานา ลาฆู นะ เฮโรดียัด     นู ดูลู ญา ฌาดี บีนี นะ ฟีลิบ     อาดี เดะ ราฌา เลอ.
40014004	ตาปี โยฮัน บือเลฮ มือญาเระ     กะ ราฌา จะ     "นู เกา อาเมด บีนี นะ อาดี มาแรฮ     ฌาดี บีนี นะ เกา เตอ     เกา บูวัจ ซาลัฮ เดะ ฮาดัจ เลอ."
40014005	มีเซ-จะ ราฌา     ญา อีงัจ นะ บูนอฮ โยฮัน     ตาปี ญา ตาโกจ เดะ โกะ ลูมอฮ ซือมียา บาญะ     ซาเบะ กูญา ตูเฮะ กะ โยฮัน     อีงัจ จะ     ญา ฌาดี ซือมียา ตูโดฮ ลาฆู นะ ตูฮัด เลอ.
40014006	กะฆีเตอ     ตานา รอจ กะ บรามัย     รือมัก อารี ดูโดะ เดะ อาปี นะ ราฌา เฮโรด เตอ     นานะ นีบีนี นะ เฮโรดียัด     มาแรฮ มือนารี โซะ ฮึลด มูคา นะ ลูมอฮ ซือมียา ซัยํ-บือซัยํ     บูวัจ บรี ราฌา ซูกา-ฮาตี บาญะ เลอ.
40014007	กะฆีเตอ     ราฌา อาเกะ มือเลา บือซูปัฮ     ฌางัน ราดารา อีตู จะ     "เกา มีตา นามาๆ โปด     กู นะ บรี กะ เกา ซือมูฮา เลอ."
40014008	ราดารา อีตู เตอ     ญา ตูโรจ กะ ฮาตี นะ มะ เดะ ญา     มือเลา จะ     "ราฌา เออ     กู มีตา ปาลา นะ โยฮัน นู บรี ลาฆู ซือลับ เดะ อาเย. อาดู กรัจ ปาลา นะ ญา     บอฮ เดะ ตาลับ     อาตัจ กะ กู ปัจ อีนี เลอ." ญา จะ.
40014009	กะฆีเตอ     ราฌา ญา ฆาโดฮ-ฮาตี บาญะ เลอ     ตาปี กรานา ญา บือเลฮ อาเกะ มือเลา บือซูปัฮ ดัฮ     โซะ ฮึลด ลูมอฮ ซือมียา     นู ดูโดะ มากัด บือซามา เตอ     กะฆีเตอ     ญา ปือซัด บรี บูวัจ ตูโรจ กะ ปือมือเลา นะ ราดารา อีตู เลอ.
40014010	กะฆีเตอ     ญา ซูโรฮ ซือมียา ซืออูรัก     ปี กะ ปือฌารา     กรัจ ปาลา นะ โยฮัน.
40014011	กรัจ ดัฮ     กูญา บอฮ เดะ ตาลับ     อาเมด มาแรฮ อาตัจ บรี กะ ราดารา อีตู. ญา โปด     บาวา บือปี     อาตัจ บรี กะ มะ เดะ ญา.
40014012	กะฆีเตอ     โกะ มูเระ นะ โยฮัน มาแรฮ     อาเมด บาดัด นะ ญา     บาวา บือปี ตานัม. ลือปัซ อีตู     กูญา มาแรฮ มือญาเระ ลาฆู อีตู     กะ เยซู.
40014013	โซะ เยซู เตอ     ตานา ดืองัยํ ลาฆู อีตู ดัฮ     ญา ญาแญะ กะ ปราฮู     ตรือเบะ เดะ โซะ อีตู     รอจ-กะ ตือปัจ ฮอย ซือมียา     อาดา ซา กูญา. ตานา ลูมอฮ ซือมียา บาญะ     ดืองัยํ จะ     เยซู ปี กะ ดีฮา ดัฮ     กูญา ตรือเบะ เดะ ตูโปะ ราตาๆ     กูญา ปาคัจ บือฌาลัด ตูโรจ กะ เยซู ปี ดัฮ.
40014014	ตานา เยซู ตูโรด เดะ ปราฮู     ญา ลีฮัจ ลูมอฮ ซือมียา บาญะ. ญา ตือจีฮัด     กะ ลูมอฮ กูญา     ญา บือบือลา ลูมอฮ ซือมียา ซาเกะ นะ กูญา     บรี ซือนัง บาฌิ ซือมูฮา ดัฮ.
40014015	ตานา รอจ กะ ปะฮึญา ดัฮ     โกะ มูเระ นะ เยซู     มาแรฮ มือเลา ฌางัน ญา จะ     "ซรือปะ นะ กือลับ ดัฮ. ตือปัจ อีนี     ฌาดี ฮูตัด     ฮอย ซือมียา ดูโดะ เลอ. กะฆีเตอ     บรี โกะ ซือมียา บาญะ อีนี     ปี กะ โกะ ตูโปะ     บีดา นะ บือลี โกะ ซือบารัก มากัด เลอ."
40014016	ตาปี เยซู ตีกัฮ กะ กูญา จะ     "กูญา เตด ปายัฮ ปี. ลูมอฮ กาเญา เลอ     ปี อาเมด โกะ ซือบารัก บรี กะ กูญา มากัด."
40014017	ตาปี โกะ มูเระ มือเลา กะ เยซู จะ     "กามี ฮอย นามา ปัจ อีนี     ลือเบฮ ซา ตือโปก โรตี ลีมา กือโตน     ฌางัน อีกัด ดูวา อีโกยํ เลอ."
40014018	ตาปี เยซู ตีกัฮ กะ กูญา จะ     "อาเมด มาแรฮ     บรี กะ กู เลอ."
40014019	กะฆีเตอ     เยซู ปือซัด กะ โกะ ซือมียา บาญะ     บรี กูญา ดูโดะ เดะ รูโปจ. ญา อาเมด ตือโปก โรตี ลีมา กือโตน อีตู     ฌางัน อีกัด ดูวา อีโกยํ     มาแรฮ ดัฮ     ญา ลางอฮ ลีฮัจ กะ ลาแงะ     ญา บรี ซือลามัจ กะ ตูฮัด เดะ อาตัซ. กะฆีเตอ     ญา ลือแปะ ตือโปก โรตี อีตู     ญา อูโญะ กะ โกะ มูเระ นะ ญา. โกะ มูเระ โปด     ฮาฆิ บรี กะ ลูมอฮ ซือมียา บาญะ อีตู.
40014020	กูญา ซือมูฮา     ปาคัจ มากัด กือญัง ฮาบิฮ ดัฮ. โกะ มูเระ นะ เยซู     กูญา มูงอจ โกะ กรือดะ บารัก มากัด นู ลือเบฮ เตอ     บือเลฮ ดูวา-บือลัซ บีฌี ซูเปะ ปือนอฮ.
40014021	ลูมอฮ ซือมียา     นู มากัด บารัก อีตู ซือมูฮา เตอ     กีรา ซา โกะ กีลากี     ฆามะ-จะ ลีมา รีบู อูรัก บือเลฮ     เตด กีรา โกะ นีบีนี ฌางัน โกะ นานะ เลอ.
40014022	ดัดดัด อีตู     เยซู ซูโรฮ โกะ มูเระ นะ ญา ตูโรด กะ ปราฮู     ฌรือมัก ปี ดูลู     กะ โซะ ซรือบัก. ตาปี เยซู ตะอาซิก เตอ     ญา นาตี ซูโรฮ โกะ ซือมียา นู บาญะ ซีงี     ปี ปาเระ กะ รูมัฮ นะ กูญา.
40014023	ตานา ญา บรี ลูมอฮ กูญา ตรือเบะ ปี ฮาบิฮ ดัฮ     ญา ญาแญะ ปี กะ บูเกะ     ซา อูรัก ญา     บีดา นะ บือซาโวจ. ตานา รอจ กะ มาลับ ดัฮ     ญา อาดา โซะ อีตู     ซา อูรัก.
40014024	ตาปี ปราฮู อีตู     อาดา ฌาโวฮ     เดะ ตืองัฮ ลาโวจ     ฆาโดฮ บือจางัฮ อูมะ ฌางัน อาเงน เลอ.
40014025	วะตู ตืองัฮ มาลับ ดัฮ     เดะ ปูโกยํ ตีฆา ลือเบฮ เตอ     เยซู บือฌาลัด มาแรฮ รอจ กะ โกะ มูเระ นะ ญา     บือฌาลัด เดะ อาตัซ อาเย เลอ.
40014026	ตาปี ตานา โกะ มูเระ     ลีฮัจ เยซู บือฌาลัด เดะ อาตัซ อาเย     กูญา ปาคัจ ตือกือฌุจ ตาโกจ โตระ     มือเลา จะ     "ฮาตู เลอ." กะฆีเตอ     กูญา ปาคัจ บือแกว.
40014027	ตาปี ดัดดัด อีตู     เยซู ญา มือเลา ฌางัน กูญา จะ     "บูวัจ ฮาตี ฌิบาฌิ เลอ. อีนี อีซี กู ตะอาซิก. ฌางัน ตาโกจ เลอ."
40014028	กะฆีเตอ     เปโตร ตีกัฮ กะ ญา จะ     "ตูฮัด เออ     กะ ฌาดี เกา ซูโงฮ เตอ     มีตา ซูโรฮ กู     นะ บือเลฮ บือฌาลัด เดะ อาตัซ อาเย     ปี รอจ กะ เกา เลอ."
40014029	กะฆีเตอ     เยซู มือเลา จะ     "มาแรฮ เลอ." กะฆีเตอ     เปโตร ตูโรด เดะ ปราฮู ดัฮ     บือฌาลัด เดะ อาตัซ อาเย     นะ ปี บรี รอจ กะ เยซู.
40014030	ตาปี ตานา ญา บือฆารี อาเงน ตือฆัยํ เตอ     ญา ตาโกจ     ญา ซรือปะ นะ ตาลับ ดัฮ. กะฆีเตอ     ญา บือซูระ จะ     "ตูฮัด เออ     ตูโลก กู เลอ."
40014031	ดัดดัด     เยซู อาเงา ตางัน     ปือฆัก ญา ดัฮ. เยซู มือเลา ฌางัน ญา จะ     "เออ     เกา อูรัก ปือจายา ดีกิ เลอ. บูวัจ นามา ปะ     เกา บรีงัจ บาญะ กะฆีนี?"
40014032	ตานา กูญา กือดูวา     ญาแญะ กะ ปราฮู ดัฮ     อาเงน โปด     ตือโดฮ ซืองะ ดัฮ.
40014033	ลูมอฮ ซือมียา เดะ ปราฮู     กูญา มาแรฮ ตือมะ มือญือมัฮ กะ เยซู     มือเลา จะ     "ซูโงฮ เลอ     เกา ฌาดี นานะ นะ ตูฮัด บือซัยํ เดะ อาตัซ เลอ."
40014034	วะตู กูญา ฌรือมัก ปี ดัฮ     กูญา มาแรฮ รอจ กะ ตูโปะ เฆนเนซาเรด ดัฮ.
40014035	ตานา โกะ ซือมียา โซะ อีตู     กราลา เยซู ดัฮ     กูญา ซูโรฮ ซือมียา ปี     กะ โซะ นังฆรี อีตู ราตาๆ. กูญา ปาคัจ บาวา     โกะ ซือมียา เตด ซือนัง ญาวา     มาแรฮ มียา เยซู     ซือมูฮา.
40014036	กูญา มีตา เดะ เยซู     บรี กูญา นะ ปือเตาะ     เดะ บีดิก กาเยด นะ ญา. โกะ ซือมียา นู บือเลฮ ปือเตาะ ดัฮ เตอ     กูญา ซือนัง บาฌิ ดัฮ     ราตา ซือมียา เลอ.
40015001	ลือปัซ อีตู     อาดา โกะ ลูมอฮ ฟาริซี     ฌางัน โกะ ลูมอฮ ซือมียา อาฌัยํ ลาฆู ปือมือซัด นะ ตูฮัด     กูญา มาแรฮ เดะ นังฆรี เยรูซาเลม     ซารี เยซู     ตาญา จะ
40015002	"บูวัจ นามา ปะ     โกะ มูเระ นะ เกา     บูวัจ ซาลัฮ กะ ฮาดัจ นะ โกะ ญัง-มูญัง? ลีฮัจ เลอ     ตานา กูญา นะ มากัด ซือบารัก นามา โปด     กูญา เตด บือเลฮ ตูโรจ กะ ลาฆู บาโซฮ ตางัน ดูลู. " กูญา จะ
40015003	กะฆีเตอ     เยซู ตีกัฮ กะ กูญา จะ     "บูวัจ นามา เลอ     กาเญา ฌูฆา     บูวัจ ซาลัฮ กะ ปือมือซัด นะ ตูฮัด เดะ อาตัซ เตอ     บีดา นะ ตูโรจ กะ ฮาดัจ นะ กาเญา ตะอาซิก ดัฮ?
40015004	กรานา ตูฮัด บือซัยํ เดะ อาตัซ ปือซัด จะ 'กาเญา กือนา ตูเฮะ กะ เอด อาโปก นะ กาเญา เลอ.' ญา มือเลา ลาฆี จะ 'ซือมียา ดีฮา นู มือเลา กาซัยํ     ฌางัน เอด อาโปก เดะ ญา     ซือมียา อีตู เตอ     กือนา นะ ฮูโกบ รอจ กะ มาตี เลอ.' ญา จะ.
40015005	ตาปี โซะ กาเญา เตอ     กาเญา มือเลา จะ     'กะ ซือมียา ดีฮา มือเลา ฌางัน เอด อาโปก เดะ ญา จะ     ซือบารัก ซือมูฮา นู ญา อาดา ดัฮ     บีดา นะ บือบือลา กูญา เตอ     บารัก อีตู ฌาดี บารัก มือญือมัฮ กะ ตูฮัด ดัฮ
40015006	กะฆีเตอ ญา เตด ปายัฮ นะ บือบือลา เอด อาโปก เดะ ญา เลอ.' กาเญา จะ. กะฆีเตอ เลอ     กาเญา บูวัจ บรี ปือมือซัด นะ ตูฮัด เดะ อาตัซ     เตด ฌาดี นามา เตอ     บีดา นะ บือเลฮ ตูโรจ กะ ฮาดัจ นะ กาเญา ตะอาซิก.
40015007	กาเญา เลอ     นู มูคา มาเนฮ     ฮาตี ฌาฮัจ. อิซายา บือเลฮ ตูโดฮ ลาฆู นะ กาเญา รือมัก ดัฮ     ฌาดี ปือมือเลา นะ ตูฮัด นู จะ
40015008	'ลูมอฮ อีนี     กูญา ตูเฮะ กะ กู     ซา มูโลจ เตอ     ตาปี ฮาตี นะ กูญา     ฌาโวฮ เดะ กู เลอ.
40015009	นู กูญา มือญือมัฮ กะ กู     เตด ฌาดี นามา เลอ     ซาเบะ กูญา อาเมด โกะ ปือมือซัด นะ ซือมียา มาแรฮ อาฌัยํ     บือกะ ฌาดี ฮูโกบ นะ ตูฮัด.' " ญา จะ.
40015010	กะฆีเตอ     เยซู บลาโลก โกะ ลูมอฮ ซือมียา บาญะ มาแรฮ     ญา มือเลา ฌางัน กูญา จะ     "เฮย กาเญา     มือนีงัย เลอ. บรี ลาฆู อีนี มาโซะ เดะ ฮาตี นะ กาเญา เลอ.
40015011	บูกัด ลาฆู นู มาโซะ เดะ มูโลจ     นู นะ บูวัจ บรี ซือมียา ตะอารัฮ     ตาปี ลาฆู นู ตรือเบะ เดะ มูโลจ เตอ     ญา เลอ     นู บูวัจ บรี ญา ตะอารัฮ ดัฮ." ญา จะ.
40015012	ลือปัซ อีตู     โกะ มูเระ นะ เยซู     มาแรฮ มือเลา ฌางัน ญา จะ     "เกา ตาฮู ดัฮ เฆอ     กาลา โกะ ลูมอฮ ฟาริซี ดืองัยํ ลาฆู อีตู ดัฮ     กูญา รีเซา-ฮาตี เลอ?"
40015013	ตาปี เยซู ตีกัฮ กะ กูญา จะ     "ราตา ปูโฮด นู อาโปก เดะ อาตัซ นะ กู     เตด บือเลฮ ตานัม เตอ     ปูโฮด อีตู นะ กือนา กือตัจ บูวัก ดัฮ.
40015014	บือบียัยํ เลอ. กูญา ฌาดี ซือมียา ตูโญะ ฌาลัด นู มาตา บูตา. กะ อูรัก มาตา บูตา ซืออูรัก     นะ ตูโตด ซามา อูรัก มาตา บูตา เตอ     กูญา กือดูวา นะ ตรือซุ เดะ ตือลาฆา บือซามา-ซามา เลอ." ญา จะ.
40015015	ตาปี เปโตร มือเลา กะ เยซู จะ     "มีตา จา มือญาเระ     ปาซัน ลาฆู เกา จรือตา ซีงี     บรี มาโซะ เดะ ฮาตี นะ กามี เลอ."
40015016	เยซู ตีกัฮ กะ ญา จะ     "กาเญา ฌูฆา เลอ     เตด บือเลฮ มาโซะ เดะ ฮาตี ลาฆี ซูโงฮ เฆอ?
40015017	กาเญา เตด ลีฮัจ เฆอ? บารัก ซือมูฮา นู ซือมียา มากัด     มาโซะ กะ ดาลับ มูโลจ ดัฮ     ญา ตูโรด ปี กะ ดาลับ โปรจ นะ ญา     เอฮ ตรือเบะ ปี ดัฮ.
40015018	ตาปี ลาฆู อีตู นู ตรือเบะ เดะ มูโลจ นะ ซือมียา เตอ     ดาตัก มาแรฮ เดะ ดาลับ ฮาตี นะ ญา     ลาฆู อีตู เลอ     นู บูวัจ บรี ญา ตะอารัฮ ดัฮ.
40015019	อาดา ลาฆู ฌาฮัจ ดาตัก มาแรฮ     เดะ ดาลับ ฮาตี นะ ซือมียา เตอ     อาดา ลาฆู อีงัจ ฌาฮัจ     ลาฆู บูนอฮ ซือมียา     ลาฆู ซาลัฮ บีนี กาวัด ลากี กาวัด เตอ. อาดา ลาฆู บือกาเซฮ     ลาฆู มือญูรี     ลาฆู ฌาดี ซะซี มืออูปัย     ลาฆู มืออูปัจ เตอ     อีนี เลอ     นู ดาตัก ตรือเบะ เดะ ฮาตี.
40015020	ลาฆู อีนี ซือมูฮา เลอ     นู บูวัจ บรี ซือมียา ตะอารัฮ ดัฮ. ตาปี นู นะ มากัด นาซี เตด ตูโรจ กะ ลาฆู บาโซฮ ตางัน ดูลู เตอ     เตด บูวัจ บรี ญา ตะอารัฮ เลอ." เยซู ญา จะ.
40015021	ลือปัซ อีตู เยซู ตรือเบะ เดะ ตือปัจ อีตู     ปี ดาปิก นังฆรี ทัยระ     ฌางัน นังฆรี ซัยดอน.
40015022	ลีฮัจ เลอ     อาดา นีบีนี บักซา คานาอัน ซืออูรัก     นู ดูโดะ เดะ โซะ อีตู     ญา มาแรฮ บลาโลก เยซู จะ     "ตูฮัด     นู นานะ นะ ราฌา ดาวิด เออ     มีตา ตือจีฮัด กะ กู เลอ. นานะ นีบีนี นะ กู     อาดา ฮาตู ตะอารัฮ มาโซะ ราโซะ ดัฮ     ซูซัฮ โตระ เลอ."
40015023	ตาปี เยซู เตด ตีกัฮ นามา กะ ญา     ซา ปาตัฮ โปด. โกะ มูเระ นะ เยซู มาแรฮ มีตา เดะ เยซู จะ     "โปรฮ ญา ปี บูวัก เลอ. ซาเบะ ญา ตูโรจ กะ กีตา     บลาโลก บูริ ตือลาลู."
40015024	เยซู ตีกัฮ จะ     "ตูฮัด ซูโรฮ กู มาแรฮ เตอ     บีดา นะ ซารี ลูมอฮ กาเมก นู ซือซัจ     เดะ ลูมอฮ บักซา อิซราเอน     ซา กูญา เลอ."
40015025	ตาปี นีบีนี อีตู มาแรฮ ตือมะ มือญือมัฮ กะ ญา     มีตา จะ     "ตูฮัด เออ     ตูโลก กู เลอ."
40015026	เยซู ตีกัฮ กะ ญา จะ     "บารัก มากัด นะ โกะ นานะ เตอ     ดัฮ นะ อาเมด มาแรฮ     บูวัก บรี กะ โกะ อาซู มากัด     ฮอย เตด บาฌิ เลอ."
40015027	นีบีนี อีตู ตีกัฮ จะ     "ซูโงฮ เลอ     ตูฮัด. ตาปี โกะ อาซู บียาซา มากัด โกะ กรือดะ ลือเบฮ     นู ฆูโฆยํ เดะ ปาปัด โตะ นะ ตูฮัด นะ ญา เลอ." ญา จะ.
40015028	กะฆีเตอ เยซู มือเลา กะ ญา จะ     "นีบีนี เออ     เกา ปือจายา บาฌิ กือฌะ ดัฮ เลอ. บือกะ เกา มีตา ดัฮ     นะ ฌาดี กะฆีเตอ เลอ." ญา จะ. เดะ วะตู อีตู เลอ     นานะ นีบีนี นะ ญา ซือนัง บาฌิ ดัฮ.
40015029	กะฆีเตอ เยซู ตรือเบะ เดะ โซะ อีตู     บือฌาลัด ปี เดะ บีดิก ลาโวจ ฆาลิลี. ญา ญาแญะ บูเกะ ซา บูเกะ     ดูโดะ โซะ อีตู ดัฮ.
40015030	อาดา ลูมอฮ ซือมียา บาญะ มาแรฮ ซารี ญา. กูญา ปาคัจ บาวา ลูมอฮ ซือมียา เตด ซือนัง ญาวา มาแรฮ ดาปัจ เยซู. อาดา ลูมอฮ ซือมียา จาเปะ     ลูมอฮ ซือมียา กูโดก     ลูมอฮ ซือมียา มาตา บูตา     ลูมอฮ ซือมียา มือเลา เตด บือเลฮ ซือตืองัฮ เตอ. ลูมอฮ ซือมียา ปือญาเกะ แนฮ-ฌือแนฮ     บาญะ อูรัก ฌูฆา     กูญา บาวา มาแรฮ ตืองะ ดาปิก กากี นะ เยซู. ญา เตอ     บือบือลา ลูมอฮ กูญา     บรี ซือนัง ญาวา ราตา ซือมียา.
40015031	กะฆีเตอ โกะ ลูมอฮ ซือมียา บาญะ ปือและ-ฮาตี ซูโงฮ. กูญา ลีฮัจ โกะ ซือมียา เตด บือเลฮ มือเลา     บือเลฮ มือเลา ดัฮ     โกะ ซือมียา กูโดก     ซือนัง บาฌิ ดัฮ     โกะ ซือมียา จาเปะ     บือเลฮ บือฌาลัด ดัฮ     โกะ ซือมียา มาตา บูตา     ลีฮัจ บือฆารี ดัฮ. กะฆีเตอ กูญา มือโอจ กะ ตูฮัด บือซัยํ     นะ ลูมอฮ บักซา อิซราเอน.
40015032	ลือปัซ อีตู เยซู บลาโลก โกะ มูเระ นะ ญา มาแรฮ     มือเลา ฌางัน กูญา จะ     "กู ตือจีฮัด กะ โกะ ลูมอฮ ซือมียา อีนี. กูญา ดูโดะ ฌางัน กู รอจ กะ ตีฆา อารี ดัฮ. บารัก มากัด นะ กูญา โปด     ฮาบิฮ ดัฮ. กู ตีเมา บรี กูญา ปาเระ ปี กะ รูมัฮ     เตด ราซา มากัด นามา     ตาโกจ-จะ กูญา นะ รือมัย     ฮอย อูรัจ     เดะ ตืองัฮ ฌาลัด เลอ." เยซู ญา จะ.
40015033	กะฆีเตอ โกะ มูเระ ตีกัฮ กะ เยซู จะ     "ตือปัจ อีนี ฌาดี ฮูตัด     ฮอย ซือมียา ดูโดะ. กีตา นะ ซารี ซือบารัก มากัด เปะ ดีฮา เลอ     บรี ลูมอฮ ซือมียา บาญะ กะฆีนี     นะ บือเลฮ มากัด กือญัง?"
40015034	กะฆีเตอ เยซู ตาญา กูญา จะ     "กาเญา อาดา ตือโปก โรตี บราปา กือโตน?" กูญา ตีกัฮ กะ เยซู จะ     "อาดา ตูโฌฮ กือโตน     อาดา ฌางัน อีกัด มิดือมิ ซามา     ดูวา ตีฆา อีโกยํ."
40015035	กะฆีเตอ เยซู ซูโรฮ     บรี ลูมอฮ ซือมียา บาญะ อีตู ดูโดะ เดะ ตานัฮ.
40015036	ญา อาเมด ตือโปก โรตี ตูโฌฮ กือโตน อีตู     ฌางัน อีกัด อีตู มาแรฮ     ญา บรี ซือลามัจ กะ ตูฮัด. กะฆีเตอ     ญา ลือแปะ ตือโปก โรตี ฌางัน อีกัด อีตู     บรี กะ โกะ มูเระ นะ ญา     บรี กะ กูญา ปาฮาฆิ กะ ลูมอฮ ซือมียา นู บาญะ อีตู.
40015037	กูญา ซือมูฮา ปาคัจ มากัด     กือญัง ฮาบิฮ ดัฮ. กะฆีเตอ     โกะ มูเระ มูงอจ โกะ กรือดะ บารัก มากัด นู ลือเบฮ เตอ     บือเลฮ ตูโฌฮ ราฆา ปือนอฮ.
40015038	ลูมอฮ ซือมียา นู มากัด อีตู     อาดา กีลากี ปัจ รีบู อูรัก     เตด กีรา โกะ นีบีนี ฌางัน โกะ นานะ.
40015039	กะฆีเตอ เยซู บรี ลูมอฮ ซือมียา นู บาญะ อีตู บาลิ ปี. ญา ญาแญะ ปราฮู มาแรฮ กะ ตูโปะ มาฆาดัน.
40016001	โกะ ลูมอฮ ฟาริซี ฌางัน โกะ ลูมอฮ ซะดูซี มาแรฮ ดาปัจ เยซู     บีดา นะ ลกลีฮัจ ญา. กูญา มีตา เดะ เยซู     บรี ญา บูวัจ ปือนานา ซีดี ซือมาจับ     บรี ตาฮู จะ     ญา ฌาดี ซือมียา นู ตูฮัด เดะ อาตัซ ซูโรฮ มาแรฮ.
40016002	เยซู ตีกัฮ กะ กูญา จะ "วะตู โซะ ปะซือญา     กาเญา ลีฮัจ ลาแงะ มีรัฮ     กาเญา บียาซา มือเลา จะ 'มัฮปาฆี อาเงน นะ ตือโดฮ เลอ.'
40016003	ตาปี กะ โซะ ปาฆี กาเญา ลีฮัจ ลาแงะ มีรัฮ บือดาบู     กาเญา นะ มือเลา จะ     'อารี อีนี อาเงน นะ ตือฆัยํ เลอ.' กาเญา ลีฮัจ โซะ ลาแงะ     บือเลฮ ตูโดฮ ลาฆู อาเงน มัฮปาฆี เตอ     ตาปี กาลา กาเญา ลีฮัจ ปือนานา นะ ฮาดัจ อีนี     กาเญา เตด ตาฮู อารัฮ เลอ.
40016004	ลูมอฮ ซือมียา ฮาดัจ อีนี     นู ฌาฮัจ     นู ฮอย เตด บือฆูนา เตอ     กูญา ซูกา นะ ลีฮัจ ปือนานา นู มือฆัฮ. ตาปี ฮอย ปือนานา นะ บรี ลีฮัจ กะ กูญา     ลือเบฮ ซา ปือนานา นะ โยนา เลอ." เยซู ญา จะ. กะฆีเตอ เยซู ญา ตีงัน กูญา ปี ดัฮ.
40016005	ตานา โกะ มูเระ ฌรือมัก ปี กะ โซะ ซรือบัก ดัฮ     กูญา ลีฮัจ จะ     กูญา ลูปา อาเมด ตือโปก โรตี บือปี ซามา.
40016006	กะฆีเตอ เยซู มือเลา ฌางัน กูญา จะ     "กาเญา เออ     กือนา ฌาฆา บรี บาฌิ เลอ     เดะ ราฆี นะ ลูมอฮ ฟาริซี ฌางัน ลูมอฮ ซะดูซี." เยซู ญา จะ.
40016007	โกะ มูเระ มือเลา บือซามา-ซามา จะ     "ญา มือเลา กะฆีนี     ซาเบะ กีตา เตด บือเลฮ อาเมด ตือโปก โรตี มาแรฮ ซามา เลอ."
40016008	ตาปี เยซู ตาฮู ลาฆู อีนี     ญา มือเลา ฌางัน กูญา จะ     "เออ กาเญา     ซือมียา นู ปือจายา กิดีกิ เลอ. บูวัจ นามา ปะ     กาเญา มือเลา บือซามา-ซามา     ปาซัน ลาฆู ฮอย ตือโปก โรตี?
40016009	กาเญา เตด บือเลฮ มาโซะ เดะ ฮาตี ลาฆี เฆอ? กาเญา จับ เตด บือเลฮ เฆอ? ตานา กู ลือแปะ ตือโปก โรตี ลีมา กือโตน     บรี กะ โกะ ลูมอฮ ซือมียา ลีมา รีบู อูรัก อีตู เตอ     กาเญา มูงอจ โกะ กรือดะ บารัก มากัด     บราปา ซูเปะ เลอ?
40016010	ตานา ลือแปะ ตือโปก โรตี ตูโฌฮ กือโตน     บรี กะ โกะ ลูมอฮ ปัจ รีบู อูรัก อีตู เตอ     กาเญา มูงอจ โกะ กรือดะ บารัก มากัด     บราปา ราฆา เลอ?
40016011	บูวัจ นามา ปะ     กาเญา เตด มาโซะ เดะ ฮาตี จะ     นู กู เตด บือเลฮ มือเลา ปาซัน ซา ลาฆู ตือโปก โรตี เตอ. ฌาฆา บรี บาฌิ เลอ     เดะ ราฆี นะ ลูมอฮ ฟาริซี ฌางัน ลูมอฮ ซะดูซี." เยซู ญา จะ.
40016012	กะฆีเตอ เลอ     โกะ มูเระ บือเลฮ มาโซะ เดะ ฮาตี จะ     เยซู เตด บือเลฮ ปือซัด     บรี กูญา นะ ฌาฆา ราฆี     เดะ ตือโปก โรตี เตอ. บูกัด กะฆีเตอ     ตาปี ญา นะ บรี กูญา ฌาฆา     เดะ ลาฆู นู โกะ ลูมอฮ ฟาริซี     ฌางัน โกะ ลูมอฮ ซะดูซี นะ อาฌัยํ.
40016013	ตานา เยซู ปี กะ โซะ ซือบือลัฮ นังฆรี ซีซาเรีย ฟีลิบปี เตอ     ญา ตาญา โกะ มูเระ นะ ญา จะ     "โกะ ซือมียา อาดา มือเลา จะ     กู นู นานะ นะ อูมัจ-ซือมียา เตอ     ฌาดี ซาปา เลอ?"
40016014	โกะ มูเระ กูญา ตีกัฮ จะ     "อาดา ซือมียา ซือตืองัฮ จะ     เกา ฌาดี โยฮัน     นู บรี ลาฆู ซือลับ เดะ อาเย เตอ. อาดา ซือมียา อาซิก จะ     ฌาดี เอลียา. อาดา ฌูฆา ซือมียา นู จะ     เกา ฌาดี เยเรมี เตอ     เฆอ-จะ ซือมียา นู ซืออูรัก ลาฆี     เดะ ลูมอฮ ซือมียา ตูโดฮ ลาฆู นะ ตูฮัด."
40016015	เยซู ตาญา กูญา จะ     "ตาปี โซะ ลูมอฮ กาเญา เตอ     กาเญา มือเลา จะ     กู ฌาดี ซาปา?"
40016016	ซีโมน     นู ปือนามา อาซิก จะ เปโตร     ญา ตีกัฮ จะ     "เกา ฌาดี ราฌา นู บรี ซือลามัจ อีตู เลอ     ฌาดี นานะ นะ ตูฮัด เดะ อาตัซ     ตูฮัด นู ฮีโดะ เตอ เลอ."
40016017	กะฆีเตอ เยซู ตีกัฮ กะ ญา จะ     "ซีโมน นานะ นะ โยนา เออ     เกา ซือนัง ซือลามัจ เลอ. บูกัด ซือมียา นู ปลีฮัจ ลาฆู อีนี กะ เกา ดัฮ     ตาปี อาโปก เดะ กู     นู เดะ อาตัซ ลาแงะ เตอ     ญา เลอ     นู ปลีฮัจ บรี กะ เกา ตาฮู ดัฮ.
40016018	โซะ กู ฌูฆา     กู มือเลา ฌางัน เกา จะ     เกา ฌาดี เปโตร     ฌาดี บาตู บือซัยํ เลอ. เดะ อาตัซ บาตู อีนี     กู นะ ตืองะ ลูมอฮ นะ กู เตอ. มีเซ-จะ ลาฆู มาตี โปด     นะ ฌือนัฮ เดะ ลูมอฮ อีตู     เตด บือเลฮ ดัฮ เลอ.
40016019	กู นะ บรี กูจี นะ ดือนียา บารู นะ ตูฮัด กะ เกา. ลาฆู นามา นู เกา นะ บลารัก เดะ ดือนียา เตอ     ลาฆู อีตู นะ กือนา บลารัก เดะ โซะ อาตัซ ลาแงะ ฌูฆา เลอ. ลาฆู นามา โปด     นู เกา นะ บรี บูวัจ เดะ ดือนียา เตอ     ลาฆู อีตู เตอ     นะ กือนา บรี บูวัจ เดะ โซะ อาตัซ ลาแงะ ฌูฆา เลอ." เยซู ญา จะ.
40016020	กะฆีเตอ     เยซู บลารัก กะ โกะ มูเระ นะ ญา     ตีเมา บรี กูญา มือญาเระ กะ ซาปา โปด     ปาซัน นู ญา ฌาดี ราฌา นู บรี ซือลามัจ อีตู เลอ.
40016021	ตะเดะ วะตู อีตู เลอ     เยซู ฮึนตะ นะ มือญาเระ ซัฮ     กะ โกะ มูเระ นะ ญา จะ     "กู ฆาโดฮ นะ ปี กะ นังฆรี เยรูซาเลม เลอ. กู นะ กือนา ลาวัด ซาเกะ ซูซัฮ บาญะ ฌือแนฮ     นู โกะ กือปาลา นังฆรี     โกะ ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด     นะ บูวัจ กะ กู. กู นะ กือนา บูนอฮ บรี มาตี เลอ     ตาปี เดะ อารี นู ตีฆา     กู นะ กือนา บูวัจ บรี ฮีโดะ ปาเระ เดะ มาตี ปูลัก." เยซู ญา จะ.
40016022	กะฆีเตอ     เปโตร ญา รือฆัก เยซู บรี มืองือละ เดะ กูญา     อูจะ บลารัก กะ ญา จะ     "ฌางัน บรี ฌาดี กะฆีเตอ เลอ     ตูฮัด. ลาฆู อีตู นะ เตด บือฌาดี ฌางัน เกา ลาลู."
40016023	ตาปี เยซู ญา กรือเลฮ ปี     มือเลา ฌางัน เปโตร จะ     "เกา กือปาลา ซีตัด เออ     ปี ฌาโวฮ บูวัก โซะ บลากัก กู เลอ. เกา ฌาดี ซือรูปา บาตู     นู นะ บรี กู ตือซีปะ. เกา เตด กีรา ตูโรจ กะ ตูฮัด เดะ อาตัซ เตอ     ตาปี เกา ปี กีรา     ตูโรจ กะ โกะ ซือมียา เลอ." เยซู ญา จะ.
40016024	กะฆีเตอ เยซู มือเลา ฌางัน โกะ มูเระ นะ ญา จะ     "ซือมียา ดีฮา นู อาดา ฮาตี นะ มาแรฮ ตูโรจ กะ กู เตอ     บรี ญา บราดู บือฮีมัจ กะ ญาวา ตะอาซิก ดูลู     บรี กะ ญา อาเกะ ตาโงก กายู ปลีตัก นะ ญา     ตูโรจ กะ กู มาแรฮ เลอ.
40016025	กรานา-จะ     ซือมียา ดีฮา นู อาดา ฮาตี นะ ฌาฆา ญาวา นะ ญา     บรี ซือนัง เตอ     ญาวา ญา นะ ฌาฮานัม เลอ. ตาปี ซือมียา ดีฮา นู ซรัฮ ญาวา นะ ญา บูวัก     กรานา ลีฮัจ กะ กู     ซือมียา อีตู เตอ     ญา นะ ดาปัจ ลาฆู ฮีโดะ ซูโงฮๆ เลอ.
40016026	กะ ซือมียา ดีฮา     บือเลฮ โกะ ซือบารัก ซือมูฮา เดะ ดือนียา     ตาปี ญาวา นะ ญา นะ ฌาฮานัม ดัฮ     ซือมียา อีตู นะ บือเลฮ อูโตก นามา เลอ? ซือมียา อีตู นะ บรี รือฆา นามา     บีดา นะ อาเมด ญาวา นะ ญา ปาเระ?
40016027	ซาเบะ-จะ     กู นู นานะ นะ อูมัจ-ซือมียา เตอ     กู นะ มาแรฮ บือซายา บือซรี บือกะ อาโปก เดะ กู เตอ     นะ มาแรฮ บือซามา ฌางัน โกะ ลูมอฮ ฮูลู-บาลัก นะ กู ฌูฆา. วะตู อีตู เลอ     กู นะ บรี บาลัซ ปาเระ กะ ราตา ซือมียา     ตูโรจ บือกะ ปือบูวัจ นะ กูญา.
40016028	กู มือเลา ฌางัน กาเญา ลาฆู นู ซูโงฮ จะ     อาดา ซือมียา นู บือดีรี โซะ อีนี ซือตืองัฮ     นู นะ ฮอย เตด มาตี ดูลู     ตือดะ กูญา นะ ลีฮัจ กู     นู นานะ นะ อูมัจ-ซือมียา เตอ     กู มาแรฮ ปลีฮัจ ฌาดี ราฌา เลอ." เยซู ญา จะ.
40017001	ลือปัซ นัม อารี ดัฮ     เยซู บาวา เปโตร     ยากอบ ฌางัน โยฮัน     อาดี เดะ ยากอบ     ปี ซา กูญา     ญาแญะ กะ บูเกะ นู ตีงี ซา บูเกะ.
40017002	เปะ อีตู กูญา ลีฮัจ จะ     ญาวา นะ เยซู ซาเลด ดัฮ. มูคา นะ ญา บือซายา โตระ     ซือรูปา กะ มาตาอารี. กาเยด นะ ญา โปด     ปูเตฮ มรือแจว     ซือรูปา กะ จรัฮ ซียัก.
40017003	นี เลอ     กูญา ลีฮัจ มูซา ฌางัน เอลียา มาแรฮ ปลีฮัจ ดัฮ     กูญา ดูวา อูรัก ตืองัฮ มือเลา ฌางัน เยซู.
40017004	กะฆีเตอ เปโตร มือเลา ฌางัน เยซู จะ     "ตูฮัด เออ     นู กามี อาดา โตะ อีนี     โบะ บาฌิ ดัฮ เลอ. ดัฮ กือนา เดะ ฮาตี นะ เกา     กู นะ บูวัจ ซาเราะ ตีฆา บีฌี     นะ เกา ซา     นะ มูซา ซา     นะ เอลียา ซา." ญา จะ.
40017005	ตืองัฮ เปโตร ญา มือเลา ลาฆี เตอ     ลีฮัจ เลอ     อาดา กือมูวัง นู บือซายา มาแรฮ ตูโดก เดะ อาตัซ กูญา. อาดา ซูวารา บูงี ดาตัก มาแรฮ เดะ กือมูวัง     มือเลา จะ     "ซือมียา อีนี เลอ     ฌาดี นานะ นะ กู     นู กู ซายัก. กู ซูกา-ฮาตี กะ ญา บาญะ. กือนา มือนีงัย กะ ญา เลอ." ญา จะ.
40017006	ตานา ดืองัยํ ปือมือเลา อีนี     โกะ มูเระ กูญา ตาโกจ โตระ     กูญา ตือมะ มูคา รอจ กะ ตานัฮ.
40017007	ตาปี เยซู มาแรฮ ปือเตาะ ญาวา นะ กูญา     มือเลา จะ     "บีกัซ เลอ. เตด ปายัฮ ตาโกจ."
40017008	ตานา กูญา ลางอฮ ปาลา     ลีฮัจ กะ โซะ อาตัซ     กูญา ลีฮัจ เตด บือฆารี ซาปา ดัฮ     บือฆารี ซา เยซู เลอ.
40017009	ตานา กูญา ตืองัฮ ตูโรด มาแรฮ เดะ บูเกะ เตอ     เยซู ปือซัด กะ โกะ มูเระ ตีฆา อูรัก จะ     "ลาฆู นู ปลีฮัจ กะ กาเญา ดัฮ เตอ     ฌางัน มือญาเระ กะ ซือมียา ดีฮา เลอ     ตือดะ กู นู นานะ นะ อูมัจ-ซือมียา อีนี     นะ ฮีโดะ ปาเระ เดะ มาตี ปูลัก."
40017010	กะฆีเตอ     โกะ มูเระ ตีฆา อูรัก ตาญา เยซู จะ     "บูวัจ นามา     โกะ ซือมียา อาฌัยํ ลาฆู ปือมือซัด นะ ตูฮัด กูญา มือเลา จะ     เอลียา ฆาโดฮ มาแรฮ ดูลู?"
40017011	เยซู ตีกัฮ กะ กูญา จะ     "ซูโงฮ เลอ     เอลียา ญา นะ มาแรฮ ดูลู     ญา นะ ซียะ บือนา ซือมูฮา บรี บาฌิ     บือกะ นู ดูลู.
40017012	ตาปี กู มือญาเระ กะ กาเญา จะ     เอลียา บือเลฮ มาแรฮ ดัฮ เลอ. โกะ ลูมอฮ ซือมียา เตอ     ฮอย เตด กราลา ญา     บูวัจ ลาฆู ตะอารัฮ กะ ญา     บือกะ ตูโรจ กะ ฮาตี นะ กูญา. กะฆีเตอ     กูญา นะ บูวัจ บรี กู     นู นานะ นะ อูมัจ-ซือมียา นะ ตาฮัด ซูซัฮ ฌูฆา." เยซู ญา จะ.
40017013	กะฆีเตอ     โกะ มูเระ อีตู     กูญา มาโซะ เดะ ฮาตี จะ     นู เยซู มือเลา กะฆีเตอ ฌางัน กูญา     ญา มือเลา ปาซัน นะ โยฮัน     นู บรี ซือลับ เดะ อาเย เลอ.
40017014	วะตู กูญา มาแรฮ รอจ กะ โกะ ลูมอฮ ซือมียา ดัฮ     อาดา ซือมียา ซืออูรัก มาแรฮ มียา เยซู     ตูกู ลูโตจ โซะ ฮึลด มูคา ญา     มือเลา จะ
40017015	"เยซู เออ     มีตา บรี เกา ตือจีฮัด เลอ     กะ นานะ กีลากี นะ กู. ซาเบะ ญา เตอ     ฌาดี ปือญาเกะ ฆีลา บาบี     ซูซัฮ โตระ เลอ. ซัจๆ ญา ฆูโฆยํ เดะ อาปี     ฆูโฆยํ เดะ อาเย โปด.
40017016	กู บือเลฮ บาวา ญา     มาแรฮ มียา ลูมอฮ มูเระ นะ เกา ดัฮ     ตาปี กูญา บือบือลา ญา บรี ซือนัง     เตด บือเลฮ ดัฮ เลอ." ญา จะ.
40017017	กะฆีเตอ     เยซู ตีกัฮ จะ     "เฮอ     โกะ ซือมียา ฮาดัจ อีนี     ลาฆู ปือจายา ฮาบิฮ ปี กะ ดีฮา ดัฮ เลอ? กาเญา ซือซัจ ซาลัฮ ซูโงฮ เลอ. กู ฆาโดฮ ดูโดะ ฌางัน กาเญา     บราปา ลามา ลาฆี? กู ฆาโดฮ นะ ตาฮัด ลูมอฮ กาเญา     บราปา ลามา เลอ? กือนา อาเมด นานะ อีตู บือมาแรฮ กะ กู     เปะ อีนี." เยซู ญา จะ.
40017018	กะฆีเตอ เยซู ญา โปรฮ ฮาตู     บรี ตรือเบะ เดะ นานะ อีตู     ดัดดัด นานะ อีตู โปด     ซือนัง บาฌิ ดัฮ.
40017019	เดะ บลากัก     โกะ มูเระ มาแรฮ ซา กูญา     ตาญา เยซู จะ     "บูวัจ นามา ลูมอฮ กามี โปรฮ ฮาตู อีตู     เตด บือเลฮ ดัฮ?"
40017020	เยซู ตีกัฮ กะ กูญา จะ     "กาเญา โปรฮ ญา เตด บือเลฮ     ซาเบะ กาเญา เตด ปือจายา. ซูโงฮ เลอ     กู มือเลา ฌางัน กาเญา จะ     กะ กาเญา บือเลฮ ปือจายา กิดีกิ     ตารา บีฌี ตาโระ นู ดือมิ ซือบีฌี     กาเญา นะ บือเลฮ ปือซัด กะ บูเกะ อีนี จะ     กือนา อูบัฮ เดะ โซะ อีนี     ปี กะ โซะ อีตู เลอ. กะฆีเตอ     บูเกะ อีนี นะ อูบัฮ ปี. ฮอย นามาๆ เลอ     นู กาเญา นะ บูวัจ เตด บือเลฮ. " เยซู ญา จะ.
40017022	ตานา เยซู ฌางัน โกะ มูเระ นะ ญา อาดา บือมุน บือซามา     เดะ โซะ นังฆรี ฆาลิลี     เยซู มือเลา ฌางัน กูญา จะ     "กู นู นานะ นะ อูมัจ-ซือมียา อีนี     กู นะ กือนา อาตัจ     บรี กะ โกะ ลูมอฮ ซือมียา รีฆะ เตอ.
40017023	กูญา นะ บูนอฮ กู     ตาปี เดะ อารี ตีฆา     กู นะ กือนา บูวัจ บรี ฮีโดะ ปาเระ ปูลัก." เยซู ญา จะ. กะฆีเตอ     โกะ มูเระ นะ ญา ฌาโวฮ-ฮาตี ซูโงฮ.
40017024	ตานา กูญา มาแรฮ รอจ กะ ตูโปะ คาเปอนาอุม ดัฮ     โกะ ซือมียา มูงอจ อาเซน รูมัฮ มือญือมัฮ กูญา มาแรฮ ตาญา เปโตร จะ     "ฌาดี กะฮามี? บูมอยํ นะ กาเญา     บียาซา บายัยํ อาเซน รูมัฮ มือญือมัฮ เฆอ?"
40017025	เปโตร ตีกัฮ กะ กูญา จะ     "บายัยํ เลอ." ตานา เปโตร รอจ กะ รูมัฮ ดัฮ     เยซู มือเลา ฌางัน ญา ดูลู     ตาญา จะ     "ซีโมน เออ     เกา อีงัจ กะฮามี เลอ? นู โกะ ราฌา เดะ ดือนียา อีนี     ปูงอจ อาเซน     กูญา ปูงอจ เดะ ซาปา เลอ? ปูงอจ เดะ โกะ นานะ นะ กูญา     เฆอ-จะ     เดะ โกะ ลูมอฮ ซือมียา อาซิก?" เยซู ญา จะ.
40017026	กะฆีเตอ     เปโตร ตีกัฮ จะ     "เดะ ลูมอฮ ซือมียา อาซิก เลอ." เยซู มือเลา กะ ญา จะ     "กะฆีเตอ เลอ     โกะ นานะ นะ ราฌา     เตด ปายัฮ บายัยํ นามา เลอ.
40017027	ตาปี กีตา ตีเมา นะ บรี กะ กูญา ดือมิ-ฮาตี. กะฆีเตอ     เกา ปี เลอ     มืองาเยน เดะ ลาโวจ     บือเลฮ อีกัด ลามูลา ดัฮ     บูกา มูโลจ นะ ญา     เกา นะ ดาปัจ ดูเวะ ซา รีเงะ. ดูเวะ อีตู เกา กือนา บาวา ปี     บายัยํ อาเซน นะ กีตา ดูวา อูรัก." เยซู ญา จะ.
40018001	วะตู อีตู โกะ มูเระ มาแรฮ ตาญา เยซู จะ     "เดะ ดาลับ ลูมอฮ ซือมียา นู ตูฮัด บือบือลา ฌาดี ราฌา เตอ     ซาปา เลอ     นู นะ ฌาดี ซือมียา ซัยํ-บือซัยํ เดะ กาวัด?"
40018002	กะฆีเตอ เยซู บลาโลก นานะ ซืออูรัก มาแรฮ     บรี ญา บือดีรี เดะ ตืองัฮ ลูมอฮ กูญา.
40018003	ญา มือเลา จะ     "กู มือเลา ฌางัน กาเญา ลาฆู นู ซูโงฮ จะ     กะ กาเญา เตด บราเลฮ-ฮาตี     ฌาดี ซือรูปา โกะ นานะ ดือมิ     กาเญา นะ มาโซะ กะ ลูมอฮ ซือมียา นะ ตูฮัด อีตู     ฮอย เตด บือเลฮ เลอ.
40018004	กะฆีเตอ ซือมียา ดีฮา     นู มือนูโนะ ญาวา ตะอาซิก     ฌาดี ซือรูปา นานะ ดือมิ อีนี     ญา เลอ     นู นะ ฌาดี ซือมียา ซัยํ-บือซัยํ เดะ กาวัด     เดะ ลูมอฮ ซือมียา อีตู     นู อาดา ตูฮัด ฌาดี ราฌา.
40018005	ซือมียา ดีฮา นู ซาโมจ นานะ ดือมิ กะฆีนี     ซืออูรัก     กรานา นามา นะ กู เตอ     ซือรูปา ซือมียา อีตู ซาโมจ กู ดัฮ เลอ.
40018006	เยซู มือเลา ลาฆี จะ     "ซือมียา ดีฮา นู บูวัจ บรี นานะ ดือมิ ซืออูรัก     นู ปือจายา กะ กู     นะ บรี ญา ซาลัฮ ฌาลัด เตอ     ดัฮ อาเมด บาตู ฆีลิก ตือโปก นู บือซัยํ     มาแรฮ อีกัจ เดะ ลีเฮ นะ ญา เตอ     บรี ญา ลือมัซ มาตี บูวัก เดะ ลาโวจ นู ดาลับ โปด     บาฌิ เลอ.
40018007	จือลากา เลอ ดือนียา อีนี     ซาเบะ อาดา ลาฆู นู บูวัจ บรี ซาลัฮ ฌาลัด. ซาเบะ-จะ     ฆาโดฮ อาดา ลาฆู นู บูวัจ บรี ซาลัฮ ฌาลัด เตอ     ตาปี จือลากา เลอ     ซือมียา นู บูวัจ บรี ซาลัฮ กะฆีเตอ.
40018008	กาเลา-จะ ตางัน นะ เกา     เฆอ-จะ กากี นะ เกา เตอ     บูวัจ บรี เกา ซาลัฮ ดัฮ     ตางัน อีตู     กากี อีตู     เกา กือนา กรัจ ตีงัน บูวัก เลอ. นู เกา นะ มาโซะ รอจ กะ ฮีโดะ     กูโดก ซือบือลัฮ โปด     บาฌิ เดะ อาดา กากี ตางัน ดูวา บือลัฮ เลอ     ตาปี นะ กือนา บูวัก เดะ อาปี นอรากา นู อาดา ซือลาลู เลอ.
40018009	กาเลา-จะ มาตา นะ เกา     บูวัจ บรี เกา ซาลัฮ ดัฮ     มาตา อีตู เตอ     เกา กือนา จูเกน บือตรือเบะ บูวัก เลอ. นู เกา นะ มาโซะ รอจ กะ ฮีโดะ เตอ     บูตา ซือบือลัฮ โปด     บาฌิ เดะ อาดา มาตา ดูวา บือลัฮ เลอ     ตาปี นะ กือนา บูวัก เดะ อาปี นอรากา." เยซู ญา จะ.
40018010	เยซู มือเลา ลาฆี จะ     "ลีฮัจ เลอ     ฌางัน มือฌัฮ นานะ ดือมิ อีนี     ซืออูรัก โปด. กู มือเลา ฌางัน กาเญา จะ     เดะ โซะ อาตัซ ลาแงะ เตอ     ลูมอฮ ฮูลู-บาลัก นู บือบือลา กูญา     อาดา ตือปัจ นะ กูญา โซะ ฮึลด มูคา นะ อาโปก เดะ กู     ญา นู ดูโดะ โซะ อาตัซ ลาแงะ เลอ.
40018012	"กาเญา อีงัจ กะฮามี เลอ? ซือมียา ซืออูรัก     นู อาดา กาวัด กาเมก ซือราตุซ อีโกยํ เตอ     กะ กาเมก นู ซืออีโกยํ ซือซัจ ลือแงะ ปี ดัฮ     ญา นะ บูวัจ กะฮามี เลอ? ซูโงฮ ญา นะ ตีงัน กาเมก นู ซือมีลัด-ปูโลฮ ซือมีลัด อีโกยํ     เดะ อาตัซ บูเกะ ดูลู. กะฆีเตอ ญา นะ ปี มียา นู ซืออีโกยํ นู ซือซัจ ฌาลัด ดัฮ     บูกัด เฆอ?
40018013	ตานา ดาปัจ ดัฮ     ซูโงฮ เลอ     กู มือเลา ฌางัน กาเญา จะ     ญา ซูกา-ฮาตี เดะ กาเมก ซืออีโกยํ นู ซือซัจ ฌาลัด อีตู     ลือเบฮ เดะ นู ซือมีลัด-ปูโลฮ ซือมีลัด นู เตด ดือละ ซือซัจ ปี เลอ.
40018014	กะฆีเตอ เลอ     อาโปก นะ กาเญา นู อาดา เดะ โซะ อาตัซ ลาแงะ เตอ     ญา ตีเมา บรี กะ นานะ ดือมิ นู ซืออูรัก โปด     นะ ฌาฮานัม ดัฮ เลอ." เยซู ญา จะ.
40018015	เยซู มือเลา จะ     "กะ อาดี-บราดี นู ปือจายา ซืออูรัก     บูวัจ ซาลัฮ กะ เกา     กือนา ปี มือญาเระ กะ ญา     ปาซัน นู ซาลัฮ อีตู     ซา กาเญา ดูวา บราดี. ดัฮ ญา มือนีงัย กะ เกา     เกา นะ บือเลฮ อาดี-บราดี บาลิ ปาเระ ปูลัก.
40018016	ดัฮ ญา เตด มือนีงัย กะ เกา     กือนา บาวา ซือมียา อาซิก ปี ซามา     ซืออูรัก     เฆอ-จะ ดูวา อูรัก     บีดา-จะ 'ปือมือเลา อาดู ราตา     ฆาโดฮ อาดา ซะซี มือเลา     ดูวา ตีฆา อูรัก     บรี ตาฮู จะ ฌาดี ลาฆู นู ซูโงฮ.' บือกะ ซูรัจ ปือมือเลา นะ ตูฮัด ปือซัด ดัฮ.
40018017	ดัฮ ญา เตด มือนีงัย กูญา อีตู     กือนา ปี มือญาเระ กะ ลูมอฮ นะ ตูฮัด. ดัฮ ญา เตด มือนีงัย ลูมอฮ นะ ตูฮัด     บรี ฌาดี-จะ     ญา เตอ     ซือรูปา ซือมียา บักซา อาซิก นู เตด ปือจายา     ซือรูปา ซือมียา มูงอจ อาเซน เลอ.
40018018	กู มือเลา ลาฆู นู ซูโงฮ ฌางัน กาเญา จะ     ลาฆู นามาๆ นู กาเญา นะ บลารัก เดะ ดือนียา เตอ     นะ ฌาดี ลาฆู นู กือนา บลารัก เดะ ลาแงะ ฌูฆา เลอ. ลาฆู นามาๆ โปด     นู กาเญา นะ บรี บูวัจ เดะ ดือนียา เตอ     นะ ฌาดี ลาฆู นู กือนา บรี บูวัจ เดะ ลาแงะ ฌูฆา เลอ.
40018019	"กู มือเลา ฌางัน กาเญา ปูลัก จะ     กะ อาดา ดูวา ตีฆา อูรัก เดะ ลูมอฮ กาเญา     นู ดูโดะ เดะ ดือนียา อีนี เตอ     นู นะ ซามา-ฮาตี บือซาโวจ มีตา ลาฆู นามาๆ โปด     อาโปก นะ กู     นู ดูโดะ เดะ อาตัซ ลาแงะ     ญา นะ บูวัจ บรี ฌาดี กะฆีเตอ เลอ.
40018020	ซาเบะ-จะ     ตือปัจ ดีฮา อาดา ดูวา ตีฆา อูรัก     บือมุน เดะ นามา นะ กู เตอ     กู นะ ดูโดะ เดะ ตืองัฮ กูญา     ตือปัจ อีตู เลอ." เยซู ญา จะ.
40018021	ลือปัซ อีตู     เปโตร มาแรฮ ตาญา เยซู จะ     "ตูฮัด เออ     อาดี-บราดี เดะ กู นะ บูวัจ ซาลัฮ กะ กู     บราปา กาลี     นู กู นะ กือนา อาเกะ ซาลัฮ นะ ญา? รอจ กะ ตูโฌฮ กาลี เฆอ?"
40018022	เยซู ตีกัฮ กะ ญา จะ     "บูกัด ตูโฌฮ กาลี เลอ. กู มือเลา ฌางัน เกา จะ     กือนา อาเกะ ซาลัฮ ตูโฌฮ-ปูโลฮ ตูโฌฮ     ซือมาญัก-รอจ เลอ.
40018023	ซาเบะ นู ตูฮัด นะ มาแรฮ บือบือลา ฌาดี ราฌา เตอ     ญา ซือรูปา บือกะ ลาฆู กะฆีนี. อาดา ราฌา ซืออูรัก     นู นะ กีรา ดูเวะ ฌางัน ปราโซฮ นะ ญา.
40018024	กาลา ญา ฮึนตะ นะ กีรา     กูญา บาวา ปราโซฮ ซืออูรัก มาแรฮ     นู อาดา ฮูตัก รีเงะ มัซ     ซือละซา รีเงะ.
40018025	ซือมียา อีตู     ดูเวะ เตด ฆือนะ นะ บายัยํ ฮูตัก. กะฆีเตอ     ราฌา ปือซัด บรี อาเมด ซือมียา อีตู     ลากี บีนี ฌางัน นานะ     ฌูวัน ฌาดี ปราโซฮ     บรี ฌูวัน โกะ ซือบารัก นะ กูญา ซือมูฮา ฌูฆา     บีดา นะ บายัยํ ฮูตัก.
40018026	ซือมียา นู บือฮูตัก อีตู     ญา ตือมะ มือญือมัฮ กะ ราฌา จะ     'โอ ราฌา เออ     มีตา นาตี ดูลู. กู นะ บายัยํ ฮูตัก บรี ฮาบิฮ เลอ.'
40018027	กะฆีเตอ     ราฌา ญา ตือจีฮัด กะ ซือมียา อีตู     ญา อาเกะ ฮูตัก บรี ดัฮ     ปลือปัซ ซือมียา อีตู ปี.
40018028	"ตาปี ปราโซฮ นู อีตู     ญา ตรือเบะ ปี     ดาปัจ กาวัด ปราโซฮ ซืออูรัก ปูลัก     นู อาดา ฮูตัก เดะ ญา     ซือราตุซ รีเงะ ปีระ. ญา รีฆะ จือแกะ ลีเฮ     มือเลา จะ     'กือนา บายัยํ ฮูตัก กะ กู เลอ.'
40018029	"กะฆีเตอ     ซือมียา อีตู ญา ตือมะ มือญือมัฮ     มือเลา จะ     'มีตา นาตี ดูลู. กู นะ บายัยํ บรี ฮาบิฮ เลอ.'
40018030	ตาปี ญา ตีเมา. ญา อาเมด ซือมียา อีตู บือปี กานัก เดะ ปือฌารา     ตือดะ ญา นะ บายัยํ ฮูตัก บรี ฮาบิฮ ดูลู.
40018031	ตานา ลูมอฮ ปราโซฮ นู อาซิก ตาฮู ลาฆู อีตู นู บือฌาดี ดัฮ     กูญา ฌาโวฮ-ฮาตี บาญะ ซูโงฮ. กูญา ปี มือญาเระ ลาฆู อีตู ซือมูฮา ฌางัน ราฌา.
40018032	กะฆีเตอ     ราฌา ญา บลาโลก ปราโซฮ อีตู มาแรฮ     ญา มือเลา จะ     'อูรัก ฌาฮัจ เออ     กู บือเลฮ อาเกะ ฮูตัก นะ เกา ซือมูฮา ดัฮ     ซาเบะ เกา มีตา เดะ กู.
40018033	บูวัจ นามา     เกา เตด ตือจีฮัด กะ กาวัด ซามา     ซือรูปา นู กู ตือจีฮัด กะ เกา ดัฮ?'
40018034	กะฆีเตอ     ราฌา ญา มูซัยํ โตระ     ญา อาตัจ ซือมียา อีตู กะ ลูมอฮ ตามาตา     นู นะ บรี ญา ซูซัฮ ญาวา     ตือดะ ญา นะ บายัยํ ฮูตัก บรี ฮาบิฮ เลอ." เยซู ญา จะ.
40018035	เยซู มือเลา ฌางัน กูญา จะ     "กะ กาเญา ราตา ซือมียา     เตด ตือจีฮัด อาเกะ ซาลัฮ นะ อาดี-บราดี นู ปือจายา เตอ     อาโปก นะ กู เดะ อาตัซ     นะ บูวัจ ฌางัน กาเญา กะฆีเตอ ฌูฆา เลอ." ญา จะ.
40019001	ตานา เยซู มือเลา ลาฆู อีนี ฮาบิฮ ดัฮ     ญา ตรือเบะ เดะ โซะ นังฆรี ฆาลิลี     ปี กะ โซะ นังฆรี ยูเดีย     เดะ โซะ ซรือบัก ซูงัย จอแดน.
40019002	อาดา ลูมอฮ ซือมียา บาญะ ปาคัจ ตูโรจ ปี ฌางัน ญา     กะฆีเตอ ญา บือบือลา โกะ ปือญาเกะ นะ กูญา บรี ซือนัง     โซะ อีตู.
40019003	อาดา ลูมอฮ ฟาริซี ซือตืองัฮ มาแรฮ บือดาปัจ ฌางัน เยซู     นะ ลกลีฮัจ ญา     ตาญา จะ     "นู ลากี นะ บรือจัย ฌางัน บีนี ซาเบะ ปาซัน นามาๆ เตอ     กือนา ลาฆู ฌางัน ปือมือเลา ฮูโกบ นะ ตูฮัด เฆอ?"
40019004	เยซู ตีกัฮ กะ กูญา จะ     "กาเญา เตด ดือละ บาจา เฆอ     ซูรัจ ปาซัน ลาฆู ลามูลา     วะตู ตูฮัด บือฌาดี ดือนียา     นู จะ 'ญา บือฌาดี ซือมียา กีลากี ฌางัน นีบีนี เลอ.'
40019005	อาดา ฌูฆา นู จะ 'กะฆีเตอ กีลากี นะ ตีงัน เอด อาโปก เดะ ญา     นะ ปี ดูโดะ บือซามา บือซูโงฮ-ซูโงฮ ฌางัน บีนี นะ ญา เลอ     กะฆีเตอ กูญา กือดูวา นะ ฌาดี ญาวา ซือตือปัจ.' ซูรัจ นะ ตูฮัด ญา จะ."
40019006	กะฆีเตอ เยซู มือเลา ปูลัก จะ     "กะฆีเตอ กูญา บูกัด ฌาดี ดูวา ญาวา     ตาปี ฌาดี แนฮ ซา ญาวา อีตู เลอ. ลาฆู นู ตูฮัด เดะ อาตัซ อีกัจ บือกระ ดัฮ     ฌางัน บรี โกะ ซือมียา นะ บรือจัย เลอ." เยซู ญา จะ.
40019007	โกะ ฟาริซี ตาญา เยซู จะ     "ดัฮ กะฆีเตอ     บูวัจ นามา มูซา ปือซัด บรี ซือมียา บูวัจ ซูรัจ บรือจัย     บูวัก บีนี บือเลฮ?"
40019008	เยซู ตีกัฮ กะ กูญา จะ     "กรานา กาเญา ฮาตี กรัซ เตอ     มูซา บียัยํ บรี กาเญา บรือจัย ฌางัน บีนี     ตาปี วะตู ลามูลา     เตด ฌาดี กะฆีเตอ เลอ.
40019009	ตาปี กู มือเลา ฌางัน กาเญา จะ     "กะ ซือมียา ดีฮา นะ บรือจัย ฌางัน บีนี นะ ญา     ปาซัน ซาลัฮ อาซิก เดะ ลาฆู บือกาเซฮ เตอ     ดัฮ ปี อาเมด บีนี บารู เตอ     ญา เลอ     ซาลัฮ บือกาเซฮ ดัฮ. [ซือมียา ดีฮา อาเมด นีบีนี นู บรือจัย อีตู ดัฮ     มาแรฮ ฌาดี บีนี นะ ญา เตอ     ญา เลอ     ซาลัฮ บือกาเซฮ ฌูฆา.]" เยซู ญา จะ.
40019010	โกะ มูเระ มือเลา ฌางัน เยซู จะ     "กะ ลากี ฆาโดฮ บูวัจ ตูโรจ กะฆีเตอ ฌางัน บีนี นะ ญา     นู นะ เตด อาเมด บีนี     บาฌิ ลาฆี เลอ."
40019011	ตาปี เยซู มือเลา ฌางัน กูญา จะ     "ซือมียา ซือมูฮา นะ ซาโมจ ลาฆู อีนี     ฮอย เตด บือเลฮ เลอ. อาดา ซือมียา ซือตืองัฮ นู ตูฮัด บรี ซาโมจ ลาฆู อีนี     ซือมียา อาซิก     ซาโมจ เตด บือเลฮ เลอ.
40019012	อาดา บาญะ ลาฆู นู บูวัจ บรี ซือมียา นะ เตด อาเมด บีนี. อาดา ซือตืองัฮ     ฮาฌา กูญา ฌาดี กะฆีเตอ     ตะเดะ ดูโดะ เดะ อาปี เลอ. อาดา ซือตืองัฮ นู ซือมียา อาซิก บูวัจ บรี กูญา กือนา กาซี ดัฮ. อาดา ฌูฆา ซือตืองัฮ นู นะ เตด อาเมด บีนี     บีดา นะ บูวัจ ตูโรจ กะ ตูฮัด เลอ. ซือมียา นู ซาโมจ ลาฆู อีนี บือเลฮ     กือนา ซาโมจ เลอ." เยซู ญา จะ.
40019013	ลือปัซ อีตู     อาดา ซือมียา บาวา นานะ ดือมิ ซือตืองัฮ     มาแรฮ ซารี เยซู     บีดา นะ บรี เยซู บอฮ ตางัน เดะ ญาวา นะ กูญา     บีดา นะ บือซาโวจ กรานา กูญา. ตาปี โกะ มูเระ นะ ญา เตอ     กูญา อูจะ บลารัก โกะ ซือมียา อีตู.
40019014	ตาปี เยซู มือเลา ฌางัน กูญา จะ     "บียัยํ เลอ     บรี โกะ นานะ มาแรฮ มียา กู. ฌางัน นะ ซือกัจ กูญา     กรานา-จะ     ซือมียา นู อาดา ฮาตี ซือรูปา โกะ นานะ กะฆีนี เตอ     ซือมียา อีตู เลอ     นู อาดา ตูฮัด ฌาดี ราฌา นะ ญา.
40019015	กะฆีเตอ เยซู บอฮ ตางัน นะ ญา เดะ ญาวา โกะ นานะ ซือมูฮา     ญา ปี เดะ โซะ อีตู ดัฮ.
40019016	ลีฮัจ เลอ     อาดา ซือมียา ซืออูรัก มาแรฮ ซารี เยซู     ตาญา จะ     "บูมอยํ เออ     กู กือนา บูวัจ ลาฆู นามา นู บาฌิ     บีดา กู นะ บือเลฮ ลาฆู ฮีโดะ ซูโงฮ นู ซือลาลู เลอ?"
40019017	เยซู มือเลา ฌางัน ญา จะ     "บูวัจ นามา เกา ตาญา กู ปาซัน ลาฆู นู บาฌิ? อาดา ซา ตูฮัด เดะ อาตัซ เลอ     นู บาฌิ. กะ เกา ซูกา นะ มาโซะ รอจ กะ ฮีโดะ เตอ     เกา กือนา บูวัจ ตูโรจ กะ โกะ ปือมือซัด นะ ตูฮัด เลอ."
40019018	ซือมียา อีตู ตาญา เยซู จะ     "ปือมือซัด นู ดีฮา เลอ?" เยซู มือเลา ฌางัน ญา จะ     "ปือมือซัด นู จะ 'ฌางัน บูนอฮ ซือมียา เลอ. ฌางัน บือกาเซฮ ลากี นะ กาวัด     บีนี นะ กาวัด เลอ. ฌางัน จูรี บารัก นะ กาวัด เลอ. ฌางัน ฌาดี ซะซี มืออูปัย เลอ.
40019019	กือนา ตูเฮะ กะ เอด อาโปก นะ เกา เลอ.' อาดา ฌูฆา นู จะ 'เกา กือนา ซายัก กะ กาวัด     ซือรูปา ซายัก กะ ญาวา ตะอาซิก เลอ.' " เยซู ญา จะ.
40019020	อูรัก มูดา อีตู ตีกัฮ กะ เยซู จะ     "ลาฆู อีนี กู ตูโรจ ดัฮ     ซือมูฮา. กู ปูตุซ นามา ลาฆี เลอ?"
40019021	เยซู มือเลา ฌางัน ญา จะ     "กะ เกา ซูกา ฌาดี ซือมียา บาฌิ ซือมูฮา เตอ     ปี เลอ     ฌูวัน ซือบารัก นะ เกา ซือมูฮา     ฮาฆิ บรี กะ โกะ ซือมียา ฮาฌะ เลอ. กะฆีเตอ     เกา นะ ฌาดี ซือมียา กายา โซะ อาตัซ ลาแงะ ดัฮ. ลือปัซ อีตู     กือนา มาแรฮ ตูโรจ กะ กู เลอ." เยซู ญา จะ.
40019022	ตาปี ตานา อูรัก มูดา อีตู ดืองัยํ ลาฆู กะฆีเตอ     ญา ตรือเบะ ปี ดัฮ     ซูซัฮ-ฮาตี ซูโงฮ     ซาเบะ-จะ ญา อาดา โกะ บือนา บารัก บาญะ.
40019023	กะฆีเตอ เยซู มือเลา ฌางัน โกะ มูเระ นะ ญา จะ     "กู มือเลา ฌางัน กาเญา ลาฆู นู ซูโงฮ จะ     นู ซือมียา กายา นะ มาโซะ กะ ลูมอฮ ซือมียา นะ ตูฮัด ปายัฮ ซูโงฮ เลอ.
40019024	กู มือเลา ฌางัน กาเญา ปูลัก จะ     นู อูตัยํ ซืออีโกยํ นะ มรือลุซ เดะ ลูบัก ฌาโรบ โปด     มูดัฮ ลาฆี เดะ ซือมียา กายา     นะ มาโซะ กะ ดือนียา บารู นะ ตูฮัด เตอ." เยซู ญา จะ.
40019025	ตานา โกะ มูเระ นะ ญา ดืองัยํ กะฆีนี ดัฮ     กูญา ปือและ-ฮาตี ซูโงฮ     ตาญา จะ     "ดัฮ กะฆีเตอ     ซาปา เลอ     นะ บือเลฮ ฮีโดะ ลือปัซ บาฌิ?"
40019026	ตาปี เยซู ตีญูง ลีฮัจ กะ กูญา     มือเลา จะ     "โซะ อูมัจ-ซือมียา     นะ บูวัจ กะฆีนี เตด บือเลฮ ลาลู     ตาปี โซะ ตูฮัด เดะ อาตัซ เตอ     ญา เลอ     นู บูวัจ บือเลฮ ซือมูฮา." ญา จะ.
40019027	กะฆีเตอ     เปโตร ตีกัฮ กะ เยซู จะ     "ลีฮัจ เลอ     ลูมอฮ กามี บือเลฮ ตีงัน บือนา บารัก ซือมูฮา     มาแรฮ ตูโรจ กะ เกา ดัฮ เลอ. กามี นะ บือเลฮ นามา เลอ?"
40019028	เยซู มือเลา ฌางัน กูญา จะ     "กู มือเลา ฌางัน กาเญา ลาฆู นู ซูโงฮ จะ     เดะ วะตู อีตู นู ตูฮัด นะ ตืองะ บือนา ซือมูฮา บรี ฌาดี บารู     ตานา กู นู นานะ นะ อูมัจ-ซือมียา นะ ดูโดะ เดะ ตือปัจ ดูโดะ นู บือซายา นะ กู เตอ     วะตู อีตู กาเญา นู บือเลฮ ตูโรจ กะ กู ดัฮ     กาเญา ฌูฆา นะ ดูโดะ เดะ ตือปัจ ดูโดะ นะ ราฌา     ดูวา-บือลัซ ตือปัจ     นะ กรัจ ฮูโกบ ลูมอฮ อิซราเอน     ดูวา-บือลัซ บือแนฮ เลอ.
40019029	ราตา ซือมียา นู ตีงัน โกะ รูมัฮ     โกะ อาดี-บราดี กีลากี นีบีนี     โกะ ปะ มะ     โกะ นานะ     โกะ ตือปัจ ตานัฮ เตอ     กรานา ลีฮัจ กะ นามา นะ กู เตอ     ซือมียา อีตู เลอ     ญา นะ ซาโมจ ซือราตุซ กาลี     นะ ซาโมจ ลาฆู ฮีโดะ ซูโงฮ นู ซือลาลู     ฌาดี ปือซากา นะ ญา เลอ.
40019030	ตาปี อาดา ซือมียา บาญะ โซะ ปรือดู     นะ ปี ดูโดะ โซะ ฮูโฌก. ซือมียา โซะ ฮูโฌก นะ ปี ดูโดะ โซะ ปรือดู เลอ." เยซู ญา จะ.
40020001	เยซู มือเลา ลาฆี จะ     "นู ตูฮัด เดะ อาตัซ นะ บือบือลา ฌาดี ราฌา นะ ฌาดี ซือรูปา บือกะ ลาฆู กะฆีนี. อาดา ตูฮัด กือโบด ซืออูรัก     นู ตรือเบะ ปี กัยํ-มูกัยํ_บีดา นะ อูปัฮ ซือมียา     ปี บือกรือฌา     เดะ กือโบด บูวัฮ อางุน นะ ญา.
40020002	ญา ซาโงะ ฌางัน กูญา จะ     นะ บรี รือฆา อูปัฮ     ซืออารี ซา รีเงะ.กะฆีเตอ ญา ซูโรฮ กูญา ปี กรือฌา เดะ กือโบด นะ ญา.
40020003	"วะตู ปูโกยํ ซือมีลัด เตอ     ญา ตรือเบะ ปี ปูลัก กะ ปาฌะ อีกัด_ญา ลีฮัจ อาดา ลูมอฮ ซือมียา ซือตืองัฮ บือดีรี โซะ อีตู     ฮอย กรือฌา.
40020004	กะฆีเตอ ญา มือเลา ฌางัน กูญา จะ     'ปี เลอ กาเญา_บือกรือฌา เดะ กือโบด นะ กู. กู นะ บรี รือฆา อูปัฮ นู กือนา เลอ.'กะฆีเตอ กูญา ปาคัจ ปี ดัฮ.
40020005	"เดะ วะตู ตืองัฮ อารี เตอ     เดะ ปูโกยํ ตีฆา โปด     ญา ปี บูวัจ กะฆีเตอ ปูลัก.
40020006	เดะ วะตู ปูโกยํ ลีมา     ญา ปี กะ ปาฌะ อีกัด ปูลัก_ดาปัจ ซือมียา อาซิก ซือตืองัฮ บือดีรี โซะ อีตู. ญา ตาญา กูญา จะ     'บูวัจ นามา ปะ_กาเญา บือดีรี ปัจ อีนี ซืออารี บูลัจ? กาเญา ฮอย กรือฌา เฆอ?'
40020007	กูญา ตีกัฮ กะ ญา จะ     'ฮอย ซาปา อูปัฮ กามี เลอ.'กะฆีเตอ ญา มือเลา ฌางัน กูญา จะ     'โฌฮ     ปี บือกรือฌา เดะ กือโบด นะ กู.'
40020008	"วะตู รอจ มาลับ ดัฮ     ตูฮัด กือโบด มือเลา ฌางัน กือปาลา กรือฌา นะ ญา จะ_'กือนา บลาโลก โกะ ซือมียา บือกรือฌา มาแรฮ     บายัยํ รือฆา อูปัฮ นะ กูญา เลอ.กือนา ฮึนตะ เดะ ลูมอฮ ซือมียา นู มาแรฮ กรือฌา โซะ บลากัก เตอ     บายัยํ ซือรูโลยํ_ตือดะ รอจ กะ ลูมอฮ ซือมียา นู มาแรฮ วะตู ลามูลา เลอ.' ญา จะ.
40020009	วะตู โกะ ซือมียา นู บือกรือฌา ตะเดะ ปูโกยํ ลีมา มาแรฮ ดัฮ     ญา บรี กะ กูญา_ซืออูรัก ซา รีเงะ.
40020010	วะตู โกะ ซือมียา นู บือกรือฌา ตะเดะ ลามูลา มาแรฮ ดัฮ     กูญา อีงัจ จะ_กูญา นะ ซาโมจ ลือเบฮ. ตาปี กูญา ฌูฆา ซาโมจ ซืออูรัก แนฮ ซา รีเงะ เลอ.
40020011	ตานา ซาโมจ ดัฮ     กูญา ฮึนตะ บือซูงุจ กะ ตูฮัด กือโบด
40020012	มือเลา จะ     'ลูมอฮ นู มาแรฮ เดะ บลากัก อีนี     บือกรือฌา แนฮ ซา ฌับ เตอ.กามี บือเลฮ ตาฮัด ลาวัด บือกรือฌา     เดะ มาตาอารี นู ฮางัจ โตระ     ซืออารี บูลัจ เลอ.ตาปี เกา บรี รือฆา อูปัฮ กะ กูญา     ซามา บายา ฌางัน กามี เลอ.'
40020013	"ตาปี ตูฮัด กือโบด ตีกัฮ กะ ซือมียา ซืออูรัก เดะ ลูมอฮ กูญา จะ     'กาวัด เออ_กู เตด บือเลฮ กีจอฮ เกา เลอ. เกา ซาโงะ ฌางัน กู จะ     ซืออารี ซา รีเงะ     บูกัด เฆอ?
40020014	อาเมด รือฆา อูปัฮ นะ เกา     ปี เลอ. กู ตือตู ดัฮ_นะ บายัยํ กะ ซือมียา นู มาแรฮ เดะ บลากัก อีนี     ซามา บายา ฌางัน เกา เลอ.
40020015	กู นะ ซูโรฮ ดูเวะ นะ กู     ตูโรจ กะ ฮาตี นะ กู     เตด บือเลฮ เฆอ?นู กู ฮาตี บาฌิ     บูวัจ บรี มาตา นะ เกา ฮาลูบา เฆอ?' ญา จะ."
40020016	กะฆีเตอ     เยซู มือเลา จะ     "กะฆีเตอ_ซือมียา โซะ ฮูโฌก นะ ปี ดูโดะ โซะ ปรือดู เตอ_ซือมียา โซะ ปรือดู นะ ปี ดูโดะ โซะ ฮูโฌก เลอ." ญา จะ.
40020017	ตานา เยซู ตืองัฮ บือฌาลัด ปี กะ นังฆรี เยรูซาเลม     ญา บาวา โกะ มูเระ นะ ญา_ดูวา-บือลัซ อูรัก     บือปี ซา กูญา     ญา มือเลา ฌางัน กูญา เดะ ตืองัฮ ฌาลัด จะ
40020018	"ลีฮัจ เลอ     กีตา ตืองัฮ บือฌาลัด ปี กะ นังฆรี เยรูซาเลม.กู นู นานะ นะ อูมัจ-ซือมียา นะ กือนา อาตัจ บรี     กะ ลูมอฮ ซามี ซัยํ-บือซัยํ_ฌางัน โกะ ซือมียา อาฌัยํ ลาฆู ปือมือซัด นะ ตูฮัด เตอ.โกะ ลูมอฮ กูญา อีตู นะ กรัจ ฮูโกบ กู     บรี กือนา บูนอฮ มาตี เลอ.
40020019	กะฆีเตอ     กูญา นะ อาตัจ กู     บรี กะ ลูมอฮ ซือมียา บักซา อาซิก.กูญา อีตู นะ อาฆัฮ-ฆือละ กะ กู     นะ รือเปะ กู_นะ กาจิก กู บรี มาตี เดะ กายู ปลีตัก เลอ. ตาปี รอจ กะ อารี ตีฆา เตอ_กู นะ กือนา บูวัจ บรี ฮีโดะ ปาเระ เดะ มาตี เลอ." เยซู ญา จะ.
40020020	ลือปัซ อีตู     บีนี นะ เซเบดี ฌางัน นานะ นะ ญา ดูวา บราดี     กูญา ตีฆา อูรัก มาแรฮ มียา เยซู.นีบีนี อีตู ตือมะ มือญือมัฮ กะ เยซู     มีตา ซา ลาฆู เดะ ญา.
40020021	เยซู ตีกัฮ กะ ญา จะ     "เกา ซูกา ลาฆู นามา เลอ?"นีบีนี อีตู มือเลา ฌางัน เยซู จะ     "กาลา เกา นะ มาแรฮ บือกะ ราฌา นู บือซัยํ เตอ_มีตา บรี นานะ นะ กู ดูวา อูรัก อีนี     นะ ดูโดะ บือซามา ฌางัน เกา     โซะ กานัน ซา_โซะ กีรี ซา เลอ."
40020022	ตาปี เยซู ตีกัฮ กะ ซือมียา ดูวา อูรัก อีตู จะ     "นู กาเญา มีตา กะฆีเตอ_กาเญา เตด ตาฮู อารัฮ เลอ. ลาฆู ซูซัฮ นู ซือรูปา เจาะ นู กู นะ โอะ เตอ_กาเญา นะ โอะ ฌูฆา     บือเลฮ เฆอ?" กูญา กือดูวา ตีกัฮ กะ เยซู จะ     "บือเลฮ ฌูฆา เลอ."
40020023	กะฆีเตอ เยซู มือเลา ฌางัน กูญา ดูวา อูรัก จะ     "เจาะ นะ กู เตอ_กาเญา นะ โอะ ซูโงฮ เลอ. ตาปี นู นะ ดูโดะ โซะ กานัน นะ กู     โซะ กีรี นะ กู เตอ_กู นะ บรี เตด บือเลฮ เลอ. ตือปัจ ดูโดะ อีตู เตอ     อาโปก นะ กู ญา ซียะ ตาโรฮ ดัฮ_บีดา โกะ ซือมียา นู ญา ปีเลฮ ดัฮ เลอ." เยซู ญา จะ.
40020024	โกะ มูเระ นู ซือปูโลฮ อูรัก เตอ     ตานา ดืองัยํ ลาฆู กะฆีเตอ ดัฮ_กูญา บราซา รีเซา-ฮาตี กะ ซือมียา ดูวา บราดี อีตู.
40020025	ตาปี เยซู บลาโลก กูญา ซือมูฮา มาแรฮ     มือเลา ฌางัน กูญา จะ_"กาเญา ตาฮู จะ     โกะ กือปาลา นะ ลูมอฮ บักซา อาซิก กูญา ปรือกัด ลูมอฮ กูญา_บือกะ ฌาดี ราฌา เตอ. โกะ ซือมียา ซัยํ-บือซัยํ โปด_กูญา อาดา มือฆัฮ นะ ฮูโกบ ลูมอฮ กูญา ฌูฆา เลอ.
40020026	ตาปี โซะ ลูมอฮ กาเญา     ฌางัน บรี ฌาดี กะฆีเตอ เลอ.ซือมียา ดีฮา นู นะ ฌาดี บือซัยํ     เดะ ลูมอฮ กาเญา เตอ_ญา กือนา ฌาดี ซือมียา มือนูโลก นะ กาเญา เลอ.
40020027	ซือมียา ดีฮา นู นะ ฌาดี กือปาลา เดะ ลูมอฮ กาเญา_ญา กือนา ฌาดี ปราโซฮ นะ กาเญา เลอ.
40020028	ซือรูปา บือกะ กู นู นานะ นะ อูมัจ-ซือมียา เตอ     กู มาแรฮ ดัฮ_บูกัด นะ บรี โกะ ซือมียา บือกรือฌา มือนูโลก กู     ตาปี กู มาแรฮ ดัฮ_นะ บือกรือฌา มือนูโลก กูญา เตอ เลอ     นะ ซรัฮ ญาวา นะ กู_ฌาดี รือฆา ตือบุซ โกะ ซือมียา บาญะ     บรี ลือปัซ." เยซู ญา จะ.
40020029	ลือปัซ อีตู     ตานา เยซู ฌางัน โกะ มูเระ นะ ญา_ตืองัฮ ตรือเบะ เดะ นังฆรี เยริโค     อาดา ลูมอฮ ซือมียา บาญะ ตูโรจ กะ ญา ปี.
40020030	ลีฮัจ เลอ     อาดา ซือมียา มาตา บูตา ดูวา อูรัก     ดูโดะ เดะ บีดิก ฌาลัด.ตานา กูญา ดูวา อูรัก ดืองัยํ จะ     นู เยซู ตืองัฮ ฌาลัด ลาลู ปี     กูญา บือซูระ จะ_"ตูฮัด     นานะ นะ ราฌา ดาวิด เออ     จีฮัด กะ กามี เลอ."
40020031	ตาปี ลูมอฮ ซือมียา บาญะ อูจะ กะ กูญา     ซูโรฮ บรี กูญา ซืองะ.ตาปี กูญา ดูวา อูรัก ดรัซ บือซูระ ลาฆี จะ "ตูฮัด     นานะ นะ ดาวิด เออ_ตือจีฮัด กะ กามี เลอ."
40020032	กะฆีเตอ     เยซู ญา บราดู     บลาโลก กูญา ดูวา อูรัก มาแรฮ     ตาญา กูญา จะ_"กาเญา นะ บรี กู บูวัจ ลาฆู นามา บีดา กาเญา เลอ?"
40020033	กูญา ตีกัฮ กะ ญา จะ "ตูฮัด เออ     ตูโลก บรี มาตา นะ กามี_ลีฮัจ บือฆารี ซัฮ เลอ."
40020034	กะฆีเตอ     เยซู ตือจีฮัด กะ กูญา ดูวา อูรัก     ญา ปือเตาะ บีฌี มาตา นะ กูญา.ดัดดัด อีตู     กูญา ดูวา อูรัก บือเลฮ ลีฮัจ บือฆารี ซัฮ     กูญา ตูโรจ ปี กะ เยซู ดัฮ.
40021001	กะฆีเตอ     กูญา อีตู มาแรฮ ดาปิก กะ นังฆรี เยรูซาเลม     รอจ กะ ตูโปะ เบดฟายี_เดะ บูเกะ กือดูโนด ดัฮ. วะตู อีตู เยซู ซูโรฮ มูเระ ดูวา อูรัก ปี ดูลู
40021002	ปือซัด กะ กูญา จะ     "มาโซะ เลอ     กะ ตูโปะ โซะ ฮึลด อีตู. ดัดดัด กาเญานะ ดาปัจ กูดา ซืออีโกยํ นู กือนา อีกัจ ดัฮ     ฌางัน อานะ นะ ญา ซามา. อูฆัย เลอ     อีเระ มาแรฮ กะ กู.
40021003	กะ ซือมียา ดีฮา มือเลา นามา ฌางัน กาเญา     กาเญา กือนา ตีกัฮ จะ_'ซาเบะ ตูฮัด นะ อาเมด ซูโรฮ เลอ'. ดัดดัด ญา นะ มือเลา จะ     'บือปี เลอ'.
40021004	ลาฆู อีนี บือฌาดี ดัฮ     บีดา นะ บูวัจ บรี รือมัก_ตูโรจ บือกะ ปือมือเลา นะ ซือมียา ตูโดฮ ลาฆู นะ ตูฮัด นู บือเลฮ มือเลากาลา ดูลู จะ
40021005	"กือนา มือญาเระ เลอ     กะ ลูมอฮ ซือมียา เดะ นังฆรี ซีโอน จะ ลีฮัจ เลอ     ราฌา นะ กาเญา ตืองัฮ มาแรฮ กะ กาเญา ดัฮ ญา เลอ     ฮาตี บือแฌะ     ดูโดะ เดะ อาตัซ กูดา ซืออีโกยํ เดะ อาตัซ อานะ กูดา ซืออีโกยํ เลอ."
40021006	กะฆีเตอ     มูเระ ดูวา อูรัก อีตู ปี ดัฮ     บูวัจ ตูโรจ บือกะ ปือมือซัด นะ เยซู เตอ.
40021007	กูญา อีเระ กูดา     ฌางัน อานะ นะ ญา     บือมาแรฮ ซามา_กูญา บอฮ บาฌู นะ กูญา     อาปัยํ เดะ อาตัซ บลากัก กูดา     ฌางัน อานะ กูดา.กะฆีเตอ เยซู ญาแญะ ดูโดะ เดะ อาตัซ.
40021008	โซะ ลูมอฮ ซือมียา นู บาญะ เตอ     กูญา อาปัยํ บาฌู นะ กูญา เดะ ฌาลัด.ลูมอฮ ซือมียา อาซิกๆ ซือตืองัฮ     กรัจ รือบา ดาฮัด กายู มาแรฮ     อาปัยํ เดะ ฌาลัด.
40021009	อาดา ลูมอฮ ซือมียา บาญะ ปี โซะ ฮึลด ญา ซือตืองัฮ     โซะ บลากัก ซือตืองัฮ.กูญา บือซูระ บูริ มือเลา จะ " โฮซันนา ปูฌี เลอ     กะ นานะ นะ ราฌา ดาวิด. ซือลามัจ เลอ     ซือมียา นู มาแรฮ เดะ นามา นะ ตูฮัด เดะ อาตัซ. โฮซันนา_ปูฌี เลอ     กะ ตูฮัด นู ตีงี เดะ อาตัซ ซูโงฮ."
40021010	ตานา เยซู มาโซะ กะ นังฆรี เยรูซาเลม_ลูมอฮ ซือมียา เดะ นังฆรี ฆาโดฮ-ฮาตี ซูโงฮ     มือเลา จะ_"ซือมียา อีนี ฌาดี ซาปา เลอ?"
40021011	โกะ ลูมอฮ ซือมียา บาญะ ซีงี ตีกัฮ จะ     "นี เลอ ฌาดี เยซู     ซือมียา ตูโดฮ ลาฆู นะ ตูฮัด นู มาแรฮ ดาตัก เดะ ตูโปะ นาซาเรด_เดะ โซะ นังฆรี ฆาลิลี."
40021012	กะฆีเตอ เยซู ญา มาโซะ กะ รูมัฮ มือญือมัฮ ตูฮัด.อาดา ลูมอฮ ซือมียา ฌูวัน บารัก     บือลี บารัก เดะ ลามัน รูมัฮ มือญือมัฮ.โกะ ซือมียา อีตู     เยซู โปรฮ ฮาบิฮ. ปาปัด โตะ นะ ซือมียา ฮูโระ ดูเวะ_ญา บือจือเกาะ บูวัก ดัฮ. ตือปัจ ดูโดะ นะ ซือมียา ฌูวัน บูโรก ปาตี โปด_ญา บือจือเกาะ บูวัก ฌูฆา.
40021013	ญา มือเลา ฌางัน กูญา จะ     "ซูรัจ ปือมือเลา นะ ตูฮัด มือเลา จะ 'รูมัฮ นะ กู เตอ     นะ กือนา บลาโลก จะ     รูมัฮ ตือปัจ บือซาโวจ กะ ตูฮัด.' ตาปี กาเญา บูวัจ บรี ฌาดี บือกะ ซารัก ลูมอฮ อูรัก ปือญามุน เลอ." เยซู ญา จะ.
40021014	อาดา ซือมียา มาตา บูตา ซือตืองัฮ     ซือมียา จาเปะ ซือตืองัฮ_กูญา มาแรฮ มียา เยซู     เดะ รูมัฮ มือญือมัฮ ตูฮัด. ญา บือบือลา กูญา บรี ซือนัง บาฌิ ดัฮ.
40021015	ตาปี โซะ ลูมอฮ ซามี ซัยํ-บือซัยํ_ฌางัน โกะ ซือมียา อาฌัยํ ลาฆู ปือมือซัด นะ ตูฮัด_ตานา กูญา ลีฮัจ บือนา นู ปือและ ซูโงฮ     นู เยซู บือเลฮ บูวัจ ดัฮ_ตานา กูญา ดืองัยํ โกะ นานะ บือซูระ     เดะ รูมัฮ มือญือมัฮ ตูฮัด     มือเลา จะ     "โฮซันนา_ปูฌี กะ นานะ นะ ราฌา ดาวิด เลอ"     กะฆีเตอ     กูญา อีตู มูซัยํ โตระ.
40021016	กูญา มือเลา ฌางัน เยซู จะ     "เกา ดืองัยํ ดัฮ เฆอ     จะ_โกะ นานะ มือเลา กะฮามี เลอ?" เยซู ตีกัฮ กะ กูญา จะ     "ดืองัยํ ดัฮ. กาเญา เตด ดือละ บาจา เฆอ     ซูรัจปือมือเลา นะ ตูฮัด นู จะ 'เกา บูวัจ บรี มูโลจ นะ โกะ นานะ ฌางัน โกะ นานะ มิดือมิ     ปานัย ปูฌี กะ เกา_บาฌิ ซูโงฮ เลอ.' ?"
40021017	กะฆีเตอ เยซู ตีงัน กูญา     ญา ตรือเบะ เดะ นังฆรี เยรูซาเลม_ปี ดูโดะ เดะ ตูโปะ เบดทานี ดัฮ.
40021018	จรัฮ ปาฆี     ตานา เยซู ตืองัฮ บาลิ ปี กะ นังฆรี     ญา ลาปัยํ ดัฮ เลอ.
40021019	เดะ บีดิก ฌาลัด     ญา ลีฮัจ อาดา ปูโฮด กรายา-บูดี ซา ปูโฮด.กะฆีเตอ ญา มาโซะ ปี ดาปิก     ลีฮัจ จะ     ปูโฮด อีตู ฮอย บูวัฮ นามา โปด_อาดา ซา ดาโวด. กะฆีเตอ     ญา มือเลา กะ ปูโฮด อีตู จะ     "ตะเดะ อีนี ปี_เกา ฌางัน นะ บือบูวัฮ ลาลู     ซือมาญัก-รอจ เลอ." ดัดดัด     ปูโฮด อีตู ลายู ตูโฮยํ ดัฮ.
40021020	โกะ มูเระ นะ เยซู     กูญา ลีฮัจ บือฆารี ลาฆู อีนี ดัฮ     กูญา ปือและ-ฮาตี ซูโงฮ_ตาญา จะ     "กะฮามี เลอ     นู ปูโฮด กรายา-บูดี อีนี     ลายู ตูโฮยํ ดัดดัด กะฆีนี ดัฮ?"
40021021	เยซู ตีกัฮ กะ กูญา จะ     "กู มือเลา ฌางัน กาเญา     ลาฆู นู ซูโงฮ จะ_กะ กาเญา ปือจายา     ฮอย เตด บรูบัฮ-ฮาตี เตอ_กาเญา นะ บือเลฮ บูวัจ ซือรูปา กู บูวัจ ดัฮ     ฌางัน ปูโฮด กายู อีนี.ตาปี ลือเบฮ เดะ อีตู ปูลัก     กาเญา นะ บือเลฮ ปือซัด กะ บูเกะ อีนี จะ_'กือนา อาเกะ ปี     บือตาลับ เดะ ลาโวจ เลอ'     นะ ฌาดี กะฆีเตอ ดัฮ.
40021022	วะตู กาเญา บือซาโวจ มีตา ลาฆู นามาๆ เตอ     กะ กาเญา ปือจายา ดัฮ_กาเญา นะ บือเลฮ ลาฆู อีตู เลอ."
40021023	วะตู เยซู มาโซะ กะ รูมัฮ มือญือมัฮ ตูฮัด     ตืองัฮ อาฌัยํ ลูมอฮ ซือมียา เตอ_โกะ ลูมอฮ ซามี ซัยํ-บือซัยํ     ฌางัน ลูมอฮ อูรัก ตูฮา_กูญา ปาคัจ มาแรฮ ตาญา ญา จะ     "เกา บูวัจ ลาฆู กะฆีนี ฌางัน ปือมือฆัฮ นู ดีฮา?จะ     ซาปา บือเลฮ บรี กะ เกา บูวัจ ลาฆู กะฆีนี เลอ?"
40021024	เยซู ญา ตีกัฮ กะ กูญา จะ     "กู นะ ตาญา กาเญา ซา ลาฆู ฌูฆา เลอ.กะ กาเญา ตีกัฮ กะ กู กือนา ดัฮ     กู นะ มือญาเระ กะ กาเญา ฌูฆา จะ_กู บูวัจ ลาฆู กะฆีนี ฌางัน ปือมือฆัฮ นู ดีฮา เลอ.
40021025	นู โยฮัน บรี โกะ ซือมียา ซือลับ เดะ อาเย เตอ     ฌาดี ลาฆู ดาตัก ปัจ ดีฮา? ดาตัก เดะ โซะ ลาแงะ     เฆอ-จะ_ดาตัก เดะ โกะ อูมัจ-ซือมียา?" กูญา บือตือฆัฮ ซามา กูญา จะ     "ดัฮ กีตา จะ     'ดาตัก เดะ โซะ ลาแงะ'_ญา นะ ตาญา กีตา จะ     'ซาเบะ นามา     กาเญา เตด บือเลฮ ปือจายา กะ โยฮัน เลอ?'
40021026	ตาปี ดัฮ กีตา มือเลา จะ     'ดาตัก เดะ โกะ อูมัจ-ซือมียา'_กีตา ตาโกจ เดะ โกะ ซือมียา บาญะ     กรานา-จะ     โกะ ซือมียา ซือมูฮา กีรา จะ_โยฮัน ฌาดี ซือมียา ตูโดฮ ลาฆู นะ ตูฮัด."
40021027	กะฆีเตอ     กูญา มือเลา จะ     "กามี เตด ตาฮู เลอ." เยซู ตีกัฮ กะ กูญา จะ     "กะฆีเตอ     กู โปด     เตด มือญาเระ กะ กาเญา ฌูฆา_จะ     ลาฆู กู บูวัจ กะฆีนี     บูวัจ ฌางัน ปือมือฆัฮ นู ดีฮา."
40021028	เยซู มือเลา ลาฆี จะ     "กาเญา กีรา กะฮามี? ซือมียา ซืออูรัก_อาดา นานะ กีลากี ดูวา บราดี     ญา ปี มียา นานะ ซูโลก     มือเลา จะ     'นานะ เออ_อารี อีนี เกา กือนา ปี กรือฌา     เดะ กือโบด บูวัฮ อางุน เลอ.'
40021029	นานะ ซูโลก ตีกัฮ กะ ปะ เดะ ญา จะ     'กู ตีเมา นะ ปี.' ตาปี เดะ บลากัก_ญา บราเลฮ-ฮาตี     ญา ปี ดัฮ.
40021030	ซือมียา อีตู ปี มียา นานะ นู อาดี ปูลัก     มือเลา ฌางัน ญา ซือรูปา ซีงี.นานะ อีตู ตีกัฮ จะ     'ปะ เออ     กู นะ ปี'     ตาปี ญา เตด บือเลฮ ปี ดัฮ.
40021031	นานะ นู ดีฮา เลอ     นู บูวัจ ตูโรจ บือกะ ฮาตี นะ อาโปก เดะ ญา?"เยซู ญา จะ. กูญา ตีกัฮ กะ ญา จะ     "นานะ นู ซูโลก เลอ." กะฆีเตอ เยซู มือเลา ฌางัน กูญา จะ     "กู มือเลา ฌางัน กาเญา ลาฆู นู ซูโงฮ จะ_โกะ ซือมียา มูงอจ อาเซน ฌางัน โกะ นีบีนี ฌาลัก เตอ     กูญา นะ มาโซะ กะลูมอฮ ซือมียา นู ตูฮัด เดะ อาตัซ บือบือลา ฌาดี ราฌา ดูลู เดะ กาเญา เลอ.
40021032	กรานา โยฮัน มาแรฮ ซารี กาเญา ดัฮ     บีดา นะ อาฌัยํ ฌาลัด นู บาฌิ-ตือปัจ เตอ_ตาปี กาเญา เตด บือเลฮ ปือจายา กะ ญา. ตาปี โกะ ซือมียา มูงอจ อาเซน_โกะ นีบีนี ฌาลัก โปด     กูญา ปือจายา กะ ญา ดัฮ.มีเซ-จะ กาเญา ลีฮัจ บือฆารี ลาฆู อีตู ดัฮ     ตาปี เดะ บลากัก_กาเญา เตด บือเลฮ บราเลฮ-ฮาตี     เตด บือเลฮ ปือจายา กะ ญา ดัฮ." เยซู ญา จะ.
40021033	เยซู มือเลา ลาฆี จะ     "มือนีงัย เลอ     ลาฆู จรือตา อาฌัยํ ซา ลาฆู ปูลัก.อาดา ซือมียา ซืออูรัก นู บูวัจ กือโบด     ตานัม ปูโฮด อางุน. ญา บูวัจ ปาฆัยํ กือลีลิก.ญา กาลี ตือลาฆา กาจะ บูวัฮ อางุน. ญา อาเกะ ดาเงา ตีงี     บีดา นะ ตูงู กือโบด.กะฆีเตอ     ญา บรี โกะ ซือมียา กรือฌา กือโบด ซีวา     ตาปี อีซี ญา เตอ_ปี กะ นังฆรี อาซิก.
40021034	ตานา ฆามะ นะ รอจ วะตู บือบูวัฮ ดัฮ     ญา ซูโรฮ ปราโซฮ ซือตืองัฮ_ปี มียา โกะ ซือมียา นู ซีวา กือโบด     บรี ปูงอจ ฮาบด นะ ญา     เดะ โกะ บูวัฮ อางุน.
40021035	ตาปี โกะ ซือมียา ซีวา กือโบด อีตู     กูญา รีฆะ ปราโซฮ นะ ญา     กาเตาะ ซืออูรัก_บูนอฮ ซืออูรัก     ลีปัยํ บาตู บรี มาตี ซืออูรัก.
40021036	ซือกาลี ลาฆี ญา ซูโรฮ ปราโซฮ อาซิก ซือตืองัฮ ปี     บาญะ เดะ ดูลู ปูลัก.ซือมียา ซีวา กือโบด บูวัจ กะ กูญา อีนี     ซือรูปา บือเลฮ บูวัจ กะ โกะ ซือมียา ลามูลา.
40021037	เดะ บลากัก ญา ซูโรฮ อีซี นานะ นะ ญา ปี. ญา กีรา จะ_'ซูโงฮ กูญา นะ ตูเฮะ กะ นานะ นะ กู.'
40021038	ตาปี โกะ ซือมียา ซีวา กือโบด เตอ     ตานา บือฆารี นานะ นะ ตูฮัด กือโบด ดัฮ_กูญา มือเลา ซามา กูญา จะ     'ญา เลอ     ฌาดี นานะ นะ ตูฮัด กือโบด_นู นะ ซาโมจ ปือซากา. โฌฮ     บรี กีตา บูนอฮ ญา บูวัก. กะฆีเตอ_กีตา นะ บือเลฮ ปือซากา นะ ญา เลอ.'
40021039	กะฆีเตอ     กูญา ปาคัจ รีฆะ ญา     ตูละ บือตรือเบะ กะ โซะ ลูวัยํ กือโบด_กูญา บูนอฮ ญา มาตี ดัฮ."
40021040	กะฆีเตอ เยซู ตาญา กูญา จะ     "กาลา ตูฮัด กือโบด บาลิ มาแรฮ ดัฮ_ญา นะ บูวัจ กะฮามี ฌางัน โกะ ซือมียา ซีวา กือโบด อีตู?"
40021041	กูญา ตีกัฮ กะ เยซู จะ     "ญา นะ บูนอฮ โกะ ซือมียา ฌาฮัจ อีตู     บรี มาตี ซูซัฮ.ญา นะ อาเมด กือโบด นะ ญา     บรี กะ ซือมียา อาซิก ซีวา ปูลัก เลอ_ฌาดี ซือมียา นู นะ บรี ฮาบด กะ ญา     วะตู มูเซด บือบูวัฮ ดัฮ."
40021042	เยซู มือเลา ฌางัน กูญา จะ     "กาเญา เตด ดือละ บาจา เฆอ     เดะ ซูรัจปือมือเลา นะ ตูฮัด     อาดา นู จะ 'บาตู บือซัยํ     นู ตูกัก กรือฌา รูมัฮ ตีงัน บูวัก ดัฮ บาตู อีตู เลอ     ปาเระ มาแรฮ ฌาดี บาตู กือปาลา ซาฆี ดัฮ. ตูฮัด เดะ อาตัซ เลอ     นู บือเลฮ บูวัจ กะฆีนี. กีตา ลีฮัจ จะ     ฌาดี ลาฆู บาฌิ ซูโงฮ เลอ.' ญา จะ.
40021043	"กรานา กะฆีเตอ เลอ     กู มือเลา ฌางัน กาเญา จะ     นู กาเญา ฌาดี ลูมอฮซือมียา นะ ตูฮัด เตอ     นะ กือนา อาเมด ปาเระ เดะ กาเญา ดัฮ.ตูฮัด นะ อาเกะ บรี กะ ลูมอฮ บักซา อาซิก ฌาดี ลูมอฮ ซือมียา นะ ญา_ฌาดี ซือมียา นู นะ บือตามัฮ บูวัฮ นู ปาโตจ เลอ.
40021044	[ซือมียา ดีฮา นู รือบัฮ ตือกัด บาตู อีนี     นะ กือนา ปือจัฮ-บือลัฮ ดัฮ_ตาปี ดัฮ บาตู อีตู นะ ฆูโฆยํ ตือกัด ซือมียา ดีฮา     ซือมียา อีตู เลอ_นะ ฮาโจยํ ปี ฮาบิฮ ดัฮ.]. "เยซู ญา จะ.
40021045	ตานา ลูมอฮ ซามี ซัยํ-บือซัยํ ฌางัน โกะ ลูมอฮ ฟาริซี_ดืองัยํ ลาฆู นู เยซู จรือตา อาฌัยํ ดัฮ     กูญา ลีฮัจ จะ_เยซู บือเลฮ มือเลา จรือตา กะฆีเตอ     กียัซ กะ กูญา ตะอาซิก.
40021046	ตาปี กาลา กูญา กูวาซา นะ รีฆะ ญา     กูญา ตาโกจ เดะ โกะ ซือมียา บาญะ_ซาเบะ โกะ ซือมียา บาญะ อีตู กีรา จะ_เยซู ฌาดี ซือมียา ตูโดฮ ลาฆู นะ ตูฮัด ซืออูรัก เลอ.
40022001	เยซู มือเลา จรือตา     อาฌัยํ กูญา ซือกาลี ลาฆี จะ
40022002	"นู ตูฮัด เดะ อาตัซ นะ มาแรฮ บือบือลา ฌาดี ราฌา เตอ     ญา ซือรูปา บือกะ ลาฆู กะฆีนี. อาดา ราฌา ซืออูรัก     นู นะ บูวัจ ลาฆู มือนีกัฮ_บีดา นานะ กีลากี นะ ญา.
40022003	ญา ซูโรฮ โกะ ปราโซฮ นะ ญา     ปี ตูโรจ โกะ ซือมียา นู ญา บลาโลก ดัฮ_บรี มาแรฮ บือฮีโปด มากัด บือซามา     ตาปี กูญา อีตู ตีเมา นะ มาแรฮ.
40022004	ซือกาลี ลาฆี ราฌา ซูโรฮ โกะ ปราโซฮ นู อาซิก ปี     ปือซัด กะ กูญา จะ_'ปี เลอ     ตูโรจ กะ โกะ ซือมียา นู กู บลาโลก ดัฮ     มือเลา จะ     ลีฮัจ เลอ_โกะ ซือบารัก มากัด ซือมูฮา     กู บือเลฮ ซียะ ตาโรฮ ฆือนะ ดัฮ     ลูมอฮ ลือมู นะ กู_ลูมอฮ อานะ ลือมู นู ลือมะ นะ กู     บูนอฮ ดัฮ. ราตา ฌือแนฮ     ซียะ ตาโรฮ ดัฮ.โฌฮ เลอ     มาแรฮ กะ ลาฆู มือนีกัฮ อีนี.'
40022005	"ตาปี กูญา อีตู เตด ปือดูลี ลาลู     กะฆีเตอ     กูญา ปาคัจ ปี ซิกมาซิก.นู ซา ญา ปี กะ บือนัก     นู ซา ปี กะ ปาฌะ อีกัด.
40022006	โกะ ซือมียา ฆีลาฆี โปด     กูญา รีฆะ ปราโซฮ นะ ราฌา     กาเตาะ กูญา_บูนอฮ กูญา ดัฮ.
40022007	กะฆีเตอ     ราฌา ญา มูซัยํ โตระ     ญา ซูโรฮ ลูมอฮ ตาฮัน นะ ญา ปี_บูนอฮ โกะ ลูมอฮ ซือมียา ฌาฮัจ อีตู     จูโจฮ บรี ปือลัฮ     ฮาบิฮ ซือนังฆรี นะ กูญา.
40022008	กะฆีเตอ     ราฌา มือเลา ฌางัน ปราโซฮ นะ ญา จะ_'ลาฆู มือนีกัฮ ซียะ ตาโรฮ ดัฮ เลอ     ตาปี โกะ ซือมียา นู กู บลาโลก ดัฮ_เตด บือฆูนา เลอ.
40022009	กะฆีเตอ     กาเญา กือนา ปี กะ ตือปัจ ฌาลัด จีปัก     เดะ โกะ ฌาลัด บือซัยํ_ดาปัจ ซือมียา ดีฮา     บลาโลก กูญา มาแรฮ กะ ลาฆู มือนีกัฮ เลอ.'
40022010	กะฆีเตอ     ลูมอฮ ปราโซฮ อีตู ตรือเบะ ปี กะ โซะ ฌาลัด ราตาๆ_ดาปัจ ซือมียา ดีฮา     ซือมียา ฌาฮัจ     เฆอ-จะ     ซือมียา บาฌิ โปด     ปือมุน กูญา ซือมูฮา_บาวา มาแรฮ กะ ลาฆู มือนีกัฮ เลอ. กะฆีเตอ     ตือปัจ มือนีกัฮ อีตู_อาดา ซือมียา บาญะ ปือนอฮ ดัฮ.
40022011	"ตาปี กาลา ราฌา มาแรฮ     นะ บือดาปัจ ลูมอฮ ซือมียา นู บือฮีโปด เตอ_ญา ลีฮัจ บือฆารี ซือมียา ซืออูรัก     นู เตด บือเลฮ ปากัย กาเยด บาฌู_นู บือฆูนา ฌางัน ลาฆู มือนีกัฮ.
40022012	ราฌา มือเลา ฌางัน ซือมียา อีตู จะ     'กาวัด เออ     กะฮามี เลอ_เกา มาโซะ มาแรฮ ดัฮ_ฮอย เตด ปากัย กาเยด บาฌู นู บือฆูนา ฌางัน ลาฆู มือนีกัฮ เลอ?' ซือมียา อีตู ซืองะ ดัฮ_ญา มือเลา นามา เตด ตรือเบะ เลอ.
40022013	กะฆีเตอ     ราฌา ปือซัด กะ ปราโซฮ นะ ญา จะ     'กือนา อีกัจ ตางัน_อีกัจ กากี นะ ซือมียา อีนี     บาวา ปี ตีงัน บูวัก เดะ โซะ ลูวัยํ     นู กือลับ โตระ.โซะ อีตู กูญา มือนาแงฮ     ตือกาจิ ฆีฆี     ซาเกะ โตระ เลอ.' "
40022014	กะฆีเตอ     เยซู มือเลา จะ     "ซือมียา นู กือนา บลาโลก ดัฮ อาดา บาญะ_ตาปี ซือมียา นู กือนา ปีเลฮ     เตด บราปา บาญะ เลอ."
40022015	ลือปัซ อีตู โกะ ลูมอฮ ฟาริซี ซือตืองัฮ ปี บือกีรา บือซามา     นะ อาเมด ซาลัฮ_เดะ ปือมือเลา นะ เยซู บือเลฮ กะฮามี.
40022016	กูญา ซูโรฮ โกะ มูเระ นะ กูญา ซือตืองัฮ_ฌางัน ลูมอฮ นะ ราฌา เฮโรด ซือตืองัฮ     ปี ซารี เยซู     มือเลา จะ_" บูมอยํ เออ     กามี ตาฮู จะ     เกา เลอ     ซือมียา รือมัก ซูโงฮ.เกา อาฌัยํ โงฮ-ซูโงฮ     ปาซัน ฌาลัด นะ ตูฮัด เดะ อาตัซ.เกา เตด ตาโกจ เดะ ซาปา โปด     ซาเบะ เกา เตด ปีเลฮ มูคา ซือมียา ดีฮา เลอ.
40022017	มือญาเระ กะ กามี เลอ     เกา กีรา กะฮามี.นู นะ บายัยํ อาเซน กะ ราฌา ซีซา เตอ_รือมัก ฌางัน ปือมือเลา ฮูโกบ นะ ตูฮัด เฆอ เตด?"
40022018	ตาปี เยซู ญา ตาฮู ดัฮ     นู กูญา ฮาตี ฌาฮัจ     ญา มือเลา จะ_"กาเญา นู มูคา มาเนฮ     ฮาตี ฌาฮัจ เตอ     บูวัจ นามา กาเญา ลกลีฮัจ กู?
40022019	กือนา อาเมด ดูเวะ บายัยํ อาเซน บรี กะ กู ลีฮัจ     ซา รีเงะ เลอ." กูญา อาเมด ซา รีเงะ มาแรฮ     บรี กะ ญา.
40022020	เยซู ตาญา กูญา จะ     "รูปา อีนี     ฌาดี รูปา นะ ซาปา? ปือนามา ฆาแรฮ อีนี_ฌาดี นะ ซาปา เลอ?"
40022021	กูญา ตีกัฮ จะ     "นะ ราฌา ซีซา เลอ." กะฆีเตอ เยซู มือเลา ฌางัน กูญา จะ     "ซือบารัก นะ ราฌา ซีซา_กือนา มือญือมัฮ กะ ซีซา. ซือบารัก นะ ตูฮัด     กือนา อาเกะ มือญือมัฮ กะ ตูฮัด เลอ."
40022022	ตานา กูญา ดืองัยํ กะฆีนี ดัฮ     กูญา ปาคัจ ปือและ-ฮาตี.กะฆีเตอ กูญา ตีงัน เยซู ปี ดัฮ.
40022023	อารี อีตู เตอ     อาดา ลูมอฮ ซะดูซี ซือตืองัฮ มาแรฮ ซารี เยซู.ลูมอฮ ซะดูซี อีตู     กูญา จะ     ลาฆู ฮีโดะ ปาเระ เดะ มาตี เตอ     ฮอย ลาลู.กูญา ตาญา เยซู
40022024	มือเลา จะ     "บูมอยํ เออ     มูซา บือเลฮ มือเลา กาลา นูตู จะ 'ซือมียา ดีฮา นู ฮอย นานะ เตอ     ดัฮ ญา มาตี ดัฮ     อาดี เดะ ญา ซืออูรัก_กือนา ซาโมจ นีบีนี ฌานา อีตู ฌาดี บีนี นะ ญา เตอ     บีดา นะ บือเลฮ นานะ_นู นะ ฌาดี บือแนฮ นะ กากา เดะ ญา.'
40022025	นี เลอ     เดะ ตืองัฮ ลูมอฮ กามี     อาดา โกะ ดีบราดี ตูโฌฮ อูรัก.นู ซูโลก มือนีกัฮ ดัฮ     ตาปี ญา มาตี ฮอย นานะ. กะฆีเตอ_อาดี เดะ ญา ซาโมจ บีนี นะ กากา     มาแรฮ ฌาดี บีนี นะ ญา.
40022026	ตาปี ลาฆู อีตู ฌาดี กะ อาดี นู ดูวา     อาดี นู ตีฆา     ตือดะ รอจ กะ อาดี นู ตูโฌฮ.
40022027	เดะ บลากัก โกะ ดีบราดี ซือมูฮา     นีบีนี อีตู โปด     ญา มาตี ฌูฆา ดัฮ.
40022028	กะฆีเตอ     ตานา รอจ วะตู นู โกะ ซือมียา นะ ฮีโดะ ปาเระ เดะ มาตี เตอ_นีบีนี อีตู นะ ฌาดี บีนี นะ ซาปา เลอ? กรานา-จะ     กูญา ซือมูฮา ซาโมจ ญา_ฌาดี บีนี นะ กูญา ดัฮ."
40022029	ตาปี เยซู ตีกัฮ กะ กูญา จะ     "กาเญา ซาลัฮ ดัฮ เลอ.ซาเบะ-จะ ซูรัจ ปือมือเลา นะ ตูฮัด กาเญา เตด ตาฮู.นู ปือมือฆัฮ นะ ตูฮัด เดะ อาตัซ โปด     กาเญา เตด ตาฮู ฌูฆา.
40022030	กรานา วะตู ฮีโดะ ปาเระ เดะ มาตี ดัฮ เตอ     โกะ ซือมียา เตด มือนีกัฮ ปูลัก_กูญา เตด อาเกะ บรี ฌาดี ลากี บีนี ดัฮ เลอ.ตาปี กูญา นะ ฌาดี ซือรูปา โกะ ฮูลู-บาลัก เดะ โซะ อาตัซ ลาแงะ เลอ.
40022031	ตาปี ปาซัน ซือมียา มาตี นะ ฮีโดะ ปาเระ เตอ     กาเญา เตด ดือละ บาจา เฆอ_นู ตูฮัด เดะ อาตัซ บือเลฮ มือเลา จะ
40022032	'กู นี เลอ_ฌาดี ตูฮัด นะ อับราฮัม ตูฮัด นะ อีซัก ตูฮัด นะ ยาโกบ เลอ.' ตูฮัด เดะ อาตัซ เตอ     ญา บูกัด ตูฮัด นะ ซือมียา นู ฮาบิฮ มาตี ดัฮ_ตาปี ญา ฌาดี ตูฮัด นะ ซือมียา นู อาดา ฮีโดะ เลอ." เยซู ญา จะ.
40022033	ตานา ลูมอฮ ซือมียา บาญะ ดืองัยํ ลาฆู อีนี ดัฮ     กูญา ปือและ-ฮาตี ซูโงฮ_นู ญา อาฌัยํ กะฆีนี.
40022034	ตาปี กาลา โกะ ลูมอฮ ฟาริซี ดืองัยํ_นู เยซู ญา บูวัจ บรี โกะ ลูมอฮ ซะดูซี ซืองะ ดัฮ     กูญา บือมุน บือซามา.
40022035	อาดา ซือมียา อาฌัยํ ลาฆู ปือมือซัด นะ ตูฮัด เดะ ตืองัฮ กูญา.ญา อีงัจ นะ ลกลีฮัจ เยซู     ตาญา จะ
40022036	"บูมอยํ เออ     เดะ ปือมือเลา ฮูโกบ นะ ตูฮัด ปือมือซัด ตือนอซ ดีฮา เลอ_นู บือซัยํ เดะ กาวัด?"
40022037	เยซู ตีกัฮ กะ ญา จะ     "นู จะ 'เกา กือนา ซายัก กะ ตูฮัด บือซัยํ เดะ อาตัซ     ตูฮัด นะ เกา_บรี ปือนอฮ เดะ ฮาตี ซือมูฮา เลอ     บือกะ ญาวา เกา บูวัจ บือเลฮ ซือมูฮา'     บือกะ เกา กีรา บรีงัจ บือเลฮ ซือมูฮา ฌูฆา เลอ.
40022038	ปือมือซัด ตือนอซ อีนี เลอ     ฌาดี ปือมือซัด นู ลามูลา     นู บือซัยํ เดะ กาวัด.
40022039	ปือมือซัด ตือนอซ นู ดูวา โปด     ซือรูปา     นู จะ 'เกา กือนา ซายัก กะ กาวัด     ซือรูปา ซายัก กะ ญาวา ตะอาซิก เลอ.'
40022040	ปือมือเลา ฮูโกบ นะ ตูฮัด ซือมูฮา_ฌางัน ปือมือเลา นะ โกะ ซือมียา ตูโดฮ ลาฆู นะ ตูฮัด ซือมูฮา_อาดา เดะ ดูวา ตือนอซ อีนี     ฆือนะ ดัฮ." เยซู ญา จะ.
40022041	ตานา โกะ ลูมอฮ ฟาริซี อาดา บือมุน บือซามา     เยซู ตาญา กูญา จะ
40022042	"กาเญา กีรา กะฮามี ปาซัน ราฌา นู บรี ซือลามัจ.ญา ฌาดี บือแนฮ นะ ซาปา เลอ?" กูญา ตีกัฮ กะ ญา จะ     "ญา ฌาดี บือแนฮ นะ ราฌา ดาวิด เลอ."
40022043	เยซู มือเลา ฌางัน กูญา จะ     "ดัฮ กะฆีเตอ     บูวัจ นามา เลอ     ซือมืองัจ นะ ตูฮัด ซูโรฮ ราฌา ดาวิด     บรี ญา บลาโลก ราฌา อีตู จะ     'ตูฮัด'?ญา มือเลา จะ
40022044	'ตูฮัด บือซัยํ เดะ อาตัซ     มือเลา ฌางัน ตูฮัด นะ กู จะ     ดูโดะ เลอ     โซะ ซือบือลัฮ กานัน นะ กู     ตือดะ กู นะ บูวัจ บรี ลูมอฮ ซือตรู นะ เกา     นะ ดูโดะ เดะ บาวัฮ ตาปะ กากี นะ เกา.' ดาวิด ญา จะ.
40022045	กะ ราฌา ดาวิด     บลาโลก ราฌา นู บรี ซือลามัจ อีตู จะ     'ตูฮัด' เตอ_ญา นะ ฌาดี บือแนฮ นะ ดาวิด บือเลฮ กะฮามี เลอ?" เยซู ญา จะ.
40022046	ฮอย ซาปา บือเลฮ ตีกัฮ กะ เยซู     แนฮ ซา ปาตัฮ โปด     ฮอย.ตะเดะ อารี อีตู เตอ     ฮอย ซาปา นู บรานี นะ ตาญา เยซู ปูลัก ดัฮ.
40023001	ลือปัซ อีตู     เยซู มือเลา ฌางัน ลูมอฮ ซือมียา บาญะ_ฌางัน โกะ มูเระ นะ ญา ซามา     จะ
40023002	"ลูมอฮ ซือมียา อาฌัยํ ลาฆู ปือมือซัด นะ ตูฮัด ฌางัน ลูมอฮ ฟาริซี_ซา กูญา เลอ     นู บือเลฮ บลาฌัยํ ยู ปานัย มือญาเระ_ปาซัน โกะ ปือมือซัด ฮูโกบ นะ มูซา.
40023003	กะฆีเตอ ลาฆู นามา นู กูญา ปือซัด กะ กาเญา     กาเญา กือนา บูวัจ ตูโรจ เลอ_ตาปี ฌางัน นะ ตูโรจ กะ ปือบูวัจ นะ กูญา เลอ     ซาเบะ กูญา อาฌัยํ ปือมือซัด นะ ตูฮัด_กือนา ดัฮ     ตาปี กูญา ตะอาซิก เตด บูวัจ ตูโรจ เลอ.
40023004	กูญา อีกัจ ซือบารัก บรัจ     นู ตาโงก ปายัฮ โตระ     ตืองะ เดะ อาตัซ ซือมียา_ตาปี โซะ ลูมอฮ กูญา ตะอาซิก     แนฮ ซา ฌารี โปด     ฮอย เตด อาเกะ ลาลู_บีดา นะ ตูโลก กูญา ตาโงก ซือบารัก นู บรัจ อีตู.
40023005	ปือบูวัจ นะ กูญา ซือมูฮา เตอ     กูญา บูวัจ บีดา ซือมียา อาซิก นะ บือฆารี.กูญา อีกัจ ตือนอซ ซูรัจ ปือมือเลา นะ ตูฮัด     บูกุซ บือซัยํ     เดะ กือนิง_เดะ ตางัน นะ กูญา เตอ. กูญา บูวัจ รามัย นู ปาญัก     เดะ บีดิก บาฌู ซรือโกะนะ กูญา.
40023006	เดะ ลาฆู มากัด บรามัย เตอ     เดะ รูมัฮ บือมุน โปด_กูญา ซูกา นะ ดูโดะ เดะ ตือปัจ นู บาฌิ เดะ กาวัด.
40023007	กูญา ซูกา บรี โกะ ซือมียา อาเกะ ซือมัฮ กะ กูญา เดะ ปาฌะ อีกัด เตอ_กูญา ซูกา บรี ซือมียา บลาโลก กะ กูญา จะ 'บูมอยํ'.
40023008	ตาปี โซะ กาเญา เตอ     ฌางัน บรี ซือมียา ดีฮา บลาโลก กาเญา จะ 'บูมอยํ' เลอ_ซาเบะ-จะ     กาเญา ซือมูฮา ฌาดี อาดี-บราดี บือซามา     อาดา บูมอยํ แนฮ ซา เลอ.
40023009	กะฆีเตอ ฌูฆา     ฌางัน บรี กาเญา บลาโลก ซือมียา ดีฮา เดะ ดือนียา จะ     'อาโปก'.ซาเบะ กาเญา อาดา อาโปก แนฮ ซา     ญา เลอ     นู ดูโดะ เดะ โซะ อาตัซ ลาแงะ.
40023010	กะฆีเตอ ฌางัน บรี ซือมียา ดีฮา บลาโลก กาเญา จะ 'กือปาลา' เลอ.กาเญา อาดา กือปาลา แนฮ ซา     ญา เตอ     ราฌา นู บรี ซือลามัจ เลอ.
40023011	ซือมียา นู บือซัยํ เดะ ลูมอฮ กาเญา     ญา กือนา ฌาดี ซือมียา มือนูโลก นะ กาเญา.
40023012	ซือมียา ดีฮา นู อาเกะ ญาวา ตะอาซิก บรี ตีงี เตอ_ญา ฆาโดฮ กือนา บูวัจ บรี รือนัฮ เลอ. ซือมียา ดีฮา นู มือนูโนะ ญาวา ตะอาซิก เตอ_ญา นะ กือนา อาเกะ บรี ตีงี เลอ."
40023013	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา นู มูคา มาเนฮ     ฮาตี ฌาฮัจ เลอ.ซาเบะ กาเญา ตูโดก ปีตู     ตีเมา บรี โกะ ซือมียา นะ มาโซะ     ฌาดี ลูมอฮ ซือมียานะ ตูฮัด. ลูมอฮ กาเญา ตะอาซิก โปด     เตด บือเลฮ มาโซะ ฌูฆา เลอ. ซือมียา นู นะ มาโซะ เตอ_กาเญา บลารัก     ตีเมา บรี กูญา นะ มาโซะ ดัฮ.
40023015	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา นู มูคา มาเนฮ     ฮาตี ฌาฮัจ เลอ.กาเญา บือฌาลัด ปี มาแรฮ     โซะ ลาโวจ     โซะ ฮูตัด ราตา_บีดา นะ บาวา ซือมียา ซืออูรัก มาโซะ กะ ลาฆู นะ กาเญา. ตานา ญา มาโซะ ดัฮ_กาเญา บูวัจ บรี ญา ฌาดี ซือมียา บือฆูนา ฌางัน อาปี นอรากา_บาญะ ลือเบฮ เดะ กาเญา ดูวา กาลี.
40023016	"จือลากา เลอ กาเญา     กาเญา ฌาดี อูรัก มาตา บูตา นู ตูโญะ ฌาลัด_บรี กะ ซือมียา อาซิก. กาเญา อาฌัยํ จะ     'กะ ซาปา อาเกะ บาลัย นะ ตูฮัด_มาแรฮ มือเลา บือซูปัฮ     ลาฆู บือซูปัฮ อีตู เตด ฌาดี นามา. ตาปี กะ ญา อาเกะ โกะ มัซ_เดะ บาลัย อีตู     มือเลา บือซูปัฮ     ญา ฆาโดฮ บูวัจ ตูโรจ เลอ.' กาเญา จะ.
40023017	กาเญา อูรัก บูดอ     มาตา บูตา เลอ. บือนา นามา นู บือซัยํ ลือเบฮ ลาฆี?มัซ     เฆอ-จะ     บาลัย นะ ตูฮัด     นู บูวัจ บรี มัซ อีตู ฌาดี บารัก นู จรัฮ บาฌิ.
40023018	กาเญา มือเลา ปูลัก จะ_'กะ ซือมียา ดีฮา อาเกะ ตือปัจ มือนืองะ บารัก มือญือมัฮ กะ ตูฮัด_มาแรฮ มือเลา บือซูปัฮ     ลาฆู บือซูปัฮ อีตู เตด ฌาดี นามา เลอ.ตาปี กะ อาเกะ บารัก มือญือมัฮ     เดะ อาตัซ ตือปัจ ตูนู บารัก มือนืองะ อีตู_มือเลา บือซูปัฮ     ญา กือนา บูวัจ ตูโรจ เลอ.'
40023019	กาเญา มาตา บูตา เลอ. บือนา นามา นู บือซัยํ ลือเบฮ ลาฆี?นู บารัก มือนืองะ เตอ     เฆอ-จะ     นู ตือปัจ ตูนู บารัก มือนืองะ กะ ตูฮัด_นู บูวัจ บรี บารัก อีตู ฌาดี บารัก จรัฮ บาฌิ?
40023020	กะฆีเตอ     ซาปา นู บือซูปัฮ อาเกะ กะ ตือปัจ ตูนู บารัก มือนืองะ กะ ตูฮัด อีตู เตอ_ญา บือซูปัฮ อาเกะ กะ ตือปัจ อีตู     ฌางัน บารัก ซือมูฮา เดะ อาตัซ ตือปัจ อีตู ฌูฆา.
40023021	ซาปา นู บือซูปัฮ อาเกะ กะ บาลัย นะ ตูฮัด เตอ_ญา บือซูปัฮ อาเกะ กะ บาลัย อีตู     ฌางัน ตูฮัด นู ดูโดะ เดะ บาลัย อีตู เลอ.
40023022	ซาปา นู บือซูปัฮ อาเกะ กะ ลาแงะ โปด_ญา บือซูปัฮ อาเกะ กะ ตือปัจ ดูโดะ นะ ตูฮัด เตอ     ฌางัน ตูฮัด บือซัยํ เดะ อาตัซ_นู ดูโดะ เดะ อาตัซ ตือปัจ ดูโดะ อีตู เลอ.
40023023	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา นู มูคา มาเนฮ     ฮาตี ฌาฮัจ เลอ. กรานา-จะ     ปูโจะ รูกู_ฌางัน ปูโจะ ฌือแม ฌางัน กูแญะ เตอ     เดะ ดาลับ ซือปูโลฮ บรือกัซ_กาเญา อาเกะ บรี กะ ตูฮัด ซา บรือกัซ. ตาปี โกะ ลาฆู นู ซัยํ-บือซัยํ เดะ อีตู_เดะ ปือมือเลา ฮูโกบ นะ ตูฮัด เตอ_บือกะ นู กาเญา กือนา ฮาตี รือมัก ฌางัน กาวัด เตอ     กือนา อาดา ฮาตี ตือจีฮัด_ฮาตี ปือจายา เลอ     ลาฆู กะฆีนี     กาเญา บือเลฮ ตีงัน บูวัก ดัฮ.ลาฆู ซัยํ-บือซัยํ กะฆีนี กาเญา ฆาโดฮ บูวัจ ตูโรจ เลอ     ตาปี ลาฆู ดือมิ ซีงี_ฌางัน นะ ตีงัน ฌูฆา.
40023024	กาเญา ฌาดี อูรัก มาตา บูตา นู ตูโญะ ฌาลัด บรี กะ ซือมียา อาซิก.กาเญา ซรอก ติอูติ ตรือเบะ เดะ อาเย โอะ     ตาปี ญาวา อูตัยํ โปด_กาเญา ตือลัด ปี ฮาบิฮ ซืออีโกยํ เลอ.
40023025	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา นู มูคา มาเนฮ     ฮาตี ฌาฮัจ เลอ.กาเญา บาโซฮ มาโกะ ฌับ โซะ ลูวัยํ. ตาปี โซะ ดาลับ มาโกะ ฌับ เตอ_ปือนอฮ ปี ฌางัน ลาฆู ฮาลูบา     ซือมาตา ราปัซ อาเมด บารัก นะ กาวัด.
40023026	โอ ลูมอฮ ฟาริซี นู มาตา บูตา เออ     บาโซฮ เลอ     โกะ มาโกะ ฌับ_โซะ ดาลับ ดูลู. กะฆีเตอ เลอ     ญา นะ จรัฮ บาฌิ โซะ ลูวัยํ ฌูฆา ดัฮ.
40023027	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา เลอ     นู มูคา มาเนฮ     ฮาตี ฌาฮัจ.กาเญา ซือรูปา กะ ฆูฮา ตานัม บาดัด. โซะ ลูวัยํ ซาปัก กาโปยํ ปูเตฮ     ลีฮัจ บือฆาจะ_ตาปี โซะ ดาลับ เตอ     ปือนอฮ ฌางัน ตูลัก ซือมียา มาตี_ฌางัน บารัก บูโซะ ราตา ฌือแนฮ เลอ.
40023028	กะฆีเตอ ฌูฆา     กาเญา เตอ     โซะ ลูวัยํ โกะ ซือมียา ลีฮัจ กาเญา จะ     บาฌิ-ตือปัจ_ตาปี โซะ ดาลับ     กาเญา ซือมาตา ฮาตี ปีเกาะ     บือดูซา บาญะ เลอ.
40023029	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด_ฌางัน ลูมอฮ ฟาริซี. กาเญา นู มูคา มาเนฮ     ฮาตี ฌาฮัจ เลอ.กรานา-จะ กาเญา บูวัจ รูมัฮ ตานัม บาดัด     นู บาฌิ_บีดา โกะ ซือมียา ตูโดฮ ลาฆู นะ ตูฮัด เตอ_กาเญา ปือตัด รูมัฮ ตานัม บาดัด บรี บือฆาจะ     บีดา โกะ ซือมียา บาฌิ-ตือปัจ.
40023030	กาเญา มือเลา จะ     'ตือกาลา โกะ บีลาแก เตอ     ดัฮ อาดา กามี     ซูโงฮ_กามี เตด บือปาคัจ ฌางัน กูญา     เดะ ลาฆู บูนอฮ โกะ ซือมียา ตูโดฮ อีตู.'
40023031	กะฆีเตอ     กาเญา ซือมูฮา บรี ซะซี จะ_นู กาเญา ตะอาซิก ฌาดี บือแนฮ นะ โกะ ซือมียา_นู บูนอฮ โกะ ซือมียา ตูโดฮ ลาฆู นะ ตูฮัด อีตู ดัฮ.
40023032	กาเญา กือนา บูวัจ ตูโรจ จูตอ นะ โกะ บีลาแก นะ กาเญา_บรี ปือนอฮ ซูโงฮ เลอ.
40023033	โอ กาเญา เลอ     ลูมอฮ อูลัยํ     ลูมอฮ บักซา อูลัยํ ฌาฮัจ เลอ.ซูโงฮ กาเญา นะ กือนา กรัจ ฮูโกบ ปี กะ นอรากา เตอ. กาเญา นะ ลือปัซ กะฮามี เลอ?
40023034	"ซาเบะ กะฆีเตอ     ลีฮัจ เลอ     โกะ ซือมียา ตูโดฮ ลาฆู นะ ตูฮัด_ฌางัน โกะ ซือมียา ปานัย อากัน     ฌางัน โกะ ซือมียา นู อาฌัยํ ลาฆู นะ ตูฮัด เตอ_กู นะ ซูโรฮ กูญา มาแรฮ กะ กาเญา. กูญา อีตู ซือตืองัฮ     กาเญา นะ บูนอฮ_ซือตืองัฮ นะ กาจิก เดะ กายู ปลีตัก เตอ_ซือตืองัฮ กาเญา นะ รือเปะ เดะ รูมัฮ บือมุน นะ กาเญา     นะ ปรือกัด กูญา บรี ลารี_ตรือเบะ เดะ นังฆรี อีนี     ปี กะ นังฆรี อีตู.
40023035	กะฆีเตอ เลอ     กาเญา นะ กือนา กรัจ ฮูโกบ_ปาซัน ดารัฮ นะ ลูมอฮ ซือมียา บาฌิ-ตือปัจ     นู กือนา บูนอฮ ดัฮ ราตา เดะ ดือนียา.ตะเดะ ดารัฮ นะ เฮเบน     ซือมียา นู บาฌิ-ตือปัจ เตอ     รอจ กะ ดารัฮ นะ ซะคารียา นานะ นะ บาราเคีย     นู ลูมอฮ กาเญา บือเลฮ บูนอฮ ดัฮ เตอ     เดะ จือลัฮ บาลัย นะ ตูฮัด_ฌางัน ตือปัจ ตูนู บารัก มือนืองะ เตอ_กรานา ดารัฮ นะ ลูมอฮ ซือมียา อีตู ซือมูฮา เตอ     กาเญา นะ กือนา กรัจ ฮูโกบ เลอ.
40023036	ซูโงฮ เลอ     กู มือเลา ฌางัน กาเญา จะ     ลูมอฮ ซือมียา ฮาดัจ อีนี_นะ กือนา ลาฆู อีนี ซือมูฮา." เยซู ญา จะ.
40023037	เยซู ญา มือเลา ลาฆี จะ     "โอ กาเญา     ลูมอฮ เยรูซาเลม เออ_นู บูนอฮ โกะ ซือมียา ตูโดฮ ลาฆู นะ ตูฮัด เตอ     นู อาเมด บาตู_ลีปัยํ โกะ ซือมียา นู ตูฮัด ซูโรฮ มาแรฮ มียา กาเญา. บาญะ กาลี เลอ_กู บือคานะ นะ บือมุน ลูมอฮ กาเญา ตาโรฮ_ซือรูปา อีโนก ฮายับ นู กรด โกะ อานะ นะ ญา     บรี ดูโดะ เดะ บาวัฮ ซายะ_ตาปี กาเญา ตีเมา เลอ.
40023038	ลีฮัจ เลอ     รูมัฮ นะ กาเญา     นะ กือนา บือบียัยํ ดัฮ เลอ.
40023039	กู มือญาเระ กะ กาเญา จะ     ตะเดะ อีนี ปี_กาเญา นะ ฮอย เตด บือเลฮ ลีฮัจ กู ดัฮ     ตือดะ กาเญา นะ มือเลา จะ 'ซือลามัจ เลอ     ซือมียา นู มาแรฮ เดะ นามา นะ ตูฮัด เดะ อาตัซ.' " เยซู ญา จะ.
40024001	ตานา เยซู ตรือเบะ เดะ รูมัฮ มือญือมัฮ ตูฮัด นะ ปี ปูลัก_โกะ มูเระ นะ ญา มาแรฮ ตูโญะ     บรี ญา ลีฮัจ โกะ รูมัฮ บาตู     เดะ รูมัฮ มือญือมัฮ อีตู.
40024002	ตาปี เยซู มือเลา ฌางัน กูญา จะ     "รูมัฮ อีนี ซือมูฮา     กาเญา ลีฮัจ ดัฮ_บูกัด เฆอ? ซูโงฮ เลอ     กู มือเลา ฌางัน กาเญา จะ     รูมัฮ อีนี ซือมูฮา_นะ กือนา ปรูโตฮ ฮาบิฮ เตอ. ฮอย บาตู ซือกือโตน โปด_นู นะ บือซูโซด-ซูโซด กะฆีนี เลอ." เยซู ญา จะ.
40024003	ตานา เยซู ดูโดะ เดะ บูเกะ กือดูโนด     โกะ มูเระ มาแรฮ ซารี ญา     ตาญา ญา จะ_"มือญาเระ เลอ     ลาฆู อีนี นะ บือฌาดี กาลา? อาดา ปือนานา นามา     นู นะ บรี ลีฮัจ จะ_รอจ วะตู นู เกา นะ บาลิ มาแรฮ     นู ฮาดัจ อีนี นะ ปือญูดัฮ ฮาบิฮ เลอ?" กูญา จะ.
40024004	เยซู ตีกัฮ กะ กูญา จะ     "กือนา ฌาฆา บรี บาฌิ เลอ_ฌางัน บรี ซาปาๆ บาวา กาเญา     ปี ซือซัจ ฌาลัด เลอ.
40024005	กรานา-จะ อาดา ซือมียา บาญะ     นะ อาเกะ ซือโบจ นามา นะ กู_มาแรฮ มือเลา จะ     'กู นี     ฌาดี ราฌา นู บรี ซือลามัจ เลอ.'กะฆีเตอ กูญา นะ บาวา โกะ ซือมียา บาญะ     ปี ซือซัจ ฌาลัด ดัฮ.
40024006	กาเญา นะ ดืองัยํ จะ     อาดา นังฆรี บือปรัก โซะ อีนี     โซะ อีตู เตอ. ฌาฆา เลอ_ตีเมา บรี ฆาโดฮ-ฮาตี     ซาเบะ ฆาโดฮ ฌาดี กะฆีเตอ ดัฮ_ตาปี ฮอย เตด รอจ กะ วะตู ปือญูดัฮ ลาฆี เลอ.
40024007	อาดา ฌูฆา ลูมอฮ อีนี     นะ บลาวัด ฌางัน ลูมอฮ อีตู. นังฆรี โซะ อีนี_นะ บลาวัด ฌางัน นังฆรี โซะ อีตู. บาญะ ซือมียา นะ บือตาฮัด บารัก มากัด.นะ ฌาดี ตานัฮ บรีเงาะ     บาญะ ตือปัจ เลอ.
40024008	ลาฆู อีนี ซือมูฮา     นะ ฌาดี ซือรูปา ลาฆู ลามูลา     เดะ วะตู นู นะ ซูซัฮ โตระ."เยซู ญา จะ.
40024009	"กาลา อีตู     กูญา นะ อาตัจ กาเญา     บรี กือนา ซูซัฮ ปายัฮ โตระ เลอ_บรี กาเญา นะ กือนา บูนอฮ มาตี. ลูมอฮ บักซา ซือมูฮา นะ บือชี กะ กาเญา_กรานา กาเญา ตูเฮะ กะ นามา นะ กู.
40024010	บาญะ ซือมียา นะ กือนา บาวา ปี ซือซัจ ฌาลัด ดัฮ.กูญา นะ บูวัจ กือบลากัก กะ กาวัด ซือตืองัฮ     นะ บือชี กาวัด ซือตืองัฮ ดัฮ.
40024011	กาลา อีตู     อาดา ซือมียา ตูโดฮ ลาฆู มืออูปัย บาญะ อูรัก     นะ มาแรฮ_นะ บาวา โกะ ซือมียา บาญะ     ปี ซือซัจ ฌาลัด ดัฮ.
40024012	ลูมอฮ ซือมียา นะ บูวัจ ลาฆู นู ฌาฮัจ บาญะ ซือรูโลยํ. กะฆีเตอ_นู โกะ ซือมียา บาญะ     นะ บือซายัก-ซายัก เตอ     นะ กูรัก เลอ.
40024013	ตาปี ซือมียา ดีฮา นู ลาวัด ตาฮัด รอจ กะ วะตู นู ปือญูดัฮ ดัฮ     ซือมียา อีตู เตอ_นะ ฮีโดะ ลือปัซ บาฌิ เลอ.
40024014	บรีตา นู บาฌิ อีนี     ปาซัน ลาฆู นู ตูฮัด ญา บือบือลา ฌาดี ราฌา เตอ     กือนา ปี มือญาเระ กะ ลูมอฮ บักซา ราตา เดะ ดือนียา     บรี ฌาดี ซะซี กะ กูญา อีตู.ลือปัซ อีตู     นู ปือญูดัฮ นะ มาแรฮ รอจ เลอ." เยซู ญา จะ.
40024015	เยซู มือเลา ลาฆี จะ     "อาดา ซืออารี_กาเญา นะ ลีฮัจ บือนา นู รูบือฮีรู โตระ นู บูวัจ บรี ตะอารัฮ เตอ_ญา เลอ นะ บือดีรี เดะ ตือปัจ นู บาฌิ บือซรี. ดานีเอน_นู ซือมียา ตูโดฮ ลาฆู นะ ตูฮัด เตอ     ญา บือเลฮ มือเลา ปาซัน อีตู ดัฮ (ซือมียา นู บาจา     บรี ลาฆู อีนี มาโซะ เดะ ฮาตี เลอ.)
40024016	ตานา ลีฮัจ ดัฮ     บรี โกะ ซือมียา เดะ นังฆรี ยูเดีย     ลารี ปี กะ โซะ บูเกะ เลอ.
40024017	ซือมียา นู อาดา เดะ อาตัซ ลอเตง เตอ_ฌางัน บรี ญา ตูโรด อาเมด โกะ ซือบารัก เดะ รูมัฮ บือปี ดูลู.
40024018	ซือมียา นู อาดา เดะ บือนัก เตอ     ฌางัน บรี ญา ปาเระ มาแรฮ_ซีงัฮ อาเมด บาฌู ซรือโกะ บือปี เลอ. บรี กูญา ลารี บูวัก ซือมูฮา.
40024019	เดะ กาลา อีตู     ซูซัฮ ปายัฮ โตระ เลอ     โกะ นีบีนี นู บือโปรจ_โกะ นีบีนี นู อาดา นานะ มูดา     นู ตืองัฮ มากัด ดาดา ลาฆี เตอ.
40024020	กือนา บือซาโวจ เลอ     บรี กาเญา นะ เตด ฆาโดฮ ลารี     เดะ มูเซด บือแฌะ เตอ_เดะ อารี บราดู กรือฌา เลอ.
40024021	กรานา กาลา อีตู นะ ฌาดี วะตู ซูซัฮ ปายัฮ โตระ_นู ลูมอฮ ซือมียา เตด ดือละ ดาปัจ. ตะเดะ บือฌาดี ดือนียา มาแรฮ     รอจ กะ ฮาดัจ อีนี_เตด ดือละ ลีฮัจ เลอ     นู ซูซัฮ ปายัฮ โตระ กะฆีเตอ. เดะ วะตู โซะ ฮึลด เตอ_นะ ฮอย เตด อาดา กะฆีเตอ ปูลัก เลอ.
40024022	กะ ตูฮัด เตด บูวัจ บรี วะตู อีตู     ซีกัจ ปานะ ดัฮ     ฮอย ซือมียา ซืออูรัก โปด_นู นะ ฮีโดะ ลือปัซ เลอ. ตาปี ตูฮัด ญา ลีฮัจ กะ โกะ ซือมียา นู ญา ปีเลฮ ดัฮ_กะฆีเตอ     ญา บูวัจ บรี วะตู อีตู     ซีกัจ ปานะ ดัฮ.
40024023	"วะตู อีตู     กะ อาดา ซือมียา มือญาเระ กะ กาเญา จะ     'ลีฮัจ เลอ     ราฌา นู บรี ซือลามัจ ญา อาดา โซะ อีนี'     เฆอ-จะ 'ญา อาดา โซะ อีตู'_กาเญา ฌางัน ปือจายา กะ กูญา เลอ.
40024024	กรานา อาดา โกะ ราฌา นู บรี ซือลามัจ วัจบูวัจ_ฌางัน โกะ ซือมียา ตูโดฮ วัจบูวัจ นะ บือฌาดี     บาญะ อูรัก_กูญา นะ บูวัจ บรี ลีฮัจ ปือนานา นู มือฆัฮ โตระ     นู ปือและ ซูโงฮ. กะฆีเตอ_กะ ฌาดี บือเลฮ     กูญา นะ มืออูปัย     บรี โกะ ซือมียา นู ตูฮัด ปีเลฮ ดัฮ_นะ ซือซัจ ฌาลัด ฌูฆา เลอ.
40024025	"ลีฮัจ เลอ     กู บือเลฮ มือเลา ปรีงัจ ลาฆู อีนี กะ กาเญา     ดูลู ดัฮ.
40024026	ดัฮ กะฆีเตอ     กะ กูญา มือเลา ฌางัน กาเญา จะ     'ลีฮัจ เลอ_ญา อาดา เดะ ปาดัก ตานัฮ ตูโฮยํ นู ลือฆา.' ฌางัน ปี โซะ อีตู เลอ. กะ กูญา จะ_'ลีฮัจ เลอ     ญา อาดา เดะ โซะ ดาลับ รูวัก.' ฌางัน ปือจายา เลอ.
40024027	กรานา ซือรูปา บือกะ กีลัจ     นู ดาตัก มาแรฮ เดะ โซะ ตีมอยํ เตอ_ซูวัยํ จรัฮ ปี รอจ กะ โซะ บารัจ เตอ_กู นู นานะ นะ อูมัจ-ซือมียา นะ มาแรฮ กะฆีเตอ เลอ.
40024028	กรานา-จะ อาดา บาดัด เปะ ดีฮา     กาวัด บูโรก อีแรก โปด_นะ บือมุน มากัด เปะ อีตู เลอ."
40024029	"ตานา ลือปัซ วะตู นู ซูซัฮ ปายัฮ โตระ อีตู     ดัดดัด     มาตาอารี นะ กือลับ_บูลัด นะ ฮอย เตด ซูโลฮ จรัฮ ลาฆี     ลูมอฮ บีตัก นะ ฆูโฆยํ เดะ ลาแงะ โกะ ลาฆู ปือมือฆัฮ เดะ โซะ ลาแงะ     นะ บรีเงาะ บือฆาญะ เลอ.
40024030	วะตู อีตู เลอ     ปือนานา นะ กู     นู นานะ นะ อูมัจ-ซือมียา_นะ ปลีฮัจ เดะ โซะ ลาแงะ. ลูมอฮ ซือมียา ซือมูฮา     ราตา บักซา     ราตา เดะ ดือนียา_นะ บือปาโตด มือนาแงฮ. กูญา นะ ลีฮัจ กู     นู นานะ นะ อูมัจ-ซือมียา     กู นะ มาแรฮ     เดะ อาตัซ กือมูวังโซะ ลาแงะ นะ มาแรฮ ฌางัน นู มือฆัฮ     ฌางัน นู บือซรี บือซายา บาฌิ ซูโงฮ เลอ.
40024031	กะฆีเตอ     กู นะ ซูโรฮ โกะ ฮูลู-บาลัก นะ กู     บรี กูญา ปี ราตา_ฌางัน ซูวารา ซือลูนัย นู บูงี มือฮาโมก โตระ เลอ. กูญา นะ ปือมุน บือซามา_โกะ ลูมอฮ ซือมียา นู ตูฮัด ปีเลฮ ดัฮ     นู ดาตัก เดะ ปัจ บือดาฮะ_ตะเดะ ตือกอซ ปือญูดัฮ เดะ ลาแงะ โซะ อีนี_ยู รอจ กะ ตือกอซ ปือญูดัฮ โซะ อีตู เลอ." เยซู ญา จะ.
40024032	"กาเญา กือนา บลาฌัยํ เลอ     เดะ ลาฆู นู ปูโฮด กรายา-บูดี ตูโญะ บรี ลีฮัจ.ตานา ญา บือปูโจะ     นะ ตรือเบะ ดาโวด     กะฆีเตอ กาเญา นะ ตาฮู จะ_มูเซด ฮางัจ ดาปิก นะ รอจ ดัฮ.
40024033	กะฆีเตอ ฌูฆา     ตานา กาเญา นะ ลีฮัจ     ลาฆู ซูซัฮ กะฆีเตอ ซือมูฮา ดัฮ_กาเญา นะ ตาฮู จะ     วะตู อีตู ดาปิก นะ รอจ ดัฮ     ฆามะ-จะ อาดา เดะ ปีตู ดัฮ เลอ.
40024034	กู มือเลา ฌางัน กาเญา ลาฆู นู ซูโงฮ จะ     โกะ ซือมียา ฮาดัจ อีนี     นะ เตด มือนีงัน ปี ดูลู     เดะ ลาฆู อีนี ซือมูฮา นะ บือฌาดี มาแรฮ.
40024035	ลาแงะ ฌางัน ดือนียา นะ ลือแงะ ปี ฮาบิฮ ดัฮ     ตาปี ปือมือเลา นะ กู_นะ ฮอย เตด ลือแงะ ลาลู เลอ."
40024036	"ตาปี นะ ฌาดี อารี ดีฮา     วะตู ดีฮา     ฮอย ซาปา นะ ตาฮู เลอ.มีเซ ลูมอฮ ฮูลู-บาลัก โซะ ลาแงะ โปด     กูญา เตด ตาฮู. นู นานะ นะ ตูฮัด โปด_ญา เตด ตาฮู ฌูฆา. ตาปี อาโปก เดะ อาตัซ แนฮ ซา     ญา เลอ นู ตาฮู.
40024037	เดะ ฮาดัจ นะ โนฮา ลาฆู บือเลฮ บือฌาดี กะฮามี เตอ     เดะ ฮาดัจ นะ กู นู นานะ นะ อูมัจ-ซือมียา_นะ มาแรฮ ปลีฮัจ โปด     นะ ฌาดี กะฆีเตอ ฌูฆา เลอ.
40024038	เดะ กาลา อีตู     ดูลู เดะ อาเย อาโปฮ ดือนียา ดัฮ     ลูมอฮ ซือมียา บือเลฮ มากัด_โอะ     บือเลฮ มือนีกัฮ     อาเกะ บรี ฌาดี ลากี-บีนี ฌูฆา     ตือดะ รอจ อารี อีตู_นู โนฮา มาโซะ กะ ดาลับ กาปัน บือซัยํ.
40024039	ลูมอฮ ซือมียา เตด ตาฮู อารัฮ     ตือดะ อาเย มาแรฮ อาโปฮ_กีกัย กูญา บรี บือนาซา ฮาบิฮ ซือมูฮา ดัฮ.กาลา กู นู นานะ นะ อูมัจ-ซือมียา นะ มาแรฮ ปลีฮัจ เตอ     นะ ฌาดี กะฆีเตอ ฌูฆา เลอ.
40024040	เดะ อารี อีตู     นะ อาดา กีลากี ดูวา อูรัก     บือกรือฌา บือนัก บือซามา เตอ_นะ ซาโมจ บือปี ซืออูรัก     นะ ตีงัน ซืออูรัก เลอ.
40024041	อาดา นีบีนี ดูวา อูรัก     ตืองัฮ ฆีลิก ตือโปก เดะ บาตู ฆีลิก บือซามา_นะ ซาโมจ บือปี ซืออูรัก     นะ ตีงัน ซืออูรัก เลอ.
40024042	"กะฆีเตอ     ฌาฆา เลอ     กรานา กาเญา เตด ตาฮู จะ_ตูฮัด นะ กาเญา นะ มาแรฮ อารี ดีฮา เตอ.
40024043	กาเญา กือนา มาโซะ เดะ ฮาตี กะฆีนี จะ     ดัฮ ตูฮัด รูมัฮ บือเลฮ ตาฮู ดูลู จะ_อูรัก ปือญูรี ญา นะ มาแรฮ กาลา     ญา นะ นาตี ฌาฆา_ตีเมา บรี อูรัก ปือญูรี มาโซะ กะ ดาลับ รูมัฮ นะ ญา บือเลฮ เลอ.
40024044	กะฆีเตอ     กาเญา กือนา ซียะ ญาวา บรี ฆือนะ ซือลาลู ฌูฆา     กรานา-จะ_กู นู นานะ นะ อูมัจ-ซือมียา     กู นะ มาแรฮ เดะ วะตู ดีฮา_กาเญา ฮอย เตด กือตะ บรีงัจ เลอ." เยซู ญา จะ.
40024045	เยซู มือเลา ลาฆี จะ     "กะฆีเตอ     ซาปา เลอ     ฌาดี กือปาลา ปราโซฮ_นู ฮาตี รือมัก     ปานัย อากัน? ญา เลอ     นู ตกเก นะ ตืองะ บรี ฌาดี บือซัยํ_เดะ โกะ ปราโซฮ ซือมูฮา     บีดา นะ บรี โกะ นาซี กะ กูญา     รือมัก เดะ วะตู เลอ.
40024046	ตานา ตกเก บาลิ กะ รูมัฮ     ญา ดาปัจ ปราโซฮ ตืองัฮ บือกรือฌา กะฆีเตอ ดัฮ_ปราโซฮ อีตู เตอ     ซือนัง ซือลามัจ ซูโงฮ เลอ.
40024047	กู มือญาเระ กะ กาเญา     ลาฆู นู ซูโงฮ จะ     ตกเก นะ ตืองะ ญา_บรี ฌาดี ซือมียา ฮัจ-ลีฮัจ บือนา โกะ บารัก นะ ญา ซือมูฮา เลอ.
40024048	"ตาปี ปราโซฮ อีตู     ดัฮ ญา บรีงัจ เดะ ฮาตี จะ     ตกเก นะ ญา_ญา มาแรฮ ลามัจ
40024049	กะฆีเตอ     ญา ฮึนตะ กาเตาะ โกะ ปราโซฮ บือซามา     ญา มากัด กือญัง_โอะ อาระ บือซามา โกะ ซือมียา นู มาโบะ เลอ.
40024050	อาดา ซืออารี     ตกเก นะ ญา     ญา นะ บาลิ ปาเระ_เดะ อารี นู ปราโซฮ เตด ดัด นะ อีงัจ     เดะ วะตู นู ญา ฮอย เตด ตาฮู เลอ.
40024051	กะฆีเตอ     ตกเก ญา นะ ฮูโกบ บรี โตระ     ญา นะ โปรฮ ปราโซฮ อีตู_บรี ปี ดูโดะ ฌางัน โกะ ซือมียา มูคา มาเนฮ     ฮาตี ฌาฮัจ. โซะ อีตู เลอ_กูญา นะ มือนาแงฮ     ตือกาจิ ฆีฆี     ซาเกะ โตระ." เยซู ญา จะ.
40025001	เยซู ญา มือเลา จะ     "ลาฆู นู ตูฮัด นะ มาแรฮ บือบือลา ฌาดี ราฌา เตอ     ญา ซือรูปา บือกะ ลาฆู กะฆีนี. อาดา นีบีนี ราดารา     ซือปูโลฮ อูรัก.กูญา อาเมด ปลีตา นะ กูญา     ตรือเบะ ปี     บีดา นะ ซาโมจ เจาเบา.
40025002	นีบีนี อีตู     ลีมา อูรัก บูดอ     ลีมา อูรัก อาดา อากัน.
40025003	โซะ นีบีนี นู บูดอ อีตู     กูญา อาเมด ซา ปลีตา นะ กูญา ปี_เตด อาเมด มีญะ บือปี ซามา.
40025004	ตาปี โซะ นีบีนี นู อาดา อากัน อีตู     กูญา อาเมด มีญะ บือปี ซามา     บอฮ เดะ ตีกอ_บือปี ฌางัน ปลีตา ฌูฆา.
40025005	ตานา เจาเบา ลามัจ นะ มาแรฮ     โกะ นีบีนี โปด     มืองาโตะ_กูญา ตีโนะ ลีนา ซือมูฮา ดัฮ.
40025006	โซะ ตืองัฮ มาลับ ดัฮ     อาดา ซือมียา บือซูระ จะ     'ลีฮัจ เลอ.เจาเบา นะ มาแรฮ รอจ ดัฮ เลอ. ตรือเบะ มาแรฮ     ซาโมจ ญา เลอ.'
40025007	กะฆีเตอ     โกะ นีบีนี ราดารา ปาคัจ บีกัซ     ปือตัด ปลีตา นะ กูญา บรี บาฌิ.
40025008	โกะ นีบีนี นู บูดอ อีตู     มือเลา ฌางัน โกะ นีบีนี นู อาดา อากัน จะ_'มีตา เดะ กาเญา     ฮาฆิ มีญะ บรี กะ กามี ซือตืองัฮ เลอ.ปลีตา นะ กามี ซรือปะ นะ ปาดับ ดัฮ.'
40025009	"ตาปี โกะ นีบีนี นู อาดา อากัน ตีกัฮ จะ     'ตาโกจ-จะ มีญะ เตด ฆือนะ เลอ_บีดา กามี ฌางัน กาเญา. กือนา ปี ซารี ซือมียา ฌูวัน มีญะ เลอ_บือลี มีญะ บีดา นะ กาเญา ตะอาซิก.'
40025010	"ตานา โกะ นีบีนี บูดอ ตืองัฮ ปี บือลี มีญะ เตอ     เจาเบา มาแรฮ รอจ ดัฮ.โกะ ซือมียา นู ซียะ ฆือนะ ดัฮ     กูญา ปี บือซามา ฌางัน ญา     มาโซะ ลาฆู มือนีกัฮ บือซามา.โซะ ปีตู รูมัฮ โปด     ญา ตูโดก ดัฮ.
40025011	ลือปัซ อีตู     โกะ นีบีนี ราดารา นู ซีงี     มาแรฮ รอจ ดัฮ     บือซูระ จะ     'โอ จา_บูกา บรี กามี นะ มาโซะ ฌูฆา เลอ.'
40025012	"ตาปี เจาเบา ตีกัฮ กะ กูญา จะ     'กู มือเลา ฌางัน กาเญา     ลาฆู นู ซูโงฮ จะ_กู เตด กราลา กาเญา เลอ.' ญา จะ.
40025013	กะฆีเตอ     กาเญา กือนา ฌาฆา เลอ     กรานา กาเญา เตด ตาฮู จะ_วะตู อีตู นะ รอจ อารี ดีฮา     วะตู ดีฮา เลอ." เยซู ญา จะ.
40025014	เยซู มือเลา ลาฆี จะ     "นู ตูฮัด นะ มาแรฮ ฌาดี ราฌา     นะ ฌาดี กะฆีนี_ซือรูปา ลาฆู นะ ตูฮัด รูมัฮ ซืออูรัก     นู นะ บือฌาลัด ปี กะ นังฆรี อาซิก.ญา บลาโลก ลูมอฮ ปราโซฮ นะ ญา มาแรฮ บือมุน_บีดา นะ กีเรบ ซือบารัก นะ ญา ฌางัน กูญา ดัฮ.
40025015	ญา กีเรบ ฌางัน โซก ซืออูรัก     ตูโรจ บือกะ ลาฆู นู กูญา นะ บูวัจ บียัซ.กะ ปราโซฮ นู ซา     ญา กีเรบ รีเงะ มัซ     ลีมา ละซา รีเงะ. กะ ปราโซฮ นู ซา ปูลัก     ญา กีเรบ ดูวา ละซา รีเงะ. กะ ปราโซฮ นู ซา ลาฆี_ญา กีเรบ ซา ละซา รีเงะ. กะฆีเตอ ญา ปี ดัฮ.
40025016	ดัดดัด     ปราโซฮ นู ซาโมจ ลีมา ละซา รีเงะ เตอ     ญา ปี บูวัจ ลาฆู บือฌูวัน ดัฮ_บือเลฮ อูโตก ลีมา ละซา รีเงะ ปูลัก.
40025017	กะฆีเตอ ฌูฆา     ปราโซฮ นู ซาโมจ ดูวา ละซา รีเงะ เตอ     ญา บูวัจ ซือรูปา ฌูฆา_ญา บือเลฮ อูโตก ดูวา ละซา รีเงะ ปูลัก เลอ.
40025018	ตาปี ปราโซฮ นู ซาโมจ ซา ละซา รีเงะ เตอ     ญา ปี กาลี ลูบัก_ตานัม บูนี โกะ ดูเวะ นะ ตกเก นะ ญา.
40025019	"ตานา วะตู ลามา ลือปัซ ปี ดัฮ     ตกเก นะ โกะ ปราโซฮ อีตู บาลิ มาแรฮ_นะ กีรา ลาฆู ดูเวะ ฌางัน โกะ ปราโซฮ อีตู.
40025020	โซะ ปราโซฮ อีตู นู ซาโมจ ลีมา ละซา รีเงะ เตอ_ญา บาวา ดูเวะ ลีมา ละซา รีเงะ ลาฆี มาแรฮ     มือญาเระ จะ     'ตกเก เออ.เกา กีเรบ ดูเวะ ฌางัน กู     ลีมา ละซา รีเงะ เตอ. ลีฮัจ เลอ_กู บือเลฮ อูโตก ลีมา ละซา รีเงะ บือตามัฮ ปูลัก เลอ.'
40025021	"ตกเก นะ ญา มือเลา ฌางัน ญา จะ     'บาฌิ ดัฮ เลอ.เกา ฌาดี ปราโซฮ นู บาฌิ     นู ฮาตี รือมัก. เกา ฌาดี ซือมียา รือมัก     เดะ ลาฆู กิดีกิ.บอฮ     กู นะ ตืองะ เกา บรี บือบือลา บือนา นู บาญะ เลอ. มาแรฮ เลอ_บือซูกา-ฮาตี บือซามา ฌางัน กู.'
40025022	"ปราโซฮ อีตู     นู ซาโมจ ดูวา ละซา รีเงะ เตอ     ญา มาแรฮ ฌูฆา_มือญาเระ จะ     'ตกเก เออ     เกา กีเรบ ดูเวะ ฌางัน กู     ดูวา ละซา รีเงะ เตอ.ลีฮัจ เลอ     กู บือเลฮ อูโตก     บือตามัฮ ดูวา ละซา รีเงะ ปูลัก เลอ.'
40025023	"กะฆีเตอ     ตกเก นะ ญา มือเลา ฌางัน ญา จะ     'บาฌิ ดัฮ เลอ.เกา ฌาดี ปราโซฮ นู บาฌิ     นู ฮาตี รือมัก. เกา ฌาดี ซือมียา นู รือมัก     เดะ ลาฆู กิดีกิ.บอฮ     กู นะ ตืองะ เกา     บรี บือบือลา บือนา นู บาญะ. มาแรฮ เลอ_บือซูกา-ฮาตี บือซามา ฌางัน กู.'
40025024	"ปราโซฮ อีตู     นู ซาโมจ ดูเวะ ซา ละซา รีเงะ เตอ     ญา มาแรฮ_มือญาเระ กะ ตกเก นะ ญา จะ     'ตกเก เออ     กู ตาฮู จะ_เกา ฌาดี ซือมียา นู ฮาตี ตือฆัยํ. เกา กือตับ ปาดี นู เกา เตด บือเลฮ ตานัม ดัฮ.เกา ปี มูงอจ ตาโระ     เดะ ตือปัจ นู เกา เตด บือเลฮ ปรัก บีฌี เลอ.
40025025	กะฆีเตอ     กู ตาโกจ เลอ. กู ปี กาลี ลูบัก     ตานัม ดูเวะ นะ เกา. ลีฮัจ เลอ_ดูเวะ อีนี ฌาดี ดูเวะ นะ เกา เลอ.'
40025026	"ตาปี ตกเก นะ ญา มือเลา ฌางัน ญา จะ     'เกา ปราโซฮ นู ฌาฮัจ_นู ปือญือฆัด เลอ. เกา ตาฮู ดัฮ จะ     กู กือตับ ปาดี นู กู เตด บือเลฮ ตานัม ดัฮ_กู มูงอจ ตาโระ     เดะ ตือปัจ กู เตด บือเลฮ ปรัก บีฌี เลอ.
40025027	กะฆีเตอ     เกา ฆาโดฮ กีเรบ ดูเวะ นะ กู ฌางัน โกะ ซือมียา ปลือปัซ บูงา เตอ.กะฆีเตอ     วะตู กู มาแรฮ เตอ     กู นะ บือเลฮ ซาโมจ ดูเวะ นะ กู_ฌางัน บูงา นะ ญา ซามา เลอ.
40025028	กะฆีเตอ     กาเญา เออ     อาเมด ซา ละซา รีเงะ อีตู เดะ ซือมียา อีนี_ปี กีเรบ เดะ ปราโซฮ อีตู     นู อาดา ซือปูโลฮ ละซา รีเงะ เลอ.
40025029	กรานา ราตา ซือมียา นู อาดา ซือตืองัฮ ดัฮ     นะ บือตามัฮ บรี กะ ญา ลาฆี_บรี ญา อาดา บาญะ เลอ. ตาปี ซือมียา ดีฮา นู ฮอย ดัฮ     มีเซ-จะ     นู ญา อาดา เตอ_นะ กือนา ฆาโดฮ อาเมด ปี เดะ ญา เลอ.
40025030	โซะ ปราโซฮ อีนี     ญา ฮอย เตด ตือปากัย เลอ. บาวา ญา บือปี     ตูละ บูวัก เลอ_เดะ นู กือลับ โซะ ลูวัยํ. โซะ อีตู     กูญา นะ อาดา มือนาแงฮ     ตือกาจิ ฆีฆี_ซาเกะ โตระ เลอ.' " เยซู ญา จะ.
40025031	เยซู มือเลา ปูลัก จะ     "กาลา กู     นู นานะ นะ อูมัจ-ซือมียา_นะ มาแรฮ เตอ     นะ บือซรี บือซายา ซือรูปา กะ ราฌา_อาดา ลูมอฮ ฮูลู-บาลัก นะ ตูฮัด ซือมูฮา     มาแรฮ บือซามา_กู นะ ดูโดะ เดะ ปาปัด กรือซี     ตือปัจ ดูโดะ นะ ราฌา     นู บือซรี เลอ.
40025032	กะฆีเตอ     ลูมอฮ ซือมียา ราตา บักซา ซือมูฮา     นะ บือมุน โซะ ฮึลด กู.กู นะ บือปือจัฮ กูญา     ฌาดี ดูวา กาวัด     ซือรูปา บือกะ ซือมียา บือบือลา กาวัด กาเมก_นู นะ บือปือจัฮ โกะ กาเมก ฌางัน โกะ แบะ.
40025033	โกะ ซือมียา นู ซือรูปา บือกะ กาวัด กาเมก เตอ     กู นะ ตืองะ_เดะ โซะ กานัน นะ กู. โกะ ซือมียา นู ซือรูปา บือกะ กาวัด แบะ เตอ_กู นะ ตืองะ เดะ โซะ กีรี นะ กู เลอ.
40025034	กะฆีเตอ     กู นู ราฌา อีตู     นะ มือเลา ฌางัน ลูมอฮ ซือมียา เดะ โซะ กานัน_จะ     'มาแรฮ เลอ กาเญา     ลูมอฮ ซือมียา     นู อาโปก เดะ กู บรี ซือลามัจ ดัฮ.มาแรฮ เลอ     มาโซะ กะ ดือนียา บารู นู ตูฮัด เดะ อาตัซ ซียะ ดัฮ_บีดา ฌาดี ปือซากา นะ กาเญา     ตะเดะ ญา บือเลฮ บือฌาดี ดือนียา ดัฮ เลอ.
40025035	กรานา-จะ     กาลา กู ลาปัยํ     กาเญา บือเลฮ บรี ซือบารัก มากัด กะ กู เลอ.กาลา กู ดาฆา อาเย     กาเญา บือเลฮ บรี กู โอะ. กาลา กู ฌาดี ซือมียา นังฆรี อาซิก_กาเญา บือเลฮ ซาโมจ กู.
40025036	กาลา กู ฮอย กาเยด     กาเญา บือเลฮ ฮาฆิ กาเยด บรี กะ กู.กาลา กู เตด ซือนัง ญาวา     กาเญา บือเลฮ ฌือเงาะ ลีฮัจ กู.กาลา กู กือนา กานัก เดะ ปือฌารา     กาเญา บือเลฮ มาแรฮ ซารี กู.' ราฌา ญา จะ.
40025037	"กะฆีเตอ     โกะ ซือมียา บาฌิ-ตือปัจ นะ ตาญา กะ ญา จะ     'ตูฮัด เออ_อารี ดีฮา เลอ     นู กามี ลีฮัจ เกา ลาปัยํ     บรี ซือบารัก มากัด กะ เกา_นู กามี ลีฮัจ เกา ดาฆา อาเย     บรี เกา โอะ เลอ?
40025038	อารี ดีฮา เลอ     นู กามี ลีฮัจ เกา ฌาดี ซือมียา นังฆรี อาซิก     ซาโมจ เกา ดัฮ_นู กามี ลีฮัจ เกา ฮอย กาเยด บาฌู     ฮาฆิ บรี กะ เกา?
40025039	นู กามี ลีฮัจ เกา เตด ซือนัง ญาวา     เฆอ-จะ อาดา เดะ ปือฌารา ดัฮ_มาแรฮ ฌือเงาะ ลีฮัจ เกา เลอ? ลาฆู อีนี ฌาดี กาลา ดัฮ เลอ?' กูญา จะ.
40025040	"กะฆีเตอ     ราฌา นะ ตีกัฮ กะ กูญา จะ     'กู มือเลา ฌางัน กาเญา_ลาฆู นู ซูโงฮ จะ     อารี ดีฮา กาเญา บูวัจ ลาฆู กะฆีนี     บีดา อาดี-บราดี นะ กู ซืออูรัก_นู ดือมิ เดะ กาวัด เตอ     ซือรูปา บือกะ กาเญา บูวัจ บีดา กู ฌูฆา เลอ.'
40025041	"กะฆีเตอ     ราฌา ญา นะ มือเลา ฌางัน ลูมอฮ ซือมียา_นู บือดีรี โซะ กีรี นะ ญา จะ     'ปี ญัฮ บูวัก กาเญา_ลูมอฮ ซือมียา นู ตูฮัด เดะ อาตัซ อาโบยํ ดัฮ. ตรือเบะ ปี เดะ กู เลอ_ปี กะ อาปี นู อาดา ซือลาลู เตอ     นู ตูฮัด เดะ อาตัซ ซียะ ดัฮ     บีดา กือปาลา ฮาตู ซีตัด_ฌางัน กาวัด ฮูลู-บาลัก นะ ญา เลอ.
40025042	ซาเบะ-จะ วะตู กู ลาปัยํ     กาเญา เตด บือเลฮ บรี ซือบารัก มากัด กะ กู.วะตู กู ดาฆา อาเย     กาเญา เตด บือเลฮ บรี อาเย กะ กู โอะ.
40025043	วะตู กู ฌาดี ซือมียา นังฆรี อาซิก     กาเญา เตด บือเลฮ ซาโมจ กู ดัฮ.วะตู กู ฮอย กาเยด     กาเญา เตด บือเลฮ ฮาฆิ กาเยด บรี กะ กู เลอ.วะตู กู เตด ซือนัง ญาวา เตอ     อาดา เดะ ปือฌารา โปด_กาเญา เตด บือเลฮ มาแรฮ ฌือเงาะ ลีฮัจ กู เลอ.' ญา จะ.
40025044	"กะฆีเตอ     ลูมอฮ กูญา นะ ตีกัฮ กะ ญา จะ     'ตูฮัด เออ     อารี ดีฮา เลอ_นู กามี ลีฮัจ เกา ลาปัยํ     ดาฆา อาเย เตอ     ลีฮัจ เกา ฌาดี ซือมียา นังฆรี อาซิก_ฮอย กาเยด เตอ     ลีฮัจ เกา เตด ซือนัง ญาวา     เฆอ-จะ     อาดา เดะ ปือฌารา_ตาปี กามี เตด มาแรฮ มือนูโลก เกา ดัฮ? ลาฆู อีนี ฌาดี กาลา ดัฮ เลอ?' กูญา จะ.
40025045	"วะตู อีตู     ราฌา นะ มือเลา ฌางัน กูญา จะ     'กู มือเลา ฌางัน กาเญา_ลาฆู นู ซูโงฮ จะ     อารี ดีฮา กาเญา เตด บูวัจ ลาฆู กะฆีนี_บีดา ซือมียา ซืออูรัก นู ดือมิ เดะ กาวัด เตอ_ซือรูปา บือกะ กาเญา เตด บูวัจ บีดา กู ฌูฆา เลอ.' ญา จะ.
40025046	กะฆีเตอ     ลูมอฮ ซือมียา อีนี     นะ ปี กะ ฌาฮานัม นู ซือลาลู ดัฮ_ตาปี ลูมอฮ ซือมียา บาฌิ-ตือปัจ นะ มาโซะ ปี     กะ ลาฆู ฮีโดะ ซูโงฮ นู ซือลาลู เลอ."เยซู ญา จะ.
40026001	ตานา เยซู มือญาเระ ลาฆู อีนี ซือมูฮา     ฮาบิฮ ดัฮ_ญา มือเลา ฌางัน โกะ มูเระ นะ ญา จะ
40026002	"กาเญา ตาฮู จะ     อาดา ดูวา อารี ดัฮ     นู อารี บรามัย ลือปัซ ปี_นะ รอจ เตอ. กาลา อีตู     กู นู นานะ นะ อูมัจ-ซือมียา นะ กือนา ซรัฮ_บรี กูญา บูนอฮ กาจิก เดะ กายู ปลีตัก." ญา จะ.
40026003	วะตู อีตู     ลูมอฮ ซามี ซัยํ-บือซัยํ     ฌางัน โกะ ซือมียา ซัยํ-บือซัยํ นะ บักซา ยิว_กูญา บือมุน เดะ บาลัย นะ กือปาลา ซามี     นู ปือนามา จะ     กายาฟัด.
40026004	กูญา อีตู บือกีรา บือซามา     บีดา นะ มือฮึนะ รีฆะ เยซู     ปี บูนอฮ.
40026005	ตาปี กูญา มือเลา จะ     "เดะ อารี บือซัยํ     ฌางัน นะ บูวัจ นามา โปด_ตาโกจ-จะ ลูมอฮ ซือมียา บาญะ     นะ ปาคัจ ฆรูมง บลาวัด ฌางัน กีตา เลอ."
40026006	วะตู เยซู อาดา เดะ ตูโปะ เบดทานี     ญา ดูโดะ เดะ รูมัฮ นะ ซีโมน_นู กาลา ดูลู ญา ฌาดี ซือมียา ปือญาเกะ ปูรู.
40026007	ตานา เยซู ดูโดะ มากัด     อาดา นีบีนี ซืออูรัก มาแรฮ กะ ญา. นีบีนี อีตู เตอ_ญา อาดา ลีบูลี     นู บูวัจ ฌางัน บาตู ปูเตฮ     อาดา มีญะ บาวู เดะ ดาลับ. มีญะ บาวู อีตู_รือฆา มาฮัน โตระ. ญา อูแร มีญะ บาวู อีตู     เดะ อาตัซ ปาลา นะ เยซู.
40026008	ตาปี ตานา โกะ มูเระ ลีฮัจ ลาฆู อีนี ดัฮ     กูญา รีเซา-ฮาตี     มือเลา จะ_"บูวัจ นามา ปะ     ญา บูวัจ บรี มีญะ มาฮัน อีนี     เตด ฌาดี นามา?
40026009	มีญะ อีนี เตอ     ดัฮ ฌูวัน     ฆามะ บือเลฮ รือฆา มาฮัน เลอ. กะฆีเตอ_นะ ฮาฆิ กะ โกะ อูรัก ฮาฌะ โปด บือเลฮ."
40026010	นู กูญา อีงัจ กะฆีเตอ     เยซู ญา ตาฮู     ญา มือเลา ฌางัน กูญา จะ_"บูวัจ นามา ปะ กาเญา บือฆาโดฮ นีบีนี อีนี เลอ? ญา บูวัจ ลาฆู บาฌิ ซูโงฮ_กะ กู ดัฮ.
40026011	อาดา โกะ อูรัก ฮาฌะ ดูโดะ ดาปิก กาเญา ซือรูโลยํ. ตาปี โซะ กู นี_กู นะ ดูโดะ ฌางัน กาเญา เตด บราปา ลามา ดัฮ เลอ.
40026012	กู เตด มาตี ลาฆี     ตาปี นู ญา มาแรฮ อูแร มีญะ อีนี เดะ ญาวา นะ กู ดัฮ_ญา บูวัจ ซือรูปา นะ บือมานี บาดัด นะ กู     ซียะ นะ ตานัม ดัฮ เลอ.
40026013	กู มือเลา ฌางัน กาเญา     ลาฆู นู ซูโงฮ จะ     ราตา ดือนียา_เปะ ดีฮา นู กูญา ปี มือญาเระ บรีตา นู บาฌิ อีนี     เปะ อีตู เตอ_กูญา นะ มือญาเระ ปือบูวัจ นะ นีบีนี อีนี     กูญา นะ ปาคัจ อีงัจ     รอจ กะ ญา เลอ."เยซู ญา จะ.
40026014	ลือปัซ อีตู     ซือมียา ซา อูรัก     เดะ โกะ มูเระ ดูวา-บือลัซ อูรัก อีตู_นู ปือนามา จะ     ยูดา อิดคารีโยด     ญา ปี ซารี ลูมอฮ ซามี ซัยํ-บือซัยํ
40026015	ญา มือเลา จะ     "ดัฮ กู นะ ซรัฮ เยซู กะ กาเญา     บรี กาเญา รีฆะ ญา เตอ_กาเญา นะ บรี ดูเวะ กะ กู     บราปา บาญะ เลอ?" กะฆีเตอ     กูญา บรี ดูเวะ ปีระ กะ ญา     ตีฆา-ปูโลฮ รีเงะ.
40026016	ตะเดะ วะตู อีตู มาแรฮ     ยูดา ญา ซารี จือลัฮ     นะ ซรัฮ เยซู กะ ลูมอฮ กูญา อีตู.
40026017	เดะ อารี ลามูลา     เดะ ลาฆู บรามัย มากัด โรตี ฮอย ราฆี เตอ_โกะ มูเระ มาแรฮ ซารี เยซู     ตาญา จะ     "เกา นะ บรี กามี ซียะ บูวัจ     บารัก มากัด     ลาฆู บรามัย ลือปัซ ปี โซะ ดีฮา เลอ?"
40026018	เยซู มือเลา ฌางัน กูญา จะ     "มาโซะ ปี กะ นังฆรี เลอ_ปี ดาปัจ ซือมียา ซา อูรัก     มือเลา ฌางัน ญา จะ     'บูมอยํ นะ กามี ญา จะ_วะตู นะ ญา ซรือปะ นะ รอจ ดัฮ. ญา ซูกา นะ มากัด ลาฆู ลือปัซ ปี_เดะ รูมัฮ นะ เกา เลอ     บือซามา ฌางัน โกะ มูเระ นะ ญา ฌูฆา.' "
40026019	โซะ โกะ มูเระ อีตู     กูญา ปี บูวัจ ตูโรด กะ ปือมือซัด นะ เยซู_ซียะ บารัก มากัด ลาฆู บรามัย ลือปัซ ปี ฆือนะ ดัฮ.
40026020	รอจ วะตู ปะฮึญา     เยซู ฌางัน โกะ มูเระ ดูวา-บือลัซ อูรัก_กูญา ดูโดะ มากัด บือซามา.
40026021	ตานา กูญา ตืองัฮ มากัด     เยซู มือเลา จะ     "กู มือเลา ฌางัน กาเญา_ลาฆู นู ซูโงฮ จะ     อาดา ซือมียา ซา อูรัก เดะ ลูมอฮ กาเญา     นู นะ ซรัฮ กู_บรี กือนา รีฆะ ดัฮ."
40026022	กะฆีเตอ     โกะ มูเระ กูญา ปาคัจ ซูซัฮ-ฮาตี โตระ     ตาญา เยซู     ซือกาลี ซืออูรัก_จะ     "โอ ตูฮัด     อีซี กู เฆอ?"
40026023	เยซู ตีกัฮ จะ     "ซือมียา ซา อูรัก     นู อาเงา ตางัน     อาเมด ตือโปก มาแรฮ_ฌูโฌน ซือฌับ ฌางัน กู เตอ     ญา เลอ     นู นะ ซรัฮ กู บรี กะ กูญา รีฆะ.
40026024	กู นู นานะ นะ อูมัจ-ซือมียา กู นะ ปี มาตี     บือกะ อาดา ฆาแรฮ ดัฮ_เดะ ซูรัจ ปือมือเลา นะ ตูฮัด     ปาซัน ลาฆู นะ กู. ตาปี จือลากา เลอ_ซือมียา นู ซรัฮ กู บรี กือนา รีฆะ. ดัฮ ซือมียา อีตู เตด บือฌาดี โปด     บาฌิ เลอ."เยซู ญา จะ.
40026025	ยูดา     ซือมียา นู นะ ซรัฮ ญา     ตาญา จะ     "โอ บูมอยํ     อีซี กู เฆอ?" เยซู ตีกัฮ กะ ญา จะ     "บือกะ เกา มือเลา     กือนา ดัฮ."
40026026	ตานา กูญา ตืองัฮ มากัด     เยซู ญา อาเมด ตือโปก โรตี มาแรฮ_บรี ซือลามัจ กะ ตูฮัด เดะ อาตัซ. ญา ลือแปะ ตือโปก โรตี อีตู_อูโญะ บรี กะ โกะ มูเระ นะ ญา     มือเลา จะ     "อาเมด เลอ     มากัด.อีนี ฌาดี ญาวา นะ กู."
40026027	กะฆีเตอ     เยซู อาเมด เจาะ อาระ อางุน มาแรฮ     บรี ซือลามัจ กะ ตูฮัด.ญา บรี เจาะ อีตู กะ กูญา     มือเลา จะ     "กาเญา โอะ     ซือมูฮา เลอ.
40026028	กรานา-จะ อีนี เลอ     ฌาดี ดารัฮ นะ กู     นู บรี ปือมือเลา บือปาคัจ นะ ตูฮัด_ฌาดี ตือตู ดัฮ. ดารัฮ อีตู นะ มือนีเลฮ ตรือเบะ     กรานา ซือมียา บาญะ_บรี อาเกะ ดูซา นะ กูญา.
40026029	กู มือเลา ฌางัน กาเญา จะ     อาเย บูวัฮ อางุน อีนี     กู เตด โอะ ปูลัก_ตือดะ อารี อีตู     นู กู นะ โอะ อาระ อางุน นู บารู     บือซามา ฌางัน กาเญา_เดะ ดือนียา บารู     นู อาโปก เดะ กู ฌาดี ราฌา เลอ." เยซู ญา จะ.
40026030	ตานา กูญา มือญาญี ปูฌี กะ ตูฮัด ดัฮ     กูญา ตรือเบะ ปี กะ บูเกะ กือดูโนด.
40026031	ลือปัซ อีตู     เยซู มือเลา ฌางัน กูญา จะ     "มาลับ อีนี     กาเญา ซือมูฮา เลอ_นะ จือและ เดะ กู     ตีงัน กู บูวัก     บือกะ ลาฆู นู ฆาแรฮ ดัฮ_เดะ ซูรัจ ปือมือเลา นะ ตูฮัด     จะ 'กู นะ กาเตาะ ซือมียา บือบือลา กาเมก     บรี มาตี. กะฆีเตอ_โกะ กาเมก เดะ กาวัด นะ ปือจัฮ-บือลัฮ ปี     ฮาบิฮ ดัฮ.' ญา จะ.
40026032	ตาปี ลือปัซ กู ฮีโดะ ปาเระ เดะ มาตี ดัฮ     กู นะ ปี ดูลู เดะ กาเญา_กะ นังฆรี ฆาลิลี." เยซู ญา จะ.
40026033	เปโตร ตีกัฮ กะ ญา จะ     "มีเซ-จะ กูญา ซือมูฮา นะ ตีงัน เกา บูวัก เตอ_ตาปี กู นี เลอ     ฮอย เตด ตีงัน เกา ลาลู."
40026034	เยซู มือเลา ฌางัน ญา จะ     "กู มือเลา ฌางัน เกา     ลาฆู นู ซูโงฮ จะ_มาลับ อีนี เตอ     ดูลู เดะ ฮายับ นะ มูเกาะ     เกา นะ มือเลา กีปัซ กู บูวัก_ตีฆา กาลี เลอ." เยซู ญา จะ.
40026035	ตาปี เปโตร ตีกัฮ กะ ญา จะ     "มีเซ กู ฆาโดฮ มาตี     บือซามา ฌางัน เกา โปด_กู นะ เตด มือเลา กีปัซ กะ เกา เลอ." โกะ มูเระ มือเลา กะฆีเตอ     ราตา อูรัก เลอ.
40026036	ลือปัซ อีตู     เยซู ญา ปี     บือซามา ฌางัน โกะ มูเระ นะ ญา_ปี กะ ตือปัจ นู ปือนามา จะ     เฆดเซมานี. ญา มือเลา ฌางัน กูญา จะ     "ดูโดะ เลอ_เปะ อีนี. กู นะ ปี บือซาโวจ โซะ อีตู."
40026037	ญา อาเมด เปโตร     ฌางัน นานะ นะ เซเบดี     ดูวา บราดี     บือปี ซามา. กะฆีเตอ_ญา บราซา ซูซัฮ-ฮาตี โตระ     ฌาโวฮ-ฮาตี บือตามัฮ บาญะ ซือรูโลยํ.
40026038	กะฆีเตอ     ญา มือเลา ฌางัน ตีฆา อูรัก อีตู จะ     "ฮาตี กู บราซา ซูซัฮ โตระ เลอ_มาจับ นะ มาตี. กาเญา นาตี โซะ อีนี     ตูงู ฌาฆา บือซามา ฌางัน กู เลอ."
40026039	กะฆีเตอ     เยซู บือฌาลัด ปี ดีกิ     ญา ตือมะ มูคา รอจ กะ ตานัฮ     บือซาโวจ จะ_"โอ อาโปก นะ กู เออ     กะ ฌาดี บือเลฮ     มีตา บรี ลาฆู ซูซัฮ อีนี_นู ซือรูปา กะ เจาะ ปือนอฮ อาระ     นะ ลือปัซ ปี เดะ กู เลอ.ตาปี ฌางัน บรี ฌาดี บือกะ ฮาตี นะ กู     บรี ฌาดี     บือกะ นู ฮาตี นะ อาโปก ซูกา เลอ."เยซู ญา จะ.
40026040	กะฆีเตอ     เยซู มาแรฮ รอจ กะ มูเระ     ตีฆา อูรัก อีตู_ดาปัจ กูญา ตืองัฮ ตีโนะ ลีนา ดัฮ. กะฆีเตอ     ญา มือเลา ฌางัน เปโตร จะ_"กะฮามี เลอ     กาเญา ตูงู ฌาฆา บือซามา ฌางัน กู     แนฮ ซือฌับ     เตด บือเลฮ เฆอ?
40026041	ฌาฆา เลอ. บือซาโวจ เลอ     ตีเมา บรี กือนา ลกลีฮัจ บรี บูวัจ ดูซา.โซะ ฮาตี กาเญา     รือมา นะ ตูโรจ เตอ     ตาปี อีซี ญาวา นะ กาเญา ลือมัฮ_ฮอย อูรัจ เลอ." ญา จะ.
40026042	เยซู ปี ซือกาลี ปูลัก     บือซาโวจ จะ     "อาโปก นะ กู เออ_กะ เจาะ อีนี นะ ลือปัซ ปี เดะ กู เตด บือเลฮ     ตาปี กู ฆาฆัฮ นะ โอะ เตอ_บรี ฌาดี ตูโรจ บือกะ ฮาตี นะ อาโปก เลอ."
40026043	ญา ปาเระ มาแรฮ ปูลัก     ลีฮัจ กูญา ตืองัฮ ลีนา     กรานา กูญา ตือลาลู มืองาโตะ.
40026044	กะฆีเตอ     ญา ตีงัน กูญา ตีฆา อูรัก     ปี ปูลัก     ญา บือซาโวจ รอจ กะ ตีฆา กาลี_มือเลา บือกะ นู ดูลู เลอ.
40026045	ลือปัซ อีตู     ญา มาแรฮ ดาปัจ โกะ มูเระ     มือเลา ฌางัน กูญา จะ_"กาเญา นะ ตีโนะ ลีนา บรี ฮอย รือมัย ลาฆี เฆอ? ลีฮัจ เลอ     รอจ วะตู ดัฮ.กู     นู นานะ นะ อูมัจ-ซือมียา อีนี     นะ กือนา ซรัฮ     บรี กะ โกะ ซือมียา บือดูซา รีฆะ.
40026046	บีกัซ เลอ     บรี กีตา ปี บือซามา. ลีฮัจ เลอ     ซือมียา นู นะ ซรัฮ กู บรี กือนา รีฆะ_ญา มาแรฮ ดาปิก ดัฮ เลอ."
40026047	ตานา เยซู ตืองัฮ มือเลา     เตด ดัด ฮาบิฮ     ลีฮัจ เลอ     อาดา ยูดา_นู ซืออูรัก เดะ ลูมอฮ มูเระ ดูวา-บือลัซ อูรัก อีตู เตอ     ญา มาแรฮ รอจ ดัฮ.อาดา ลูมอฮ ซือมียา บาญะ ซูโงฮ     มาแรฮ ซามา     อาดา ฌางัน ปือดัก     ฌางัน ตูกัจ.ลูมอฮ อีตู มาแรฮ ดาตัก เดะ โกะ ลูมอฮ ซามี ซัยํ-บือซัยํ_ฌางัน โกะ อูรัก ตูฮา นะ ลูมอฮ บักซา ยิว ซามา.
40026048	ซือมียา นู นะ ซรัฮ เยซู เตอ     ญา บือเลฮ บรี ปือนานา_กะ โกะ ลูมอฮ ซือมียา บาญะ อีตู     จะ     "ดัฮ กู จีโยบ ซือมียา ดีฮา เตอ_ฌาดี ซือมียา อีตู เลอ. บรี กาเญา รีฆะ ญา."
40026049	ดัดดัด ยูดา มาแรฮ รอจ กะ เยซู     มือเลา จะ     "ซือลามัจ เลอ     บูมอยํ".กะฆีเตอ     ญา จีโยบ เยซู ดัฮ.
40026050	โซะ เยซู     ญา ตีกัฮ กะ ยูดา จะ     "ซาบัจ เออ     บูวัจ นามา เกา มาแรฮ กะอีนี เลอ ?"ลือปัซ อีตู     โกะ ซือมียา บาญะ     กูญา มาแรฮ รีฆะ เยซู ยู กือมัซ ดัฮ.
40026051	ลีฮัจ เลอ     ซือมียา ซืออูรัก นู อาดา ฌางัน เยซู     ญา อาเงา ตางัน_ซีตะ ปือดัก นะ ญา     บาโฮะ ปราโซฮ ซืออูรัก     นะ กือปาลา ซามี     กือนา เดะ ตือลีงา_ยู ปูตุซ ดัฮ.
40026052	ตาปี เยซู มือเลา ฌางัน ซือมียา อีตู จะ     "ตาโรฮ ปือดัก นะ เกา เลอ_เดะ ตือปัจ นะ ญา ปาเระ เลอ. ซาเบะ-จะ     ราตา ซือมียา นู ซูโรฮ ปือดัก เตอ_นะ บือนาซา ฌางัน ปือดัก เลอ.
40026053	เกา เตด ตาฮู เฆอ? ดัฮ กู มีตา เดะ อาโปก นะ กู เตอ     ดัดดัด_ญา นะ ซูโรฮ ฮูลู-บาลัก นะ ญา     ดูวา-บือลัซ กาวัด มาแรฮ ตูโลก กู.
40026054	ตาปี กะ บูวัจ กะฆีเตอ     ซูรัจ ปือมือเลา นะ ตูฮัด นู ตูโดฮ ดัฮ จะ_ลาฆู กะฆีนี ฆาโดฮ นะ บือฌาดี เตอ     ญา นะ ซุจ รือมัก บือเลฮ กะฮามี เลอ?"เยซู ญา จะ.
40026055	เดะ วะตู อีตู     เยซู มือเลา ฌางัน ลูมอฮ ซือมียา บาญะ จะ_"กาเญา ปือฆัก ปือดัก     ปือฆัก ตูกัจ     มาแรฮ รีฆะ กู     ซือรูปา กู ฌาดี อูรัก ปือญามุน เฆอ?อารีๆ     กู ดูโดะ อาฌัยํ     เดะ รูมัฮ มือญือมัฮ ตูฮัด     ตาปี กาเญา เตด มาแรฮ รีฆะ กู เลอ.
40026056	ตาปี ลาฆู อีนี ซือมูฮา ฌาดี ดัฮ     บีดา-จะ_ลาฆู นู โกะ ซือมียา ตูโดฮ บือเลฮ ฆาแรฮ ดัฮ     เดะ ซูรัจ ปือมือเลา นะ ตูฮัด_นะ ซุจ รือมัก ดัฮ." เยซู ญา จะ. ลือปัซ อีตู     โกะ ลูมอฮ มูเระ กูญา ปาคัจ ตีงัน เยซู     ลารี ปี ซือมูฮา ดัฮ.
40026057	กะฆีเตอ     โกะ ซือมียา นู รีฆะ เยซู ดัฮ     กูญา บาวา ญา บือปี     กะ กายาฟัด_นู ฌาดี กือปาลา ซามี. อาดา โกะ ซือมียา อาฌัยํ ลาฆู ปือมือซัด นะ ตูฮัด_ฌางัน โกะ อูรัก ตูฮา     กูญา บือเลฮ บือมุน เปะ อีตู ดัฮ.
40026058	ตาปี เปโตร เตอ     ญา ตูโรจ เยซู ปี โวฮ-ฌาโวฮ_มาโซะ รอจ กะ ลามัน รูมัฮ นะ กือปาลา ซามี.ญา ดูโดะ บือซามา ฌางัน ลูมอฮ ซือมียา ฌาฆา     นะ ลีฮัจ จะ     ลาฆู นะ ซือลือซัย กะฮามี.
40026059	ลูมอฮ ซามี ซัยํ-บือซัยํ     ฌางัน โกะ ลูมอฮ บือมุน บือกีรา ซือมูฮา_กูญา ซารี ซะซี มืออูปัย     อาดู กะ เยซู     บีดา กูญา นะ บรี ญา กือนา ฮูโกบ มาตี.
40026060	ตาปี ฮอย เตด ดาปัจ. มีเซ-จะ     อาดา ซือมียา ฌาดี ซะซี มืออูปัย บาญะ อูรัก_ตาปี ปือมือเลา ซะซี กะฆีเตอ     ฮอย ลาลู. เดะ บลากัก_อาดา ซือมียา ดูวา อูรัก มาแรฮ ดัฮ
40026061	กูญา มือเลา จะ     "ซือมียา อีนี เตอ     ญา บือเลฮ มือเลา จะ_'กู นะ ปรูโตฮ บาลัย นะ ตูฮัด อีนี บือเลฮ. ลือปัซ ตีฆา อารี_กู นะ อาเกะ ปาเระ บือเลฮ ฌูฆา.' " กูญา จะ.
40026062	กะฆีเตอ     กือปาลา ซามี ญา บือดีรี     มือเลา ฌางัน เยซู จะ     "บูวัจ นามา_เกา เตด ตีกัฮ นามา โปด? นู กูญา อาดู เกา ดัฮ     ฌาดี กะฮามี เลอ?"
40026063	ตาปี เยซู ญา ซืองะ ดัฮ. กือปาลา ซามี ญา ตาญา เยซู ปูลัก จะ_"กู บรี เกา อาเกะ มือเลา บือฌาญี     เดะ นามา นะ ตูฮัด เดะ อาตัซ_ตูฮัด นู ฮีโดะ เตอ     กู ซูโรฮ เกา     บรี มือญาเระ กะ กามี จะ     เกา เลอ_ฌาดี ราฌา นู บรี ซือลามัจ เฆอ เตด?ฌาดี นานะ นะ ตูฮัด บือซัยํ เดะ อาตัซ เฆอ?"
40026064	เยซู ตีกัฮ กะ ญา จะ     "เกา เลอ     มือเลา กะฆีเตอ ดัฮ.ตาปี กู มือเลา ฌางัน กาเญา     ตะเดะ อีนี ปี     กาเญา นะ ลีฮัจ กู_นู นานะ นะ อูมัจ-ซือมียา อาดา ดูโดะ เดะ โซะ กานัน     นะ ตูฮัด นู มือฆัฮ ซูโงฮ.กาเญา นะ ลีฮัจ กู มาแรฮ เดะ อาตัซ กือมูวัง โซะ ลาแงะ เลอ. "ญา จะ.
40026065	ลือปัซ อีตู     กือปาลา ซามี     ญา จูลัด บาฌู ซรือโกะ ญาวา นะ ญา     บรี จีแจะ_ญา มือเลา จะ     "ซือมียา อีนี มือเลา ตะอารัฮ กะ ตูฮัด บือซัยํ เดะ อาตัซ เตอ.เตด ปายัฮ ซารี ซะซี ดัฮ. กาเญา ดืองัยํ ปือมือเลา ตะอารัฮ นะ ญา ดัฮ เลอ.
40026066	กาเญา ซือมูฮา นะ กีรา กะฮามี เลอ?" ญา จะ. กูญา ตีกัฮ จะ     "ญา ฆาโดฮ กือนา ฮูโกบ รอจ กะ มาตี เลอ."
40026067	ลือปัซ อีตู     กูญา ปือทุย อาเย ลีโยยํ     เดะ มูคา นะ ญา     กาเตาะ ญา.ซือตืองัฮ ตาปัยํ ญา
40026068	มือเลา จะ     "โอ เกา     ราฌา นู บรี ซือลามัจ เออ     ตูโดฮ เลอ_ซาปา นู ตาปัยํ เกา?"
40026069	วะตู อีตู     เปโตร ดูโดะ เดะ ลามัน     เดะ รูมัฮ กือปาลา ซามี.ปราโซฮ นีบีนี ซืออูรัก มาแรฮ มือเลา ฌางัน ญา จะ     "เกา ฌูฆา เลอ_ดูโดะ ฌางัน เยซู     ซือมียา นังฆรี ฆาลิลี."
40026070	ตาปี เปโตร มือเลา กีปัซ     โซะ ฮึลด กูญา ซือมูฮา     จะ     "นู เกา มือเลา เตอ_กู เตด ตาฮู อารัฮ เลอ."
40026071	กะฆีเตอ     ตานา ญา ตรือเบะ ปี     กะ ปีตู ปาฆัยํ รูมัฮ     ปราโซฮ นีบีนี ซา อูรัก ปูลัก_ลีฮัจ บือฆารี ญา     มือเลา ฌางัน ลูมอฮ ซือมียา นู บือดีรี โซะ อีตู จะ     "อูรัก อีนี เลอ_บือเลฮ ดูโดะ ฌางัน เยซู     ซือมียา ตูโปะ นาซาเรด อีตู."
40026072	ตาปี เปโตร มือเลา กีปัซ ปูลัก     บือซูปัฮ จะ     "โบะ กู เตด กราลา ญา เลอ."
40026073	ซือฌูรุซ     โกะ ซือมียา นู บือดีรี โซะ อีตู     กูญา มาแรฮ มือเลา ฌางัน เปโตร จะ_"เกา เลอ     ซูโงฮ เกา ฌาดี ซือมียา ลูมอฮ อีตู     กรานา ซูวารา ปือมือเลา นะ เกา_ฌาดี ซูวารา ซือรูปา บือกะ ลูมอฮ กูญา เลอ."
40026074	ลือปัซ อีตู     เปโตร อาเกะ มือเลา บือซูปัฮ จะ     "ซูโงฮ เลอ_ซือมียา นู กาเญา มือเลา เตอ     กู เตด กราลา ลาลู." ดัดดัด ฮายับ โปด มูเกาะ.
40026075	กะฆีเตอ     เปโตร ญา โตะ-ตืออีงัจ     กะ ปือมือเลา นะ เยซู จะ_"ดูลู เดะ ฮายับ นะ มูเกาะ     เกา นะ มือเลา กีปัซ กู     ตีฆา กาลี เลอ." กะฆีเตอ_เปโตร ตรือเบะ ปี กะ โซะ ลูวัยํ     มือนาแงฮ ซูซัฮ โตระ.
40027001	วะตู มูกัยํ ดัฮ     ลูมอฮ ซามี ซัยํ-บือซัยํ ซือมูฮา_ฌางัน โกะ อูรัก ตูฮา นะ ลูมอฮ ยิว     กูญา ปาคัจ บือมุน บือกีรา บือซามา_ปาซัน ลาฆู นะ เยซู     บีดา กูญา นะ บูนอฮ ญา บรี มาตี เลอ.
40027002	กะฆีเตอ     กูญา อีกัจ เยซู     บาวา ญา บือปี     อาตัจ กะ ปีลาด_นู ฌาดี ฮูลู-บาลัก นะ ราฌา ซีซา.
40027003	โซะ ยูดา     ซือมียา นู ซรัฮ เยซู บรี กือนา รีฆะ เตอ     ตานา ญา ลีฮัจ จะ_เยซู กือนา กรัจ ฮูโกบ ดัฮ     ญา บราเลฮ-ฮาตี     ญา อาเมด ดูเวะ     ตีฆา-ปูโลฮ รีเงะ ซีงี_อาตัจ บรี ปาเระ     กะ ลูมอฮ ซามี ซัยํ-บือซัยํ     ฌางัน โกะ อูรัก ตูฮา.
40027004	ญา มือเลา ฌางัน กูญา จะ     "กู บูวัจ ลาฆู บือดูซา ดัฮ     นู กู บือเลฮ ซรัฮ_ซือมียา นู ฮอย ซาลัฮ เตอ     บรี กือนา ฮูโกบ มาตี เลอ." ตาปี กูญา อีตู ตีกัฮ กะ ญา จะ     "บูกัด ฌาดี ลาฆู นะ กามี_ตาปี ฌาดี ลาฆู นะ เกา ตะอาซิก เลอ."
40027005	กะฆีเตอ     ยูดา ฮึมปัซ ดูเวะ อีตู     เดะ รูมัฮ มือญือมัฮ ตูฮัด. ญา ตรือเบะ ปี_อีกัจ ตาลี เดะ ลีเฮ     บูนอฮ ดีรี มาตี ดัฮ.
40027006	กะฆีเตอ     ลูมอฮ ซามี ซัยํ-บือซัยํ อาเมด รีเงะ ปีระ อีตู มาแรฮ_มือเลา บือซามา จะ     "ดูเวะ อีนี ฌาดี รือฆา ดารัฮ นะ ซือมียา เตอ_นู นะ บอฮ เดะ ปือตี ตาโรฮ ดูเวะ มือญือมัฮ     ฌาดี ลาฆู ซาลัฮ เดะ ฮูโกบ เลอ."
40027007	กะฆีเตอ     กูญา ปาคัจ บือกีรา นะ ซูโรฮ ดูเวะ อีตู_ปี บือลี ปาดัก นะ ตูกัก บูวัจ ปีโยะ ตานัฮ_บีดา นะ ฌาดี ฌีรัจ ตานัม บาดัด นะ โกะ ซือมียา บักซา อาซิกๆ.
40027008	กะฆีเตอ     ปาดัก อีตู กือนา บลาโลก ปือนามา จะ     ปาดัก ดารัฮ_รอจ กะ ฮาดัจ อีนี เลอ.
40027009	วะตู อีตู ฌาดี รือมัก ดัฮ     บือกะ ปือมือเลา นู เยเรมี บือเลฮ มือเลา ตูโดฮ ดัฮ_นู จะ "กูญา อาเมด ดูเวะ ตีฆา-ปูโลฮ รีเงะ อีตู     นู ฌาดี รือฆา นะ ซือมียา อีตู_นู โกะ บือแนฮ บักซา อิซราเอน ซือตืองัฮ     ตืองะ รือฆา ดัฮ เตอ
40027010	กูญา ปี บือลี ตือปัจ ตานัฮ นะ ตูกัก บูวัจ ปีโยะ ตานัฮ_ตูโรจ บือกะ นู ตูฮัด เดะ อาตัซ ปือซัด กะ กู ดัฮ." ญา จะ.
40027011	ตานา เยซู ญา บือดีรี โซะ ฮึลด ฮูลู-บาลัก นะ ราฌา     ฮูลู-บาลัก อีตู ตาญา ญา จะ_"เกา นี     ฌาดี ราฌา นะ ลูมอฮ ยิว เฆอ?" เยซู ตีกัฮ จะ     "เกา เลอ     มือเลา กะฆีเตอ ดัฮ."
40027012	ตาปี วะตู ลูมอฮ ซามี ซัยํ-บือซัยํ     ฌางัน โกะ อูรัก ตูฮา     มือเลา อาดู เยซู ดัฮ_ญา เตด ตีกัฮ นามา โปด.
40027013	กะฆีเตอ     ปีลาด มือเลา ฌางัน เยซู จะ     "นู กูญา อาดู เกา     บาญะ ลาฆู เตอ_เกา เตด ดืองัยํ เฆอ?"
40027014	ตาปี เยซู ตีเมา ตีกัฮ กะ กูญา     แนฮ ซา ปาตัฮ โปด     ฮอย. กะฆีเตอ_ฮูลู-บาลัก อีตู     ญา ปือและ-ฮาตี บาญะ ซูโงฮ.
40027015	วะตู ลาฆู บรามัย ลือปัซ ปี อีตู     ปีลาด ญา บียาซา ปลือปัซ อูรัก ซาลัฮ ซืออูรัก_บือกะ ตูโรจ ฮาตี นะ ลูมอฮ ซือมียา บาญะ.
40027016	เดะ ปือฌารา เตอ     อาดา อูรัก ซาลัฮ นู ฌาฮัจ ซืออูรัก     ปือนามา จะ     บาระบา.
40027017	กาลา โกะ ซือมียา บาญะ บือมุน ดัฮ     ปีลาด ตาญา กูญา จะ_"กาเญา ซูกา บรี กู นะ ปลือปัซ ซาปา เลอ? นะ ปลือปัซ บาระบา_เฆอ-จะ นะ ปลือปัซ เยซู     นู กือนา บลาโลก จะ     ราฌา นู บรี ซือลามัจ?"
40027018	กรานา ปีลาด ตาฮู จะ     กูญา อาตัจ เยซู กะ ญา     ซาเบะ กูญา ดือกี กะ ญา.
40027019	กาลา อีตู     ตืองัฮ ปีลาด ดูโดะ เดะ ตือปัจ ดูโดะ บือดะวา_บีนี นะ ญา ซูโรฮ ซือมียา ปี มือญาเระ กะ ญา จะ_"ฌางัน บูวัจ นามา กะ ซือมียา ฮอย ซาลัฮ อีตู. ซาเบะ-จะ มาลับ ฮึญา_กู มีปี ลีฮัจ ลาฆู นะ ญา     บูวัจ บรี กู ฆาโดฮ-ฮาตี บาญะ เลอ." ญา จะ.
40027020	ตาปี ลูมอฮ ซามี ซัยํ-บือซัยํ     ฌางัน โกะ อูรัก ตูฮา_กูญา อาโจบ โกะ ลูมอฮ ซือมียา บาญะ     บรี กูญา นะ มีตา ปลือปัซ บาระบา_บรี กะ เยซู นะ กือนา ฮูโกบ มาตี.
40027021	กะฆีเตอ     ปีลาด ตาญา กูญา ปูลัก จะ     "เดะ ดูวา อูรัก อีนี_กาเญา ซูกา บรี กู นะ ปลือปัซ ซือมียา ดีฮา     บรี กะ กาเญา?" โกะ ซือมียา บาญะ ตีกัฮ จะ     "ปลือปัซ บาระบา เลอ."
40027022	ปีลาด มือเลา ฌางัน กูญา อีตู จะ     "ดัฮ กะฆีเตอ     กู นะ บูวัจ กะฮามี ฌางัน เยซู_นู กือนา บลาโลก จะ     ราฌา นู บรี ซือลามัจ?" กูญา อีตู ซือมูฮา ปาคัจ มือเลา จะ     "บรี ญา กือนา กาจิก เดะ กายู ปลีตัก เลอ."
40027023	ปีลาด ตาญา กูญา อีตู จะ     "กาจิก บูวัจ นามา? ญา บูวัจ ลาฆู ฌาฮัจ นามา เลอ?" ตาปี กูญา อีตู ดรัซ บือซูระ จะ     "บรี ญา กือนา กาจิก เดะ กายู ปลีตัก เลอ."
40027024	ตานา ปีลาด ลีฮัจ จะ     เตด ฌาดี นามา ดัฮ     ตาปี นะ ฌาดี ลาฆู บูริ ฆาโดฮ โตระ_กะฆีเตอ     ญา อาเมด อาเย มาแรฮ     บาโซฮ ตางัน นะ ญา     โซะ ฮึลด กูญา อีตู_มือเลา จะ     "กู ฮอย ซาลัฮ     ปาซัน ลาฆู มาตี นะ ซือมียา อีนี.ฌาดี ลาฆู นะ ลูมอฮ กาเญา เลอ."
40027025	โกะ ลูมอฮ ซือมียา ซือมูฮา ตีกัฮ จะ     "ลาฆู มาตี นะ ญา_ฌาดี ลาฆู ซาลัฮ นะ กามี     ฌางัน โกะ อานะ-กือมอน เลอ."
40027026	กะฆีเตอ     ปีลาด ปลือปัซ บาระบา ปี     บรี กะ กูญา อีตู. ตาปี เยซู เตอ_ญา ปือซัด บรี กือนา รือเปะ     อาตัจ ญา บรี กือนา กาจิก เดะ กายู ปลีตัก เลอ.
40027027	กะฆีเตอ     โกะ ลูมอฮ ตาฮัน นะ ปีลาด     กูญา อาเมด เยซู บือปี_กะ บาลัย นะ ฮูลู-บาลัก นะ ราฌา. กูญา บือมุน โกะ กาวัด ตาฮัน ซือมูฮา_มาแรฮ กะ ญา.
40027028	กูญา อูฆัย โกะ กาเยด บาฌู นะ เยซู     อาเมด กาเยด ซรือโกะ ญาวา_ซี มีรัฮ ฮีตับ     ปากัย บรี กะ ญา.
40027029	กูญา อาเมด อากัยํ บือดูรี มาแรฮ     อาญัม ฌาดี บือกะ จูบุก_บอฮ เดะ ปาลา นะ ญา. กูญา อาเมด กายู รีโยก มาแรฮ_บอฮ เดะ ตางัน โซะ กานัน นะ ญา. กูญา ตูกู ลูโตจ     ซือมัฮ กะ ญา_อาฆัฮ-ฆือละ มือเลา จะ     "ซือลามัจ เลอ     เกา นู ราฌา นะ ลูมอฮ ยิว."
40027030	กูญา ปือทุย อาเย ลีโยยํ เดะ ญาวา นะ ญา. กูญา อาเมด กายู รีโยก ซีงี มาแรฮ_กาเตาะ เดะ ปาลา นะ ญา.
40027031	ซูดัฮ อาฆัฮ-ฆือละ กะ ญา กะฆีเตอ ดัฮ     กูญา อูฆัย กาเยด อีตู_บอฮ กาเยด บาฌู นะ ญา ปาเระ. กะฆีเตอ     กูญา บาวา ญา บือปี_นะ กาจิก เดะ กายู ปลีตัก เลอ.
40027032	ตืองัฮ กูญา ตรือเบะ ปี เตอ     กูญา ดาปัจ ซือมียา นังฆรี ซัยรีน ซืออูรัก_ปือนามา จะ     ซีโมน. ซือมียา อีตู เตอ     ลูมอฮ ตาฮัน ปรือกัด_ซูโรฮ บรี ญา ตาโงก กายู ปลีตัก นะ เยซู.
40027033	ตานา กูญา รอจ กะ ตือปัจ นู กือนา บลาโลก จะ     โฆละโฆทา     ฌาดี-จะ_ตือปัจ ตูลัก กือปาลา เตอ
40027034	กูญา นะ บรี เยซู โอะ อาระ อางุน     นู จาโปยํ ฌางัน อูบัจ ปาเฮะ.ตาปี ตานา ญา ฌือเลบ ดัฮ     ญา ตีเมา โอะ.
40027035	ตานา กูญา กาจิก เยซู     เดะ กายู ปลีตัก ดัฮ_กูญา อาเมด กาเยด บาฌู นะ เยซู มาแรฮ     ปาคัจ ยิบละ ปาฮาฆิ.
40027036	กะฆีเตอ     กูญา ดูโดะ ตูงู เยซู     โซะ อีตู.
40027037	เดะ ฮูโฌก กายู ปลีตัก อาตัซ ปาลา นะ เยซู เตอ     กูญา บอฮ ปาปัด_นู อาดา ฆาแรฮ ปาซัน นู ญา กือนา อาดู     จะ     "อีนี เลอ เยซู_ราฌา นะ ลูมอฮ ยิว."
40027038	กูญา บาวา อูรัก ปือญามุน ดูวา อูรัก มาแรฮ     กาจิก กูญา เดะ กายู ปลีตัก_บือซามา ฌางัน เยซู ฌูฆา     โซะ กานัน ซา     โซะ กีรี ซา.
40027039	โกะ ซือมียา นู บือฌาลัด ปี มาแรฮ เตอ     กูญา อีลิก ปาลา     อาฆัฮ-ฆือละ_กูญา มือเลา ตะอารัฮ อูจะ กะ เยซู
40027040	จะ "เกา เลอ     นู นะ ปรูโตฮ บาลัย นะ ตูฮัด_นะ บูวัจ ปาเระ เดะ ตีฆา อารี เตอ     ตูโลก ญาวา ตะอาซิก บรี ลือปัซ เลอ.ดัฮ เกา ฌาดี นานะ นะ ตูฮัด เดะ อาตัซ เตอ_กือนา ตูโรด มาแรฮ เดะ กายู ปลีตัก เลอ." กูญา จะ.
40027041	กะฆีเตอ ฌูฆา     ลูมอฮ ซามี ซัยํ-บือซัยํ_ฌางัน โกะ ซือมียา อาฌัยํ ลาฆู ปือมือซัด นะ ตูฮัด ฌางัน โกะ อูรัก ตูฮา เตอ_กูญา อาฆัฮ-ฆือละ กะ เยซู     มือเลา จะ
40027042	"ซือมียา อาซิก     ญา บือเลฮ ตูโลก บรี ลือปัซ ดัฮ_ตาปี ญาวา นะ ญา ตะอาซิก เตอ     ญา นะ ตูโลก เตด บือเลฮ เลอ.ญา ฌาดี ราฌา นะ ลูมอฮ อิซราเอน นอ_บรี ญา ตูโรด มาแรฮ เดะ กายู ปลีตัก เดะ วะตู อีนี     ลีฮัจ_บีดา กีตา นะ บือเลฮ ปือจายา กะ ญา ฌูฆา เลอ.
40027043	ญา บือเลฮ ปือจายา กะ ตูฮัด เดะ อาตัซ เลอ. กะ ตูฮัด เดะ อาตัซ ซูกา กะ ญา_บรี ตูฮัด ตูโลก ญา     เดะ วะตู อีนี เลอ. กรานา ญา บือเลฮ มือเลา จะ_นู ญา ฌาดี นานะ นะ ตูฮัด เดะ อาตัซ ดัฮ." กูญา จะ.
40027044	โกะ ปือญามุน นู กือนา กาจิก บือซามา ฌางัน เยซู เตอ     กูญา โปด_บือเลฮ มือเลา มือฌัฮ อูจะ กะ ญา ฌูฆา.
40027045	กะฆีเตอ     ตะเดะ ตืองัฮ อารี     นังฆรี ซือมูฮา ฮาบิฮ กือลับ_ตือดะ รอจ กะ ปูโกยํ ตีฆา.
40027046	วะตู ฆามะ ปูโกยํ ตีฆา บือเลฮ     เยซู บือซูระ     ซูวารา บูริ จะ     "เอลี_เอลี     ลามา ซะบักทานี" ฌาดี-จะ "โอ ตูฮัด นะ กู     โอ ตูฮัด นะ กู     บูวัจ นามา     เกา ตีงัน กู บูวัก ดัฮ?"
40027047	อาดา ซือมียา ซือตืองัฮ     นู บือดีรี ดาปิก โซะ อีตู เตอ     กูญา มือเลา จะ_"ซือมียา อีนี ญา บลาโลก เอลียา."
40027048	ดัดดัด     ซือมียา ซืออูรัก เดะ ลูมอฮ กูญา     ญา บลารี ปี_อาเมด ฆาบุซ ลือมัฮ มาแรฮ     จือลุ อาระ อางุน มาซับ     ซือและ เดะ ฮูโฌก กายู รีโยก_บรี กะ เยซู โอะ.
40027049	ตาปี ลูมอฮ ซือมียา อาซิก มือเลา จะ     "นาตี ดูลู เลอ. บรี กีตา ลีฮัจ จะ_เอลียา นะ มาแรฮ ตูโลก ญา บรี ลือปัซ เฆอ เตด?"
40027050	ตาปี เยซู เตอ     ญา บือซูระ ปูลัก     ซูวารา บูริ     มาตี ปี ดัฮ.
40027051	ลีฮัจ เลอ     กาเยด กือตัก เดะ บาลัย นะ ตูฮัด ญา ปูตุซ ตือกรัจ ดูวา_ตะเดะ โซะ อาตัซ     รอจ กะ โซะ บาวัฮ. ตานัฮ บรีเงาะ_บาตู กือโตน บือซัยํ ซือตืองัฮ ปือจัฮ-บือลัฮ ดัฮ.
40027052	ฆูฮา ตานัม บาดัด ซือตืองัฮ กือนา บูกา ดัฮ. บาดัด นะ โกะ ซือมียา นะ ตูฮัด_บาญะ อูรัก     นู มือนีงัน ปี ดัฮ เตอ     กูญา ฮีโดะ ปาเระ เดะ มาตี.
40027053	กาลา เยซู ฮีโดะ ปาเระ เดะ มาตี ดัฮ     กูญา อีตู ตรือเบะ มาแรฮ เดะ ฆูฮา_มาโซะ ปี กะ ดาลับ นังฆรี เยรูซาเลม     นู บาฌิ บือซรี     ปี ปลีฮัจ กะ ซือมียา     บาญะ อูรัก.
40027054	โซะ กือปาลา ตาฮัน     ฌางัน โกะ ซือมียา นู อาดา บือซามา     ตูงู เยซู เตอ_ตานา กูญา ลีฮัจ นู ตานัฮ บรีเงาะ     บือฆารี ลาฆู อาซิก นู บือฌาดี ดัฮ เตอ_กูญา ปาคัจ ตือกือฌุจ ตาโกจ โตระ     มือเลา จะ     "ซูโงฮ เลอ_ซือมียา อีนี ฌาดี นานะ นะ ตูฮัด บือซัยํ เดะ อาตัซ เลอ."
40027055	อาดา นีบีนี บาญะ อูรัก ฌูฆา     นู นาตี ลีฮัจ ฌาโวฮ ดีกิ.โกะ นีบีนี อีตู บือเลฮ ตูโรจ กะ เยซู     ดาตัก เดะ นังฆรี ฆาลิลี     บือกรือฌา ตูโลก ญา.
40027056	เดะ ลูมอฮ อีตู     อาดา มารียา     ซือมียา ตูโปะ มักดาลา เตอ     อาดา มารียา_มะ เดะ ยากอบ ฌางัน โยเซ เตอ     อาดา บีนี นะ เซเบดี ฌูฆา.
40027057	วะตู ปะฮึญา อารี อีตู     อาดา อูรัก กายา มาแรฮ     ฌาดี ซือมียา ตูโปะ อาริมาเทีย_ปือนามา จะ โยเซบ     นู ฌาดี มูเระ นะ เยซู ฌูฆา เตอ
40027058	ญา มาโซะ ปี รอจ กะ ปีลาด     มีตา บาดัด นะ เยซู. ปีลาด ปือซัด โกะ ตาฮัน_บรี กูญา นะ บรี บาดัด อีตู กะ โยเซบ.
40027059	กะฆีเตอ     โยเซบ อาเมด บาดัด นะ เยซู_บูกุซ บาโลจ ฌางัน กาเยด ปูเตฮ นู จรัฮ บาฌิ
40027060	บาวา บือปี บอฮ เดะ ฆูฮา นู บารู นะ ญา     นู ญา ตือโบะ เดะ บูเกะ บาตู ดัฮ.ญา ฆรือลิก บาตู บือซัยํ มาแรฮ     ตูโดก ลูบัก ฆูฮา     ลาลู ญา ปี ดัฮ.
40027061	อาดา มารียา     ซือมียา ตูโปะ มักดาลา     ฌางัน มารียา นู อาซิก ซีงี_กูญา ดูโดะ โซะ อีตู     รือมัก ฌางัน ฆูฮา เตอ.
40027062	จรัฮ ปาฆี อารี อีตู     ลือปัซ เดะ อารี บือซียะ เตอ_โกะ ลูมอฮ ซามี ซัยํ-บือซัยํ     ฌางัน ลูมอฮ ฟาริซี กูญา ปาคัจ ปี ซารี ปีลาด
40027063	มือเลา จะ     "ตูวัด เออ     กามี จับ บือเลฮ จะ     ตานา ซือมียา มือนีปู อีตู_อาดา ฮีโดะ ลาฆี เตอ     ญา บือเลฮ มือเลา จะ     ลือปัซ ตีฆา อารี_ญา นะ ฮีโดะ ปาเระ ปูลัก     ญา จะ.
40027064	กะฆีเตอ     บรี เกา ปือซัด     บรี ตูโดก ฆูฮา นะ ญา บรี กือมัซๆ_ตือดะ รอจ กะ อารี นู ตีฆา เลอ     ตาโกจ-จะ โกะ มูเระ นะ ญา นะ มาแรฮ_จูรี อาเมด บาดัด นะ ญา บือปี     เดะ ตืองัฮ มาลับ     นะ มือเลา ฌางัน ลูมอฮ ซือมียา จะ_'ญา บือเลฮ ฮีโดะ ปาเระ เดะ มาตี ดัฮ.' กะฆีเตอ     ลาฆู มือนีปู โซะ ปือญูดัฮ_นะ ฌาฮัจ ลือเบฮ เดะ โซะ ลามูลา เลอ." กูญา จะ.
40027065	ปีลาด มือเลา ฌางัน กูญา จะ     "บอฮ     บาวา ลูมอฮ ตาฮัน บือปี_ปี ตูงู ฆูฮา บรี กือมัซๆ     บือกะ กาเญา บือเลฮ บูวัจ ตือตู ซูโงฮ เลอ." ญา จะ.
40027066	กะฆีเตอ     กูญา ปี ดัฮ     ตูโดก ปีตู ฆูฮา บรี กือมัซๆ     ตาแปะ มือกรา_ปือนานา นะ ราฌา     บีดา นะ ตาฮู จะ     อาดา ซาปา มาแรฮ อูบัฮ บาตู อีตู.กูญา บรี ลูมอฮ ตาฮัน ตูงู โซะ อีตู เลอ.
40028001	ลือปัซ เดะ อารี บราดู กรือฌา เดะ วะตู บือบีฮัก     เดะ อารี มีงู อีตู เตอ_มารียา     ซือมียา ตูโปะ มักดาลา     ฌางัน มารียา นู อาซิก ซีงี     กูญา บือฌาลัด ปี_นะ ลีฮัจ ฆูฮา นะ เยซู.
40028002	ลีฮัจ เลอ     ตานัฮ ญา บรีเงาะ บือซัยํ ซูโงฮ ดัฮ.อาดา ฮูลู-บาลัก นะ ตูฮัด ซืออูรัก     ญา ตูโรด มาแรฮ ดาตัก เดะ โซะ ลาแงะ_ญา ฆรือลิก บาตู บือซัยํ อีตู     บรี ตรือเบะ เดะ ลูบัก ฆูฮา_ญา ดูโดะ เดะ อาตัซ บาตู อีตู เลอ.
40028003	ญา ปลีฮัจ บือซายา ซูโงฮ     ซือรูปา บือกะ กีลัจ. กาเยด บาฌู นะ ญา ปูเตฮ_ซือรูปา บือกะ ซายา กือมูวัง.
40028004	โกะ ตาฮัน นู ตูงู อีตู     กูญา ตาโกจ เดะ ญา     ยู ญาวา กือตัยํ     กูญา รือบัฮ ตือฆูแลก_ซือรูปา ซือมียา นู มาตี ดัฮ.
40028005	ตาปี ฮูลู-บาลัก ญา มือเลา ฌางัน โกะ นีบีนี อีตู จะ     "ฌางัน นะ ตาโกจ เลอ.กู ตาฮู ดัฮ     จะ     กาเญา มาแรฮ ซารี เยซู     นู กือนา กาจิก เดะ กายู ปลีตัก ดัฮ.
40028006	ญา ฮอย ปัจ อีนี ดัฮ เลอ     ซาเบะ ญา ฮีโดะ ปาเระ เดะ มาตี_บือกะ ญา มือเลา ดัฮ. มาแรฮ ลีฮัจ เลอ     ตือปัจ นู ญา บือเลฮ ตีโนะ เตอ.
40028007	ปี เลอ     จือปัจๆ     มือญาเระ กะ โกะ มูเระ นะ ญา จะ_'ญา ฮีโดะ ปาเระ เดะ มาตี ดัฮ. ลีฮัจ เลอ     ญา นะ ปี กะ นังฆรี ฆาลิลี_ดูลู เดะ กาเญา. เปะ อีตู เลอ     กาเญา นะ ลีฮัจ บือฆารี ญา.' ลีฮัจ เลอ_กู บือเลฮ มือญาเระ ลาฆู อีนี กะ กาเญา ดัฮ." ญา จะ.
40028008	กะฆีเตอ     โกะ นีบีนี อีตู ตรือเบะ ปี จือปัจๆ ดัฮ. กูญา โปด     อาดา ลาฆู ตาโกจ_อาดา ลาฆู บือซูกา-ฮาตี ซูโงฮ ฌูฆา เลอ. กูญา บลารี ปี     นะ มือญาเระ ลาฆู อีนี_กะ โกะ มูเระ นะ เยซู.
40028009	ลีฮัจ เลอ     เยซู เตอ     ญา มาแรฮ ดาปัจ กูญา     มือเลา จะ     "ซือลามัจ เลอ."กูญา มาแรฮ รอจ กะ ญา     ปือฆัก กากี นะ ญา     ตือมะ มือญือมัฮ กะ ญา.
40028010	เยซู มือเลา ฌางัน กูญา จะ     "ฌางัน นะ ตาโกจ เลอ. ปี เลอ_มือญาเระ กะ ลูมอฮ อาดี-บราดี นะ กู จะ     บรี กูญา นะ ปี กะ นังฆรี ฆาลิลี เลอ.โซะ อีตู เลอ     กูญา นะ ลีฮัจ บือฆารี กู." ญา จะ.
40028011	ตานา โกะ นีบีนี ตืองัฮ ปี เตอ     โกะ ตาฮัน นู ตูงู เดะ ฆูฮา ซือตืองัฮ_กูญา บาลิ ปี กะ นังฆรี     มือญาเระ กะ ลูมอฮ ซามี ซัยํ-บือซัยํ_ลาฆู ซือมูฮา นู ฌาดี ดัฮ.
40028012	ลูมอฮ ซามี ซัยํ-บือซัยํ บือมุน บือกีรา     ฌางัน โกะ ลูมอฮ อูรัก ตูฮา.กะฆีเตอ     กูญา บรี ดูเวะ บาญะ     กะ โกะ ตาฮัน อีตู
40028013	มือเลา ฌางัน กูญา จะ     "กาเญา กือนา มือเลา ฌางัน ลูมอฮ ซือมียา นู บาญะ จะ_ตานา กามี ตีโนะ ลีนา ดัฮ     โกะ มูเระ นะ ญา มาแรฮ ตืองัฮ มาลับ_จูรี อาเมด บาดัด นะ เยซู บือปี เตอ.'
40028014	กะ ฮูลู-บาลัก นะ ราฌา ดืองัยํ ลาฆู อีนี ดัฮ     กามี นะ ปี มือเลา ฌางัน ญา_อูฆัย ลาฆู นะ กาเญา     บรี กาเญา เตด กือนา ฮูโกบ เลอ."
40028015	โซะ ตาฮัน อีตู     กูญา ซาโมจ ดูเวะ ดัฮ_ปี บูวัจ ตูโรจ บือกะ ลูมอฮ ซามี ซัยํ-บือซัยํ ปือซัด ดัฮ. กะฆีเตอ     ลาฆู อีนี กือจัย ปี ราตา_เดะ ตืองัฮ ลูมอฮ ยิว ดัฮ     ตือดะ รอจ กะ อารี อีนี เลอ.
40028016	กะฆีเตอ     โกะ มูเระ ซือบือลัซ อูรัก อีตู     กูญา ปี กะ นังฆรี ฆาลิลี_รอจ กะ บูเกะ นู เยซู จาเระ กะ กูญา ดัฮ.
40028017	ตานา กูญา ดาปัจ เยซู ดัฮ     กูญา ตือมะ มือญือมัฮ กะ ญา_ตาปี ซือมียา ซือตืองัฮ บือฮีมัจ     เตด ตือตู-ฮาตี เลอ.
40028018	เยซู มาแรฮ มือเลา ฌางัน กูญา จะ     "ลาฆู ปือมือฆัฮ ซือมูฮา เดะ ลาแงะ_เดะ ดือนียา เตอ     ตูฮัด บือซัยํ เดะ อาตัซ     ซรัฮ บรี กะ กู ดัฮ เลอ.
40028019	กะฆีเตอ     กาเญา กือนา ปี     กะ ราตา บักซา_บูวัจ บรี กูญา ฌาดี มูเระ นะ กู เลอ     บรี กูญา ซาโมจ ลาฆู ซือลับ เดะ อาเย_เดะ นามา นะ ตูฮัด เตอ     ฌาดี-จะ     นามา นะ อาโปก     ฌางัน นานะ นะ ตูฮัด_ฌางัน ซือมืองัจ นะ ตูฮัด เลอ.
40028020	กือนา อาฌัยํ กูญา     บรี บูวัจ ตูโรจ     ลาฆู นู กู ปือซัด ดัฮ     ซือมูฮา.ลีฮัจ เลอ     กู นะ ดูโดะ บือซามา ฌางัน กาเญา     ซือลาลู_ตือดะ ฮาดัจ อีนี นะ ฮาบิฮ ดัฮ เลอ." เยซู ญา จะ.
41001001	นี เลอ     บรีตา นู บาฌิ     ปาซัน นะ เยซู คริด. ญา เตอ     นานะ นะ ตูฮัด บือซัยํ เดะ อาตัซ.
41001002	ลาฆู อีนี ฮึนตะ     บือกะ ลาฆู นะ อิซายา     ซือมียา ตูโดฮ ลาฆู นะ ตูฮัด เตอ. ญา ฆาแรฮ ดัฮ จะ " 'ลีฮัจ เลอ     กู ซูรโฮ ปือญูโรฮ นะ กู     บรี ญา ปี โซะ ฮึลด เกา ญา เลอ     นะ ซียะ ฌาลัด นะ เกา ดูลู เลอ.'     ตูฮัด เดะ อาตัซ ญา จะ."
41001003	"อาดา ซูวารา ซือมียา บือซูระ     เดะ ปาดัก ตานัฮ ตูโฮยํ นู ลือฆา จะ 'กือนา ซียา ฌาลัด บรี ซุจ     บีดา ตูฮัด นะ มาแรฮ เลอ กือนา บือกรือฌา ฌาลัด นะ ญา     บรี รือมัก ปี เลอ.'     ญา จะ."
41001004	กะฆีเตอ     โยฮัน เตอ     ญา มาแรฮ เดะ ปาดัก ตานัฮ ตูโฮยํ นู ลือฆา     ญา บรี โกะ ซือมียา ซาโมจ ลาฆู ซือลับ เดะ อาเย. ญา มือญาเระ จะ     "กาเญา ซือมูฮา     บราเลฮ-ฮาตี     ซาโมจ ลาฆู ซือลับ เดะ อาเย เลอ. กะฆีเตอ     ตูฮัด นะ อาเกะ ดูซา นะ กาเญา."     ญา จะ.
41001005	กะฆีเตอ     ซือมียา เดะ ราตา นังฆรี ยูเดีย     ฌางัน ซือมียา เดะ นังฆรี เยรูซาเลม เตอ     กูญา ซือมูฮา     ปาคัจ ตรือเบะ ปี ซารี โยฮัน. กูญา ซาโงะ ลาฆู ดูซา นะ กูญา. กะฆีเตอ โยฮัน บูวัจ บรี กูญา ซาโมจ     ลาฆู ซือลับ เดะ อาเย     เดะ ซูงัย จอแดน.
41001006	โยฮัน เตอ     ญา ปือแญะ กาเยด     บูวัจ ฌางัน บูลู อูตัยํ     อาดา กูเละ บือนาตัก ฌาดี ตาลี ปีงัก นะ ญา. ญา บียาซา มากัด โกะ บลาลัก     ฌางัน อาเย มีซัด มาทู.
41001007	ญา มือญาเระ จะ     "อาดา ซือมียา ซืออูรัก นู มือฆัฮ ลือเบฮ เดะ กู     ญา นะ มาแรฮ เดะ บลากัก กู. ตาลี ปะตาปะ นะ ญา โปด     กู เตด บือฆูนา นะ ตือมะ อูฆัย เลอ.
41001008	กู บรี กาเญา ซือลับ เดะ อาเย เตอ     ตาปี ซือมียา อีตู เลอ     ญา นะ บรี กาเญา     ซือลับ เดะ ซือมืองัจ นะ ตูฮัด."     ญา จะ.
41001009	วะตู อีตู     เยซู มาแรฮ     ดาตัก เดะ ตูโปะ นาซาเรด     เดะ โซะ นังฆรี ฆาลิลี. ญา ซาโมจ ลาฆู ซือลับ เดะ อาเย     เดะ ซูงัย จอแดน     นู โยฮัน บูวัจ บรี.
41001010	ตานา เยซู ญาแญะ เดะ อาเย ดัฮ     ดัดดัด อีตู     ญา ลีฮัจ จะ     ลาแงะ ตือบูกา ดัฮ. อาดา ซือมืองัจ นะ ตูฮัด     ซือรูปา บูโรก ปาตี     ญา ตูโรด มาแรฮ เดะ อาตัซ ญา.
41001011	อาดา ซูวารา มาแรฮ     ดาตัก เดะ โซะ ลาแงะ     นู จะ     "เกา เลอ     ฌาดี นานะ นะ กู     นู กู ซายัก. กู ซูกา-ฮาตี กะ เกา บาญะ เลอ."
41001012	ดัดดัด อีตู     ซือมืองัจ นะ ตูฮัด บูวัจ บรี เยซู มาโซะ ปี     กะ ปาดัก ตานัฮ ตูโฮยํ นู ลือฆา.
41001013	เยซู อาดา ดูโดะ ตือปัจ อีตู     ปัจ-ปูโลฮ อารี. กือปาลา ฮาตู ซีตัด ญา มาแรฮ บาอาฌะ ญา     บรี บูวัจ ซาลัฮ. เปะ อีตู อาดา บือนาตัก ฮูตัด ฌูฆา. อาดา ฮูลู-บาลัก นะ ตูฮัด     มาแรฮ บือบือลา ญา.
41001014	ลือปัซ เดะ โยฮัน กือนา กานัก เดะ ปือฌารา ดัฮ     เยซู เตอ     ญา มาแรฮ กะ นังฆรี ฆาลิลี. ญา บรี ตาฮู บรีตา นู บาฌิ นะ ตูฮัด.
41001015	ญา มือเล จะ     "วะตู นู บาฌิ     ญา มาแรฮ ปือนอฮ ดัฮ. ตูฮัด เดะ อาตัซ     ญา มาแรฮ ฌาดี ราฌา     นะ บือบือลา อูมัจ-ซือมียา ดัฮ. กาเญา กือนา บราเลฮ-ฮาตี บารู     ปือจายา กะ บรีตา นู บาฌิ อีนี เลอ."     ญา จะ.
41001016	เยซู ญา บือฌาลัด ปี     เดะ บีดิก ลาโวจ ฆาลิลี. ญา ลีฮัจ บือฆารี ซือมียา ดูวา อูรัก     จะ ซีโมน     ฌางัน อันดรู     อาดี เดะ ญา. กูญา ตืองัฮ มือญาลา เดะ ลาโวจ     ซาเบะ กูญา ฌาดี ซือมียา รีฆะ อีกัด.
41001017	เยซู มือเลา กะ กูญา จะ     "มาแรฮ ตูโรจ กะ กู เลอ. กู นะ บูวัจ บรี กาเญา ฌาดี     ซือมียา รีฆะ ซือมียา."
41001018	ดัดดัด อีตู     กูญา ตีงัน ฌาลา นะ กูญา บูวัก     ตูโรต ปี กะ เยซู ดัฮ.
41001019	กะฆีเตอ     เยซู ญา บือฌาลัด ปี ดีกิ     ญา ลีฮัจ บือฆารี ยากอบ     นานะ นะ เซเบดี     ฌางัน โยฮัน     อาดี เดะ ญา. กูญา ตืองัฮ บูโบน โกะ ปูกัจ     เดะ ปราฮู นะ กูญา.
41001020	ดัดดัด อีตู     เยซู เตอ     ญา ปาเงน ดูวา อูรัก อีตู. กะฆีเตอ     กูญา ตีงัน เซเบดี     ปะ เดะ กูญา     นู อาดา เดะ ปราฮู     บือซามา ฌางัน โกะ อานะ กูลี. กูญา ดูวา บราดี     ตูโรจ กะ เยซู ปี ดัฮ.
41001021	กะฆีเตอ     เยซู ฌางัน โกะ มูเระ นะ ญา     ฌาลัด ปี     กะ ตูโปะ คาเปอนาอุม. บารู     เดะ อารี บราดู กรือฌา     เยซู เตอ     ญา มาโซะ ปี เดะ รูมัฮ บือมุน     ปี อาฌัยํ ลูมอฮ ซือมียา.
41001022	โกะ ซือมียา นู ดืองัยํ เตอ     กูญา ปือและ-ฮาตี ซูโงฮ นู ญา อาฌัยํ กะฆีเตอ     ซาเบะ-จะ     เยซู อาฌัยํ กูญา     บือกะ ซือมียา นู อาดา มือฆัฮ เลอ     ฮอย เตด ซือรูปา โกะ ซือมียา อาฌัยํ ลาฆู ปือมือซัด นะ ตูฮัด.
41001023	ดัดดัด อีตู     เดะ รูมัฮ บือมุน นะ กูญา     อาดา ซือมียา ซืออูรัก     นู กือนา ฮาตู ตะอารัฮ มาโซะ ราโซะ เดะ ญาวา นะ ญา ดัฮ. ซือมียา อีตู เตอ     ญา บือซูระ จะ
41001024	"เออ เยซู     อูรัก นาซาเรด     เกา มาแรฮ บือฆาโดฮ ลูมอฮ กามี บูวัจ นามา เลอ? เกา มาแรฮ     นะ บูวัจ บรี ลูมอฮ กามี ฌาฮานัม เฆอ? กู ตาฮู จะ     เกา เตอ     ซือมียา นู บืาฌิ บือซรี นะ ตูฮัด บือซัยํ เดะ อาตัซ เลอ."     ญา จะ.
41001025	ตาปี เยซู เตอ     ญา อูจะ บลารัก ฮาตู อีตู จะ     "กือนา ซืองะ บูวัก เลอ. ตรือเบะ เดะ ญาวา ซือมียา อีตู     ปี ญัฮ เลอ."
41001026	ฮาตู นู ตะอารัฮ ซีงี เตอ     ญา บูวัจ ซือมียา อีตู ยู มืองือตัจ. ญา บรือแกว บูริ. กะฆีเตอ     ฮาตู ญา ตรือเบะ เดะ ญาวา นะ ญา     ปี ดัฮ.
41001027	โกะ ซือมียา ซือมูฮา     กูญา ปาคัจ ปือและ-ฮาตี ซูโงฮ     บือตาญา-ตาญา ซามา กูญา จะ     "ลาฆู อีนี ฌาดี กะฮามี เลอ? ซูโงฮ เลอ     ซือมียา อีนี     อาฌัยํ ลาฆู นู บารู. ญา อาฌัยํ ฌางัน ปือมือเลา นู มือฆัฮ. มีเซ-จะ ฮาตู ตะอารัฮ โปด     ซือมียา อีนี ญา ปือซัด     ฮาตู ฆาโดฮ ตูโรจ ปือมือซัด นะ ญา."     กูญา จะ.
41001028	กะฆีเตอ     ลาฆู นะ เยซู กือจัย ปี ราตาๆ     เดะ โซะ นังฆรี ฆาลิลี.
41001029	กะฆีเตอ     เยซู ฌางัน โกะ มูเระ นะ ญา เตอ     กูญา ตรือเบะ ปี     เดะ รูมัฮ บือมุน     ปี มาโซะ เดะ รูมัฮ นะ ซีโมน     ฌางัน อันดรู. ยากอบ ฌางัน โยฮัน ปี ซามา.
41001030	มะ มือตูฮา นะ ซีโมน เตอ     ญา ตีโนะ เตด ซือนัง     ตืองัฮ ฮูวัจ เลอ. ตานา เยซู มาโซะ กะ ดาลับ รูมัฮ     ดัดดัด กูญา บรี ญา ตาฮู     ปาซัน นีบีนี อีตู.
41001031	เยซู เตอ     ญา ปี ปือฆัก ตางัน นีบีนี อีตู     อาปู บือบีกัซ. กะฆีเตอ     ฮูวัจ อีตู ฮอย ดัฮ     ญา ซือนัง บาฌิ เลอ. ญา ตูโลก บือกรือฌา มากัด     บรี กะ กูญา.
41001032	วะตู ปะฮึญา     มาตาอารี นะ ฆูโฆยํ ดัฮ     กูญา ปาคัจ บาวา โกะ ซือมียา เตด ซือนัง ญาวา     ฌางัน โกะ ซือมียา นู อาดา ฮาตู มาโซะ     ราโซะ ดัฮ เตอ     มาแรฮ ซารี เยซู ซือมูฮา.
41001033	ซือมียา ซือตูโปะ     กูญา ปาคัจ มาแรฮ     ปือนอฮ เดะ ลามัน รูมัฮ อีตู.
41001034	เยซู เตอ     ญา บือบือลา ซือมียา เตด ซือนัง ญาวา อาดา ปือญาเกะ แนฮ-ฌือแนฮ     บาญะ อูรัก. ญา โปรฮ โกะ ฮาตู บาญะ     บรี ตรือเบะ ปี ฮาบิฮ ดัฮ. ญา บลารัก ฮาตู     ตีเมา บรี มือเลา นามา โปด     ซาเบะ ฮาตู อีตู เตอ     กูญา กราลา เยซู.
41001035	โซะ มูกัยํ     วะตู กือลับ ลาฆีฝ เยซู บีกัซ ตรือเบะ ปี     กะ ตือปัจ ฮอย ซือมียา. เปะ อีตู     ญา บือซาโวจ กะ ตูฮัด.
41001036	กะฆีเตอ     ซีโมน ฌางัน กาวัด นะ ญา เตอ     กูญา ตรือเบะ ปี ตูโรจ กะ เยซู.
41001037	ตือปัจ อีตู     กูญา มือเลา ฌางัน ญา จะ     "ซือมียา ซือมูฮา ปาคัจ มียา เกา."
41001038	ตาปี เยซู มือเลา ฌางัน กูญา จะ     "โฌฮ     บรี กีตา ปี กะ ตูโปะ อาซิก ปูลัก     บีดา นะ มือญาเระ ลาฆู นะ ตูฮัด     เปะ อีตู ฌูฆา. กรานา กู มาแรฮ ดัฮ     นะ บูวัจ กะฆีเตอ เลอ."
41001039	กะฆีเตอ     เยซู บือฌาลัด ปี     เดะ นังฆรี ฆาลิลี ราตาๆ     มือญาเระ ลาฆู นะ ตูฮัด     เดะ โกะ รูมัฮ บือมุน นะ กูญา. โกะ ฮาตู โปด     ญา โปรฮ บรี ตรือเบะ เดะ ซือมียา.
41001040	อาดา ซือมียา ปือญาเกะ ปูรู ซืออูรั     ญา มาแรฮ ซารี เยซู. ญา ตูกู ลูโตจ     มีตา เดะ เยซู จะ     "กะ เกา อาดา ฮาตี นะ บือบือลา กู     กะฆีเตอ นะ บูวัจ บรี กู ซือนัง บือเลฮ เลอ.
41001041	กะฆีเตอ     เยซู ตือจีฮัด กะ ซือมียา อีตู     ญา อาเงา ตางัน     ปือเตาะ เดะ ญาวา นะ ญา     มือเลา จะ     "กู อาดา ฮาตี นะ บือบือลา เกา. บรี เกา ซือนัง บาฌิ เลอ."
41001042	ดัดดัด อีตู     ปือญาเกะ ปูรู ฮอย ฮาบิฮ ดัฮ     เดะ ญาวา นะ ญา     ซือนัง บาฌิิ ดัฮ เลอ.
41001043	กะฆีเตอ     เยซู ซูโรฮ ซือมียา อีตู ปี ดัดดัด. ญา บลารัก กะ ญา กือมัซๆ
41001044	มือเลา จะ     "ฌางัน จาเระ ลาฆู อีนี     กะ ซือมียา ดีฮา โปด. ตาปี ปี เลอ     มียา ซามี     บรี ญา ลีฮัจ จะ     เกา ลือฆา ดัฮ. มือนืองะ บารัก มือญือมัฮ บรี กะ ตูฮัด เลอ     บือกะ มูซา ปือซัด ดัฮ เตอ     บีดา นะ บรี ราตา ซือมียา ตาฮู จะ     เกา ซือนัง บาฌิ ดัฮ."     เยซู ญา จะ.
41001045	ตาปี ซือมียา อีตู     ตรือเบะ ปี มือญาเระ ลาฆู อีตู ราตาๆ     บูวัจ บรี บรีตา นะ เยซู กือจัย ปี ราตา เลอ. กะฆีเตอ เยซู     นะ มาโซะ ปี โซะ ตูโปะ นู ดีฮา     เตด บือเลฮ     ตาปี ญา กือนา ดูโดะ     เดะ ลูวัยํ ตูโปะ     เดะ ตือปัจ ฮอย ซือมียา. เปะ อีตู     อาดา ซือมียา ดาตัก เดะ ราตา ตือปัจ     มาแรฮ ซารี ญา.
41002001	ลือปัซ บาญะ อารี ดัฮ     เยซู มาโซะ     กะ ตูโปะ คาเปอนาอุม ปูลัก. อาดา ซือมียา ดืองัยํ จะ     เยซู อาดา เดะ รูมัฮ.
41002002	กะฆีเตอ     โกะ ซือมียา ปาคัจ มาแรฮ บือมุน บือซามา     บาญะ อูรัก     ยู เดะ ดาลับ รูมัฮ     ฮอย ตือปัจ นะ มาโซะ. โซะ ปีตู รูมัฮ โปด     กรือจัจ ฮาบิฮ. กะฆีเตอ     เยซู มือญาเระ ปือมือเลา นะ ตูฮัด     บรี กูญา มือนีงัย.
41002003	อาดา ซือมียา     ปัจ อูรัก     อูโซก ซือมียา ฮอย อูรัจ มาแรฮ.
41002004	ตาปี กูญา มาโซะ บรี รอจ กะ ญาวา นะ เยซู     เตด บือเลฮ ดัฮ     กรานา โกะ ซือมียา บาญะ ตือลาลู. กะฆีเตอ     กูญา บูกา กือมูโบก รูมัฮ     เดะ อาตัซ ตือปัจ เยซู ดูโดะ. ตือบูกา ดัฮ     กูญา ปลือปัซ ลือปัจ นะ อูรัก ฮอย อูรัจ อีตู     บือตูโรด ปี กะ บาวัฮ.
41002005	ตานา เยซู ลีฮัจ     นู กูญา ปือจายา กะฆีเตอ     ญา มือเลา กะ ซือมียา ฮอย อูรัจ จะ     "เกา เออ     ดูซา นะ เกา     กือนา อาเกะ บรี ดัฮ."
41002006	ตาปี เปะ อีตู     อาดา โกะ ซือมียา อาฌัยํ ลาฆู ปือมือซัด นะ ตูฮัด ซือตืองัฮ. กูญา อีตู ดูโดะ     อีงัจ เดะ ฮาตี จะ
41002007	"เอะ     บูวัจ นามา ปะ     ซือมียา อีนี มือเลา กะฆีนี?     อีนี ฌาดี ลาฆู มือเลา ตะอารัฮ กะ ตูฮัด เดะ อาตัซ. ฮอย ซือมียา ดีฮา     นะ อาเกะ ดูซา บือเลฮ. ซา ตูฮัด บือซัยํ เดะ อาตัซ เลอ     นู นะ อาเกะ บือเลฮ." กูญา จะ.
41002008	ดัดดัด อีตู     เยซู เตอ     ญา ตาฮู เดะ ฮาตี จะ     กูญา อีตู อีงัจ ตาญา กะฆีนี. กะฆีเตอ     ญา มือเลา กะ กูญา จะ     "บูวัจ นามา เลอ     กาเญา บรีงัจ เดะ ฮาตี กะฆีนี?
41002009	นู ดีฮา มือเลา ซือนัง ลาฆี? นะ มือเลา กะ ซือมียา ฮอย อูรัจ จะ     'ดูซา นะ เกา     กือนา อาเกะ ดัฮ'     เฆอ-จะ     'บีกัซ เลอ     อาเกะ บาวา ลือปัจ นะ เกา     บือฌาลัด ปี เลอ.' นู ดีฮา ซือนัง ลาฆี?
41002010	ตาปี กู นะ บรี กาเญา ตาฮู จะ     นานะ นะ อูมัจ-ซือมียา อาดา มือฆัฮ     นู นะ อาเกะ ดูซา นะ ซือมียา เดะ ดือนียา บือเลฮ." ญา จะ. กะฆีเตอ     เยซู มือเลา กะ ซือมียา ฮอย อูรัจ จะ
41002011	"กู ซูโรฮ เกา จะ     บีกัซ เลอ. อาเกะ บาวา ลือปัจ นะ เกา     บาลิ ปี กะ รูมัฮ เลอ." ญา จะ.
41002012	ดัดดัด อีตู     ซือมียา ฮอย อูรัจ     ญา บีกัซ ดัฮ. ญา อาเกะ บาวา ลือปัจ นะ ญา     ตรือเบะ ปี ดัฮ     โซะ ฮึลด มูคา นะ โกะ ซือมียา ซือมูฮา. กะฆีเตอ     กูญา ซือมูฮา ปือและ-ฮาตี ซูโงฮ     มือโอจ กะ ตูฮัด เดะ อาตัซ     มือเลา จะ     "ลาฆู กะฆีนี เลอ     กีตา เตด ดือละ ลีฮัจ ดูลู."
41002013	เยซู เตอ     ญา ตรือเบะ ปี ปูลัก     บือฌาลัด เดะ บีดิก ลาโวจ. อาดา โกะ ลูมอฮ ซือมียา บาญะ     กูญา ปาคัจ มาแรฮ ซารี ญา. กะฆีเตอ     เยซู เตอ     ญา อาฌัยํ โกะ ซือมียา อีตู.
41002014	ตานา ญา ฌาลัด ลาลู ปี     ญา ลีฮัจ เลวี นานะ นะ อันเฟอัด     ดูโดะ เดะ ตือปัจ ปูงอจ อาเซน. เยซู มือเลา กะ เลวี จะ     "มาแรฮ ตูโรจ กะ กู เลอ." กะฆีเตอ     เลวี ญา บีกัซ     ตูโรจ เยซู ปี ดัฮ.
41002015	ลือปัซ อีตู     เยซู ดูโดะ มากัด     เดะ รูมัฮ นะ เลวี. อาดา ซือมียา มูงอจ อาเซน ฌางัน ซือมียา บือดูซา     บาญะ อูรัก     ดูโดะ มากัด บือซามา ฌางัน เยซู     ฌางัน โกะ มูเระ นะ ญา. ซาเบะ-จะ     อาดา ลูมอฮ ซือมียา กะฆีเตอ บาญะ     นู ตูโรจ กะ เยซู.
41002016	อาดา โกะ ซือมียา อาฌัยํ ลาฆู ปือมือซัด นะ ตูฮัด ซือตืองัฮ     เดะ ลูมอฮ ฟาริซี เตอ     ตานา กูญา ลีฮัจ จะ     เยซู มากัด ฌางัน โกะ ลูมอฮ ซือมียา บือดูซา     ฌางัน ลูมอฮ ซือมียา มูงอจ อาเซน ฌูฆา. กะฆีเตอ     กูญา ตาญา โกะ มูเระ นะ เยซู จะ     "บูวัจ นามา ปะ     ญา มากัด บือซามา     ฌางัน โกะ ลูมอฮ ซือมียา มูงอจ อาเซน     ฌางัน ลูมอฮ ซือมียา บือดูซา ฌูฆา?"
41002017	ตานา เยซู ดืองัยํ กะฆีเตอ     ญา ตีกัฮ กะ กูญา จะ     "ซือมียา นู ซือนัง ญาวา เตอ     ญา เตด ปี มียา บูมอยํ. ตาปี ซือมียา นู ซาเกะ     ญา เลอ     นู นะ มียา บูมอยํ. กู มาแรฮ ดัฮ     บูกัด นะ ปาเงน โกะ ซือมียา บาฌิ-ตือปัจ     ตาปี บีดา นะ ปาเงน โกะ ซือมียา บือดูซา เลอ." ญา จะ.
41002018	ตือกาลา อีตู     ลูมอฮ มูเระ นะ โยฮัน ฌางัน ลูมอฮ ฟาริซี     กูญา ปาคัจ ตูโรจ ลาฆู บือตาฮัด มากัด. กะฆีเตอ     อาดา โกะ ซือมียา มาแรฮ ซารี เยซู     ตาญา จะ     "ลูมอฮ มูเระ นะ โยฮัน     ฌางัน มูเระ นะ ลูมอฮ ฟาริซี     กูญา ตูโรจ ลาฆู บือตาฮัด มากัด. บูวัจ นามา     ลูมอฮ มูเระ นะ เกา     เตด ตูโรจ ลาฆู กะฆีเตอ?"
41002019	เยซู ตีกัฮ กะ กูญา จะ     "กาลา เจาเบา อาดา เดะ ลาฆู มือนีกัฮ เตอ     ลูมอฮ กาวัด นะ ญา     กูญา นะ บือตาฮัด มากัด เฆอ? บูกัด กะฆีเตอ. กาลา เจาเบา อาดา บือซามา ฌางัน กูญา     กูญา นะ เตด บือตาฮัด มากัด เลอ.
41002020	ตาปี อาดา ซืออารี     เจาเบา นะ กือนา ราปัจ เดะ กูญา. อารี อีตู เลอ     กูญา นะ ตูโรจ ลาฆู บือตาฮัด มากัด.
41002021	"ฮอย ซาปา นะ อาเมด กาเยด บารู ซือกรัจ มาแรฮ     ตาโปก เดะ บาฌู นู ตูฮา. กะ บูวัจ กะฆีเตอ     กาเยด นู ตาโปก ดัฮ ซีงี     นะ จีรอจ     นะ ลือปัซ เดะ บาฌู นู ตูฮา     บูวัจ บรี ญา จีแจะ บือตามัฮ ลาฆี.
41002022	"กะฆีเตอ ฌูฆา     ฮอย ซาปา อาเมด อาระ อางุน นู บารู     บอฮ เดะ โทก กูเละ นู ตูฮา     ตาโกจ-จะ     อาระ อางุน อีตู นะ กือมัก     บูวัจ บรี โทก กูเละ บรือโตฮ. กะฆีเตอ     อาระ อางุน นะ ลือแงะ ฮาบิฮ. โทก กูเละ โปด     นะ บือนาซา ฌูฆา. ตาปี อาระ อางุน นู บารู เตอ     กือนา บอฮ     เดะ โทก กูเละ นู บารู เลอ." ญา จะ.
41002023	เดะ อารี บราดู กรือฌา ซืออารี     เยซู บือฌาลัด ปี     เดะ ฮูมา ปาดี. วะตู โกะ มูเระ นะ ญา     บือฌาลัด ปี ซามา     กูญา ฮึนตะ นะ ลือกับ ตากัย ปาดี     นะ มากัด.
41002024	กะฆีเตอ     โกะ ลูมอฮ ฟาริซี มือเลา ฌางัน เยซู จะ     "ลีฮัจ เลอ. บูวัจ นามา ลูมอฮ มูเระ นะ เกา     กูญา บูวัจ ลาฆู     นู กือนา บลารัก ดัฮ     ตีเมา บรี บูวัจ เดะ อารี บราดู กรือฌา?"
41002025	กะฆีเตอ     เยซู ตีกัฮ กะ กูญา จะ     "กาเญา เตด ดือละ บาจา เฆอ     ลาฆู นู ราฌา ดาวิด บูวัจ ดัฮ? ตือกาลา อาบียาทา ฌาดี กือปาลา ซามี     ดาวิด เตอ     ฌางัน ลูมอฮ ซือมียา นะ ญา     กูญา ลาปัยํ โกะ ซือบารัก มากัด. กะฆีเตอ     ดาวิด ญา มาโซะ ปี     กะ ดาลับ รูมัฮ มือญือมัฮ ตูฮัด     อาเมด ตือโปก โรตี นู มือนืองะ บรี กะ ตูฮัด ดัฮ     มาแรฮ มากัด. ญา ฮาฆิ บรี กะ ลูมอฮ ซือมียา นะ ญา ฌูฆา. ตาปี ตือโปก โรตี อีตู     ปือมือเลา ฮูโกบ นะ ตูฮัด บลารัก ดัฮ_     ตีเมา บรี ซาปาๆ มากัด. ซา โกะ ลูมอฮ ซามี เลอ     นู นะ บือเลฮ มากัด. " ญา จะ.
41002027	กะฆีเตอ     เยซู มือเลา กะ ลูมอฮ ฟาริซี จะ     "นู ตูฮัด บือฌาดี โกะ อูมัจ-ซือมียา ดัฮ     บูกัด บีดา กูญา นะ ตูโรจ ฮูโกบ อารี บราดู เตอ     ตาปี ญา ตืองะ ฮูโกบ อารี บราดู อีตู     บีดา นะ ตูโลก โกะ อูมัจ-ซือมียา.
41002028	กะฆีเตอ เลอ     กู นู นานะ นะ อูมัจ-ซือมียา อีนี     ฌาดี ตูฮัด เดะ ลาฆู อารี บราดู ฌูฆา." ญา จะ.
41003001	กะฆีเตอ     เยซู มาโซะ ปี ปูลัก     กะ ดาลับ รูมัฮ บือมุน. เปะ อีตู     อาดา ซือมียา ซืออูรัก     นู อาดา ตางัน กาแป.
41003002	อาดา ลูมอฮ ซือมียา     นู ซารี ลาฆู นะ อาดู เยซู เตอ     กูญา นาตี ลีฮัจ จะ     เยซู ญา นะ บือบือลา ซือมียา อีตู     เดะ อารี บราดู กรือฌา เฆอ เตด.
41003003	กะฆีเตอ     เยซู ญา มือเลา กะ ซือมียา ตางัน กาแป จะ     "มาแรฮ บือดีรี โซะ ฮึลด เลอ."
41003004	กะฆีเตอ     เยซู มือเลา กะ ลูมอฮ ซือมียา ซีงี จะ     "ปือมือเลา ฮูโกบ เตอ     นะ บรี ซือมียา บูวัจ ลาฆู นามา     เดะ อารี บราดู กรือฌา? นะ บูวัจ ลาฆู นู บาฌิ     เฆอ-จะ     นะ บูวัจ ลาฆู ฌาฮัจ? นะ ตูโลก ซือมียา บรี ฮีโดะ     เฆอ-จะ     นะ บูนอฮ ซือมียา? นู ดีฮา บาฌิ เลอ?" ตาปี โกะ ลูมอฮ ซือมียา อีตู     ดูโดะ ซืองะ     เตด มือเลา นามา โปด.
41003005	กะฆีเตอ     เยซู ตีญูง กือลีลิก     ลีฮัจ โกะ ซือมียา อีตู     ญา รีเซา-ฮาตี     บราซา ซูซัฮ-ฮาตี โตระ     นู กูญา ฮาตี กรัซ กะฆีเตอ. ญา มือเลา กะ ซือมียา ตางัน กาแป อีตู จะ     "ลือฌัก ตางัน นะ เกา เลอ." กะฆีเตอ     ซือมียา อีตู ญา ลือฌัก ตางัน ดัฮ. ตางัน อีตู โปด     ลือฆา บาฌิ ดัฮ.
41003006	ดัดดัด อีตู     ลูมอฮ ฟาริซี กูญา ตรือเบะ ปี     บือกีรา บือซามา ฌางัน โกะ ลูมอฮ นู ตูโรจ ราฌา เฮโรด จะ     นะ บูวัจ กะฮามี     บีดา นะ บือเลฮ บูนอฮ เยซู.
41003007	ตาปี เยซู     ฌางัน โกะ ลูมอฮ มูเระ นะ ญา เตอ     กูญา ตรือเบะ ปี     เดะ ตูโปะ อีตู     ปี กะ บีดิก ลาโวจ ฆาลิลี. อาดา ซือมียา บาญะ     ตูโรจ เยซู ปี ฌูฆา. อาดา ซือมียา ดาตัก เดะ นังฆรี ฆาลิลี เตอ     ซือมียา เดะ นังฆรี ยูเดีย
41003008	นังฆรี เยรูซาเลม     นังฆรี อีดูเมีย เตอ     ซือมียา เดะ นังฆรี นู โซะ ซรือบัก ซูงัย จอแดน     ฌางัน ซือมียา เดะ โกะ ตูโปะ ดาปิก นังฆรี ทัยระ     ฌางัน นังฆรี ซัยดอน เตอ     โกะ ซือมียา บาญะ อีตู     กูญา ดืองัยํ ดัฮ จะ     เยซู บูวัจ กะฮามี ดัฮ. กะฆีเตอ     กูญา มาแรฮ ซารี ญา.
41003009	กะฆีเตอ     เยซู มือเลา ฌางัน โกะ มูเระ นะ ญา     บรี กูญา ซียะ ปราฮู ซือบูวัฮ     ตาโกจ-จะ     โกะ ซือมียา นู บาญะ อีตู     นะ ปือแปะ ญา ยู กรือจัจ.
41003010	อาดา บาญะ ซือมียา นู เยซู บือบือลา     บรี ซือนัง บาฌิ ซือมูฮา ดัฮ. กะฆีเตอ     ซือมียา ปือญาเกะ     บาญะ อูรัก เตอ     มาแรฮ ซารี เยซู     ยู กรือจัจ     บีดา นะ กือนา ญาวา นะ ญา.
41003011	โซะ โกะ ฮาตู ตะอารัฮ     นู ดูโดะ เดะ ญาวา โกะ ซือมียา เตอ     ตานา กูญา ลีฮัจ เยซู ดัฮ     กูญา มือนูโนะ มือญือมัฮ โซะ ฮึลด ญา     บือซูระ จะ     "เกา เลอ     นานะ นะ ตูฮัด เดะ อาตัซ เลอ."
41003012	ตาปี เยซู บลารัก ลูมอฮ ฮาตู อีตู กือมัซๆ     ตีเมา บรี มือญาเระ ลาฆู นะ ญา     กะ ซาปา โปด.
41003013	กะฆีเตอ     เยซู ปี ญาแญะ กะ อาตัซ บูเกะ. ญา บลาโลก ซือมียา นู ญา ปีเลฮ ดัฮ     กะฆีเตอ กูญา อีตู ปาคัจ มาแรฮ ดาปัจ ญา.
41003014	อาดา ดูวา-บือลัซ อูรัก เตอ     เยซู ตืองะ ดัฮ     นะ บรี กูญา ดูโดะ บือซามา ฌางัน ญา     นะ ซูโรฮ กูญา ปี มือญาเระ ลาฆู นะ ญา
41003015	นะ บรี กูญา มือฆัฮ     บือเลฮ โปรฮ โกะ ฮาตู     บรี ตรือเบะ เดะ ญาวา นะ ซือมียา.
41003016	ดูวา-บือลัซ อูรัก อีตู     อาดา กะฆีนี. อาดา ซีโมน     นู เยซู บรี ปือนามา จะ     เปโตร เตอ.
41003017	อาดา ยากอบ     นานะ นะ เซเบดี     ฌางัน โยฮัน     อาดี เดะ ญา เตอ. เยซู บรี กูญา ดูวา อูรัก ปือนามา จะ     โบอานือเฆ     ฌาดี-จะ     ซือมียา นู ซือรูปา ฆูโตยํ เตอ.
41003018	อาดา อันดรู     ฟีลิบ     บาโทโลมัย     มัดทัย     โทมัด เตอ. อาดา ยากอบ     นานะ นะ อันเฟอัด เตอ. อาดา ทาดัย     อาดา ซีโมน     ซือมียา นังฆรี คานาอัน เตอ.
41003019	อาดา ฌูฆา     ยูดา อิดคารีโยด     นู บูวัจ กือบลากัก กะ เยซู เตอ. ลูมอฮ อีนี ซือมูฮา เตอ     เยซู ตืองะ ฌาดี ปือญูโรฮ นะ ญา.
41003020	กะฆีเตอ     เยซู ปี มาโซะ กะ รูมัฮ     ซือรูมัฮ. อาดา ซือมียา บาญะ     ปาคัจ มาแรฮ ซารี ญา     ยู เยซู ฌางัน ลูมอฮ มูเระ นะ ญา     ฮอย วะตู นะ มากัด.
41003021	กาลา ลูมอฮ ดีบราดี นะ เยซู ดืองัยํ ลาฆู อีนี ดัฮ     กูญา ตรือเบะ ปี     นะ ซือกัจ เยซู     ซาเบะ โกะ ซือมียา อาดา มือเลา จะ     ญา ฆีลา ดัฮ.
41003022	อาดา ฌูฆา     โกะ ซือมียา อาฌัยํ ลาฆู ปือมือซัด นะ ตูฮัด นู มาแรฮ เดะ นังฆรี เยรูซาเลม ดัฮ เตอ     กูญา มือเลา จะ     "เยซู กือนา ฌิด เบเอนซือบุน มาโซะ ราโซะ ดัฮ. กรานา ปือมือฆัฮ นะ กือปาลา ฮาตู ซีตัด อีตู เลอ     นู ญา โปรฮ ฮาตู ตรือเบะ บือเลฮ."
41003023	กะฆีเตอ     เยซู บลาโลก ลูมอฮ ซือมียา บาญะ อีตู มาแรฮ     ญา อาฌัยํ กะ ลูมอฮ อีตู     ฌาดี ลาฆู จรือตา อาฌัยํ     มือเลา จะ     "ฮาตู ซีตัด นะ โปรฮ ฮาตู ซีตัด บรี ตรือเบะ ปี     บือเลฮ กะฮามี?
41003024	นังฆรี ดีฮา     นู ปือจัฮ-บือลัฮ ดัฮ     ฌาดี โซกซา ปาโซะ เตอ     นังฆรี อีตู นะ ดูโดะ กือฌะ     เตด บือเลฮ ดัฮ.
41003025	กะฆีเตอ ฌูฆา     โกะ ซือมียา ซือรูมัฮ ดีฮา     นู ปือจัฮ-บือลัฮ     ฌาดี โซกซา ปาโซะ ดัฮ เตอ     รูมัฮ อีตู     นะ ดูโดะ กือฌะ     เตด บือเลฮ เลอ.
41003026	กะฆีเตอ     กะ กือปาลา ฮาตู ซีตัด นะ บลาวัด ฌางัน ญาวา ตะอาซิก     ญา นะ บือดีรี กือฌะ     เตด บือเลฮ. ญา นะ ฮาบิฮ ซูโงฮ ดัฮ."     ญา จะ.
41003027	เยซู มือเลา ปูลัก จะ "กะฆีเตอ ฌูฆา     ฮอย ซือมียา ดีฮา     นู นะ มาโซะ ปี ซามุน บารัก     เดะ รูมัฮ นะ ซือมียา ตือฆัยํ-อูรัจ     บือเลฮ. กือนา ปี รีฆะ ซือมียา ตือฆัยํ-อูรัจ อีตู     อีกัจ บรี กือฌะ-กือมัซ ดูลู. อีกัจ ดัฮ     บารู นะ ซามุน บารัก เดะ รูมัฮ อีตู บือเลฮ.
41003028	กู มือเลา ฌางัน กาเญา     ลาฆู นู ซูโงฮ จะ     ซือมียา นู บูวัจ ดูซา กะฮามี โปด     ตูฮัด นะ อาเกะ บรี. มีเซ-จะ     ซือมียา มือเลา ตะอารัฮ กะ ตูฮัด เดะ อาตัซ โปด     ดูซา อีตู     ตูฮัด นะ อาเกะ ฌูฆา.
41003029	ตาปี กะ ซือมียา มือเลา ตะอารัฮ     กะ ซือมืองัจ นะ ตูฮัด     ดูซา นะ ซือมียา อีตู โปด     อาเกะ เตด บือเลฮ ลาลู. ลาฆู ดูซา นะ ญา     เตด ซือลือซัย ซือลาลู ปี ดัฮ." ญา จะ.
41003030	เยซู มือเลา กะฆีนี     กรานา ลูมอฮ อีตู บือเลฮ มือเลา จะ     "อาดา ฮาตู ตะอารัฮ ราโซะ เดะ ญาวา นะ เยซู ดัฮ."
41003031	วะตู อีตู     มะ เดะ เยซู     ฌางัน โกะ อาดี เดะ ญา     มาแรฮ รอจ ดัฮ. กูญา บือดีรี โซะ ลามัน รูมัฮ อีตู     ซูโรฮ ซือมียา มาโซะ ปี บลาโลก เยซู.
41003032	อาดา ซือมียา บาญะ     ดูโดะ ฌางัน เยซู. กูญา มือญาเระ กะ เยซู จะ     "ลีฮัจ เลอ     โกะ มะ     โกะ อาดีๆ เดะ เกา     อาดา นาตี โซะ ลามัน     มาแรฮ ซารี เกา ดัฮ."
41003033	ตาปี เยซู ตีกัฮ จะ     "ซาปา เลอ     นู ฌาดี มะ เดะ กู? ซาปา ซือตืองัฮ     นู ฌาดี อาดี-บราดี เดะ กู?"
41003034	กะฆีเตอ     เยซู ลีฮัจ กือลีลิก กะ ลูมอฮ ซือมียา     นู ดูโดะ บือซามา ฌางัน ญา     มือเลา จะ     "นี เลอ     มะ เดะ กู. นี เลอ     โกะ อาดี-บราดี เดะ กู.
41003035	กรานา ซือมียา ดีฮา     นู บูวัจ ตูโรจ กะ ฮาตี นะ ตูฮัด เดะ อาตัซ     ซือมียา อีตู เลอ     นู ฌาดี อาดี-บราดี     กีลากี นีบีนี     เดะ กู เลอ     นู ฌาดี มะ เดะ กู ฌูฆา." ญา จะ.
41004001	ซือกาลี ลาฆี     เยซู เตอ     ญา ปี อาฌัยํ     เดะ บีดิก ลาโวจ. อาดา โกะ ลูมอฮ ซือมียา บาญะ ซูโงฮ     กูญา มาแรฮ บือมุน     กือลีลิก เยซู. กะฆีเตอ     เยซู เตอ     ญา ปี ญาแญะ กะ อาตัซ ปราฮู. ญา ดูโดะ เดะ ปราฮู     เดะ บีดิก ลาโวจ     ตาปี โกะ ลูมอฮ ซือมียา บาญะ อีตู ซือมูฮา     กูญา ดูโดะ โซะ ปาตัย.
41004002	กะฆีเตอ     เยซู ญา จรือตา อาฌัยํ กะ กูญา     บาญะ ลาฆู. ญา อาฌัยํ โกะ ซือมียา บาญะ     มือเลา จะ
41004003	"มือนีงัย เลอ. อาดา ซือมียา ซืออูรัก     ญา ปี ปรัก บีฌี ตาโระ เดะ กือโบด.
41004004	ตานา ญา ปรัก กะฆีเตอ     อาดา บีฌี ซือตืองัฮ     ญา ฆูโฆยํ เดะ บีดิก ฌาลัด. กะฆีเตอ     อาดา กาวัด บูโรก     ปาคัจ มาแรฮ ปาโตะ มากัด บีฌี อีตู     ปี ดัฮ." ญา จะ.
41004005	"อาดา บีฌี ซือตืองัฮ ฌูฆา     ญา ฆูโฆยํ เดะ ตานัฮ     นู อาดา บาตู บาญะ     อาดา ตานัฮ กิดีกิ เตอ. บีฌี อีตู โปด     ญา บือตูโมฮ งัจบางัจ     ซาเบะ ตานัฮ เตด ดาลับ.
41004006	ตานา มาตาอารี ตือลาลู ฮางัจ เตอ     ปูโฮด อีตู     ญา ลายู ตูโฮยํ ดัฮ     กรานา ฮอย ฌากัยํ.
41004007	อาดา บีฌี ซือตืองัฮ     ญา ฆูโฆยํ เดะ ตืองัฮ ปูโฮด บือดูรี. ปูโฮด บือดูรี อีตู ญา บือตูโมฮ     ญา ตูโดก บูวัก ปูโฮด ตาโระ อีตู. กะฆีเตอ     ปูโฮด ตาโระ ฮอย เตด บือตามัฮ บูวัฮ ลาลู.
41004008	อาดา บีฌี ซือตืองัฮ     ญา ฆูโฆยํ เดะ ตานัฮ นู บาฌิ. กะฆีเตอ     ญา บือบูวัฮ บาฌิ     ญา บือตูโมฮ บาฌิ     บือตามัฮ บูวัฮ บาญะ. ซือตืองัฮ บือตามัฮ ตีฆา-ปูโลฮ บีฌี     ซือตืองัฮ นัม-ปูโลฮ บีฌี     ซือตืองัฮ รอจ กะ ซือราตุซ บีฌี เลอ."     ญา จะ.
41004009	กะฆีเตอ เลอ     เยซู ญา มือเลา จะ     "ซาปา อาดา ตือลีงา     นู ดืองัยํ บือเลฮ     บรี ญา มือนีงัย เลอ."
41004010	กาลา โกะ ซือมียา บาญะ ปาคัจ ปี ดัฮ     โกะ ซือมียา นู อาดา ฌางัน เยซู     บือซามา ฌางัน โกะ มูเระ ดูวา-บือลัซ อูรัก อีตู เตอ     กูญา ตาญา เยซู     ปาซัน ลาฆู จรือตา อาฌัยํ อีตู.
41004011	กะฆีเตอ     เยซู มือเลา ฌางัน กูญา จะ     "โซะ ลูมอฮ กาเญา เตอ     ตูฮัด บือเลฮ บรี ตาฮู     ลาฆู ดาลับ ซูโงฮ ปาซัน ลาฆู นู ตูฮัด ฌาดี ราฌา     นู บือบือลา ดือนียา อีนี. ตาปี โซะ ลูมอฮ ซือมียา วัยํ-ลูวัยํ เตอ     ลาฆู อีนี ซือมูฮา     ฌาดี ลาฆู จรือตา เลอ.
41004012	กะฆีเตอ     นะ ฌาดี กะฆีนี 'บรี กูญา ลีฮัจ     ตาปี ซือรูปา ลีฮัจ ดัฮ     เตด บือฆารี นามา     นะ บรี กูญา ดืองัยํ     ตาปี ซือรูปา ดืองัยํ ดัฮ     เตด มาโซะ เดะ ฮาตี ลาลู. ตีเมา บรี กูญา นะ อาเลฮ มาแรฮ กะ ตูฮัด ปูลัก     บรี ตูฮัด นะ อาเกะ ดูซา นะ กูญา.' " ญา จะ.
41004013	กะฆีเตอ     เยซู เตอ     ญา มือเลา ฌางัน กูญา จะ     "กะ ลาฆู กู จรือตา อาฌัยํ ซีงี     ฮอย เตด มาโซะ เดะ ฮาตี นะ กาเญา     ลาฆู จรือตา อาซิก นะ มาโซะ เดะ ฮาตี     บือเลฮ กะฮามี เลอ?
41004014	ซือมียา นู ปรัก บีฌี ซีงี เตอ     ซือรูปา ญา ปรัก ปือมือเลา นะ ตูฮัด.
41004015	โซะ บีฌี นู ฆูโฆยํ เดะ บีดิก ฌาลัด ซีงี เตอ     ฌาดี-จะ     ซือรูปา ปือมือเลา อีตู     กือนา ปรัก เดะ ฮาตี ลูมอฮ ซือมียา. ตานา กูญา ดืองัยํ ดัฮ     ดัดดัด อีตู กือปาลา ฮาตู ซีตัด เตอ     ญา มาแรฮ จาปัย ปือมือเลา อีตู นู ปรัก     เดะ ฮาตี นะ กูญา     บือปี ดัฮ.
41004016	"กะฆีเตอ     โกะ บีฌี นู ปรัก เดะ ตือปัจ อาดา บาตู บาญะ ซีงี เตอ     ซือรูปา บือกะ ลูมอฮ ซือมียา     ตานา ดืองัยํ ลาฆู นะ ตูฮัด ดัฮ     ดัดดัด กูญา ซูกา-ฮาตี ซาโมจ ลาฆู ปือมือเลา อีตู เลอ.
41004017	ตาปี ปือมือเลา อีตู     ญา ฮอย เตด บือฌากัยํ     เดะ ดาลับ ฮาตี นะ กูญา เตอ     นะ ตาฮัด เตด ลามา เลอ. วะตู โกะ ซือมียา อีตู     กือนา ซูซัฮ ปายัฮ เตอ     กือนา ปรือกัด เตอ     กรานา กูญา ซาโมจ ปือมือเลา อีตู ดัฮ     ดัดดัด กูญา นะ มืองือละ บูวัก.
41004018	กะฆีเตอ     บีฌี อาซิก     นู ปรัก ฆูโฆยํ เดะ ตืองัฮ ปูโฮด บือดูรี ซีงี เตอ     ซือรูปา บือกะ ลูมอฮ ซือมียา     นู ดืองัยํ ปือมือเลา อีตู
41004019	ตาปี ตานา กูญา ฆาโดฮ-ฮาตี     ปาซัน ลาฆู โซะ ดือนียา เตอ     ตานา กูญา บือคานะ ซูกา โกะ บือนา บารัก     อาดา ฮาตี ฆาละ นะ บือเลฮ บาญะ เตอ     ลาฆู อีตู ซือมูฮา เตอ     ญา ซือรูปา ปูโฮด บือดูรี     มาแรฮ ตูโดก ปือมือเลา อีตู     บูวัจ บรี ญา ฮอย เตด บือบูวัฮ ดัฮ เลอ.
41004020	"ตาปี โกะ บีฌี อีตู     นู ปรัก ฆูโฆยํ เดะ ตานัฮ บาฌิ ซีงี เตอ     ซือรูปา บือกะ โกะ ซือมียา นู ดืองัยํ ปือมือเลา อีตู เตอ     ซาโมจ บาฌิ     บรี ลือกัจ เดะ ฮาตี. กูญา เลอ     บือบูวัฮ บาญะ     ซือตืองัฮ บือตามัฮ ตีฆา-ปูโลฮ บีฌี เตอ     ซือตืองัฮ นัม-ปูโลฮ     ซือตืองัฮ รอจ กะ ซือราตุซ บีฌี เลอ." เยซู ญา จะ.
41004021	กะฆีเตอ     เยซู มือเลา ฌางัน กูญา จะ     "ปลือกัจ ปลีตา ดัฮ เตอ     นะ อาเมด มาแรฮ บอฮ เปะ ดีฮา? นะ บอฮ เดะ บาวัฮ เตง เฆอ? นะ บอฮ เดะ บาวัฮ ตือปัจ ตีโนะ เฆอ? โงฮ-ซูโงฮ     นะ บอฮ เดะ อาตัซ ซลีแป     บรี ซูโลฮ จรัฮ ราตา.
41004022	กรานา-จะ     ลาฆู นามา     นู ตูโดก บูนี ดัฮ เตอ     ญา บูนี ดัฮ บีดา นะ กือนา บูกา บรี ลีฮัจ ปูลัก. ลาฆู นามา นู ลีนง ตาโรฮ ดัฮ เตอ     ญา ตาโรฮ ดัฮ กะฆีเตอ     บีดา นะ กือนา อาเมด มาแรฮ     บรี ลีฮัจ บือฆารี ซัฮ เลอ.
41004023	กะฆีเตอ     ซือมียา อาดา ตือลีงา     นู นะ ดืองัยํ บือเลฮ เตอ     มือนีงัย เลอ." ญา จะ.
41004024	กะฆีเตอ     เยซู มือเลา ฌางัน กูญา จะ     "กาเญา กือนา ฌาฆา บรี บาฌิ     นะ มือนีงัย ลาฆู นามา. กาเญา นะ ตูวัก ฌางัน มาโกะ นู ดีฮา     ตูฮัด นะ ตูวัก บรี กะ กาเญา ฌางัน มาโกะ นู อีตู เลอ ลือเบฮ เดะ อีตู โปด     ตูฮัด นะ บือตามัฮ บรี กะ กาเญา.
41004025	กรานา-จะ     ซือมียา ดีฮา นู ตาฮู ซือตืองัฮ เตอ     ญา นะ ซาโมจ ลาฆี. ตาปี ซือมียา นู เตด ตาฮู นามา ลาฆี     นู ญา ตาฮู นู ดีกิ-ตอจ เตอ     นะ กือนา อาเมด ปี เดะ ญา ดัฮ เลอ." ญา จะ.
41004026	กะฆีเตอ     เยซู มือเลา จะ     "ลาฆู นู ตูฮัด เดะ อาตัซ     ญา นะ มาแรฮ บือบือลา ฌาดี ราฌา เตอ     ญา ฌาดี ซือรูปา บือกะ ลาฆู นะ ซือมียา     นู ปรัก บีฌี เดะ ตานัฮ ดัฮ.
41004027	ญา ตีโนะ โซะ มาลับ     บีกัซ โซะ ปาฆี     ตาปี นู บีฌี อีตู     บือตูโมฮ เดะ ตานัฮ     บือตูโมฮ ตีงี กะฮามี เตอ     ซือมียา อีตู     ญา เตด ตาฮู ลาฆู นามา โปด.
41004028	กรานา ตานัฮ ตะอาซิก     บรี บีฌี อีตู บือตูโมฮ. อาดา ตูนัซ ดูลู. ลือปัซ อีตู     อาดา ตากัย. ปือญูดัฮ     อาดา บีฌี ปาดี     ปือนอฮ เดะ ตากัย.
41004029	วะตู ปาดี มาซะ ดัฮ     ดัดดัด     ซือมียา ซีงี เตอ     ญา ซูโรฮ โกะ ซือมียา ปี กือตับ ปาดี     กรานา รอจ วะตู กือตับ ดัฮ." เยซู ญา จะ.
41004030	กะฆีเตอ     เยซู มือเลา จะ     "ลาฆู นู ตูฮัด เดะ อาตัซ     ญา นะ มาแรฮ บือบือลา ฌาดี ราฌา เตอ     กีตา นะ ปือซามา ฌาดี ซือรูปา ลาฆู นามา? กู นะ จรือตา ลาฆู นามา     อาฌัยํ ปาซัน ลาฆู อีตู เลอ?
41004031	เออ     ญา ซือรูปา กะฆีนี เลอ     อาดา บีฌี ตาโระ ซือบีฌี. ตานา บีฌี อีตู ตานัม ดัฮ     ฌาดี บีฌี นู ดือมิ เดะ กาวัด ซือมูฮา     เดะ ดือนียา.
41004032	ตานัม ดัฮ     ตาโระ อีตู บือตูโมฮ     ยู ฌาดี ปูโฮด ตาโระ ตีงี เดะ กาวัด ซือมูฮา. ปูโฮด อีตู     อาดา ฌามัยํ บือซัยํ     บรี โกะ บูโรก เดะ อาตัซ     มาแรฮ งาตอจ     บูวัจ ซารัก เดะ ลีโนฮ ปูโฮด อีตู." เยซู ญา จะ.
41004033	กะฆีเตอ     เยซู มือญาเระ ปือมือเลา อีตู กะ กูญา     ฌาดี ลาฆู จรือตา อาฌัยํ กะฆีเตอ     บาญะ ลาฆู     บือกะ กูญา มือนีงัย บือเลฮ.
41004034	ญา เตด บือเลฮ มือเลา มาจับ อาซิก     อูซิ จรือตา กะฆีเตอ เลอ. ตาปี วะตู ฮอย ซือมียา ดัฮ     ญา มือญาเระ ลาฆู ซือมูฮา     บรี กะ ลูมอฮ มูเระ นะ ญา     บรี มาโซะ เดะ ฮาตี นะ กูญา.
41004035	ปะฮึญา อารี อีตู     เยซู ญา มือเลา ฌางัน โกะ มูเระ นะ ญา จะ     "โฌฮ     กีตา ฌรือมัก ปี     โซะ ซรือบัก เลอ."
41004036	กะฆีเตอ     โกะ มูเระ เตอ     กูญา ตีงัน โกะ ลูมอฮ ซือมียา บาญะ อีตู     กูญา ญาแญะ กะ ปราฮู     ปี ฌางัน เยซู ดัฮ. อาดา ปราฮู อาซิก ซือตืองัฮ     ปี ซามา.
41004037	กูญา ปี กะฆีเตอ     กูญา กือนา รีโบจ     อาเงน ตือฆัยํ โตระ. อาดา อูมะ ตือโปะ มาโซะ กะ ปราฮู     ยู ปราฮู ซารัจ     ดาปิก นะ ตาลับ.
41004038	ตาปี เยซู เตอ     ญา ตีโนะ ลีนา เดะ บาตัน     โซะ กือมูดี. โกะ มูเระ เตอ     กูญา ฆระ เยซู     มือเลา จะ     " บูมอยํ เออ     กีตา มาจับ นะ มาตี ดัฮ เลอ. เกา เตด ปือดูลี เฆอ?"
41004039	เยซู เตอ     ญา บีกัซ     ญา บลารัก อาเงน     บรี ตือโดฮ. ญา มือเลา ฌางัน ลาโวจ จะ     "กือนา ซืองะ เลอ. ฌางัน บูริ." กะฆีเตอ อาเงน ฮอย ดัฮ     ตือโดฮ บลีนัง ฮาบิฮ เลอ.
41004040	กะฆีเตอ     เยซู เตอ     ญา มือเลา ฌางัน กูญา จะ     "บูวัจ นามา ปะ     กาเญา ตาโกจ กะฆีนี? กะฮามี     กาเญา เตด ปือจายา เฆอ?"
41004041	ตาปี โกะ มูเระ อีตู เตอ     กูญา ตาโกจ โตระ. กูญา ปาคัจ มือเลา ซามา กูญา จะ     "ซือมียา อีนี ฌาดี ซาปา     ยู อาเงน อูมะ โปด     ตูโรจ กะ ปือมือซัด นะ ญา?"
41005001	กะฆีเตอ     เยซู ฌางัน ลูมอฮ มูเระ นะ ญา     กูญา ฌรือมัก ลาโวจ     ปี รอจ กะ นังฆรี นะ ลูมอฮ ฆือราซา ดัฮ.
41005002	ตานา เยซู ตูโรด เดะ ปราฮู เตอ     อาดา ซือมียา ซืออูรัก     ตรือเบะ เดะ ฆูฮา ตานัม บาดัด     มาแรฮ ดาปัจ เยซู. ซือมียา อีตู กือนา ฮาตู ตะอารัฮ     มาโซะ ราโซะ ดัฮ.
41005003	ญา เตอ     ดูโดะ เดะ ฆูฮา ตานัม บาดัด. ฮอย ซาปา รีฆะ อีกัจ ญา บือเลฮ. มีเซ-จะ ราตัย โปด     อีกัจ ญา เตด บือเลฮ ดัฮ เลอ.
41005004	บาญะ กาลี ดัฮ     กูญา บือเลฮ อาเมด ราตัย มาแรฮ     นะ อีกัจ ตางัน     อีกัจ กากี นะ ญา. ตาปี ญา รือฆัก     บูวัจ บรี ราตัย เดะ ตางัน     ปูตุซ ฮาบิฮ ดัฮ     บรี ราตัย เดะ กากี โปด     ตืออูฆัย ฮาบิฮ ฌูฆา. ฮอย ซาปา นู ตือฆัยํ-อูรัจ     นะ บูวัจ บรี ญา ดูโดะ งะซืองะ.
41005005	ซียัก มาลับ เตอ     ญา อาดา เดะ บูเกะ     อาดา เดะ ฆูฮา ซือลาลู. ซัจ ญา บือซูระ     ซัจ ญา อาเมด บาตู มาแรฮ     กาเตาะ ญาวา ตะอาซิก     บรี ลูกา.
41005006	ตานา ซือมียา อีตู ลีฮัจ เยซู     ตะเดะ ฌาโวฮ     ญา บลารี มาแรฮ     ตือมะ มือญือมัฮ กะ เยซู.
41005007	ญา บือซูระ ซูวารา บือซัยํ จะ     "เออ เยซู     นานะ นะ ตูฮัด นู ตีงี เดะ อาตัซ     บูวัจ นามา เกา มาแรฮ บือฆาโดฮ กู? กู มีตา กือมัซๆ     เดะ นามา นะ ตูฮัด     ฌางัน บูวัจ บรี กู ฌาฮานัม เลอ." ญา จะ.
41005008	นู มือเลา กะฆีนี     กรานา เยซู บือเลฮ มือเลา จะ     "ฮาตู ตะอารัฮ เออ     ตรือเบะ มาแรฮ     เดะ ญาวา นะ ซือมียา อีนี เลอ."
41005009	กะฆีเตอ     เยซู ตาญา ซือมียา อีตู จะ     "เกา ปือนามา นามา?" ซือมียา อีตู ตีกัฮ จะ     "กู ปือนามา รีบู ซาเบะ กามี อีนี     อาดา บาญะ เลอ."
41005010	กะฆีเตอ     ซือมียา อีตู     มีตา เดะ เยซู กือมัซๆ จะ     "ฌางัน ซูโรฮ ลูมอฮ กามี ตรือเบะ ปี     เดะ นังฆรี อีนี เลอ."
41005011	โซะ บูเกะ อีตู     อาดา กาวัด บาบี     บาญะ อีโกยํ     ตืองัฮ มียา มากัด.
41005012	กะฆีเตอ     ลูมอฮ ฮาตู อีตู     มีตา เดะ เยซู จะ     "บรี ลูมอฮ กามี ปี มาโซะ ดาลับ ลูมอฮ บาบี อีตู เลอ."
41005013	เยซู เตอ     ญา บรี ดัฮ. กะฆีเตอ     ลูมอฮ ฮาตู ตะอารัฮ     ตรือเบะ เดะ ซือมียา อีตู     ปี มาโซะ ดาลับ กาวัด บาบี. กะฆีเตอ     กาวัด บาบี อีตู     ปาคัจ บลารี     ปี โซะ ลาเฮา นู ตีงี     ฆูโฆยํ กะ ลาโวจ     ลือมัซ มาตี เดะ ลาโวจ     ฮาบิฮ ดัฮ. กาวัด บาบี อีตู กือมูฮา     ดูวา รีบู อีโกยํ.
41005014	โซะ ซือมียา บือบือลา บาบี     กูญา บลารี ปี มือญาเระ ลาฆู อีตู     กะ ซือมียา ดูโดะ เดะ ตูโปะ     ฌางัน ซือมียา ดูโดะ โซะ ลูวัยํ ฌูฆา. กะฆีเตอ     โกะ ซือมียา อีตู     กูญา ปาคัจ ตรือเบะ ปี     ลีฮัจ ลาฆู นู บือฌาดี ดัฮ.
41005015	ตานา มาแรฮ รอจ กะ เยซู ดัฮ     กูญา ลีฮัจ     ซือมียา อีตู     นู กาลา ดูลู อาดา ฮาตู มาโซะ ราโซะ ดัฮ     นู ปือนามา รีบู เตอ. ญา เตอ     ดูโดะ ซือนัง บาฌิ ดัฮ     ญา บือปากัย กาเยด บาซา บาฌิ ดัฮ. กะฆีเตอ     กูญา อีตู     ปาคัจ ตาโกจ โตระ.
41005016	โซะ โกะ ซือมียา นู ลีฮัจ ดัฮ เตอ     กูญา มือญาเระ ลาฆู นู บือฌาดี ดัฮ     ปาซัน ซือมียา อาดา ฮาตู มาโซะ ราโซะ เตอ     ฌางัน ลาฆู นะ กาวัด บาบี ฌูฆา.
41005017	กะฆีเตอ     ลูมอฮ ซือมียา อีตู     ฮึนตะ นะ มีตา เดะ เยซู     บรี ญา ปี บูวัก     เดะ ตือกอซ นังฆรี นะ กูญา.
41005018	วะตู เยซู ตืองัฮ ญาแญะ กะ ปราฮู เตอ     ซือมียา อีตู     นู กาลา ดูลู     อาดา ฮาตู มาโซะ ราโซะ เตอ     ญา มาแรฮ มีตา นะ ปี ซามา.
41005019	ตาปี เยซู ตีเมา บรี ตูโรจ. ญา มือเลา กะ ซือมียา อีตู จะ     "กือนา ปาเระ ปี กะ รูมัฮ นะ เกา เลอ     มือญาเระ กะ ลูมอฮ กาวัด นะ เกา จะ     ตูฮัด เดะ อาตัซ บือเลฮ ตือจีฮัด กะ เกา     บือเลฮ ตูโลก เกา บาญะ ตารา ดีฮา เลอ." ญา จะ.
41005020	กะฆีเตอ     ซือมียา อีตู ปาเระ ปี     ฮึนตะ นะ มือญาเระ     เดะ นังฆรี ทดบุรี ราตา จะ     เยซู บือเลฮ ตูโลก ญา บาญะ กะฮามี ดัฮ. กะฆีเตอ     ซือมียา ซือมูฮา     บราซา ปือและ-ฮาตี บาญะ.
41005021	กะฆีเตอ     เยซู ญาแญะ ปราฮู     ฌรือมัก ปี โซะ ซรือบัก. โซะ อีตู     อาดา ซือมียา บาญะ     ปาคัจ มาแรฮ ซารี ญา     เดะ บีดิก ลาโวจ.
41005022	อาดา กือปาลา รูมัฮ บือมุน ซืออูรัก     ปือนามา ยัยรัด เตอ     ญา มาแรฮ ซารี เยซู. ดาปัจ เยซู ดัฮ     ญา ตือมะ มือญือมัฮ เดะ กากี นะ ญา.
41005023	ญา ปูโฌะ เยซู     มีตา จะ     "นานะ นีบีนี นู ดือมิ นะ กู เตอ     ญา ซาเกะ โตระ     มาจับ นะ มาตี ดัฮ. มีตา มาแรฮ     ปือเตาะ ตางัน เดะ ญาวา ญา     บรี ญา นะ ซือนัง บาฌิ เลอ     บรี ลือปัซ เดะ มาตี ดัฮ." ญา จะ.
41005024	กะฆีเตอ     เยซู ญา ปี ฌางัน กือปาลา อีตู. อาดา โกะ ลูมอฮ ซือมียา บาญะ     กูญา ตูโรจ ปี ซามา     กูญา กือลีลิก เยซู ยู กรือจัจ.
41005025	อาดา นีบีนี ซืออูรัก     นู ฌาดี ปือญาเกะ ตรือเบะ ดารัฮ เตด บราดู     กือมูฮา ดูวา-บือลัซ ตาโฮด ดัฮ.
41005026	ญา ซูซัฮ โตระ     ปี มียา บูมอยํ     บาญะ อูรัก     ตือดะ ดูเวะ นะ ญา ฮาบิฮ ดัฮ     ตาปี ปือญาเกะ นะ ญา     เตด ลือฆา ลาลู. ดรัซ ลามา     ดรัซ ซาเกะ โตระ.
41005027	นีบีนี อีตู     ดืองัยํ ลาฆู นะ เยซู ดัฮ. กะฆีเตอ     ญา มือฮึนะ มาแรฮ โซะ บลากัก     เดะ ตืองัฮ ลูมอฮ ซือมียา บาญะ อีตู     ญา ซูโรก ตางัน     ปือเตาะ เดะ บาฌู นะ เยซู
41005028	ซาเบะ ญา อีงัจ จะ     "มีเซ-จะ กู ปือเตาะ     กือนา ซา เดะ บาฌู นะ ญา โปด     ปือญาเกะ นะ กู นะ ลือฆา     ซือนัง บาฌิ เลอ."
41005029	ดัดดัด อีตู     ดารัฮ นู ตรือเบะ เตอ     บราดู กริก ดัฮ. ญา บราซา จะ     ปือญาเกะ เดะ ญาวา นะ ญา     ลือฆา บาฌิ ดัฮ เลอ.
41005030	ดัดดัด เยซู ญา บราซา ตาฮู จะ     อาดา นู ปือมือฆัฮ ตรือเบะ เดะ ญาวา นะ ญา. กะฆีเตอ     ญา อาเลฮ บลากัก     เดะ ตืองัฮ ลูมอฮ ซือมียา บาญะ อีตู     มือเลา จะ     "ซาปา เลอ     นู ปือเตาะ กาเยด นะ กู ดัฮ?"
41005031	ลูมอฮ มูเระ นะ ญา มือเลา จะ     "โบะ เกา ลีฮัจ อาดา ซือมียา บาญะ     กรือจัจ กือลีลิก กะฆีนี. บูวัจ นามา     เกา ตาญา จะ     ซาปา ปือเตาะ กู?"
41005032	ตาปี เยซู อาเลฮ ลีฮัจ โซะ กือลีลิก     นะ ลีฮัจ จะ     ซาปา นู บูวัจ ลาฆู อีตู ดัฮ.
41005033	กะฆีเตอ     นีบีนี อีตู เตอ     ญา ตาฮู ลาฆู นู บือฌาดี     เดะ ญาวา นะ ญา. ญา มาแรฮ     ตาโกจ ยู ญาวา กือตัยํ     ญา ตือมะ มือญือมัฮ โซะ ฮึลด มูคา นะ เยซู     มือญาเระ กะ เยซู     ลาฆู นู บือฌาดี ดัฮ     ซือมูฮา.
41005034	กะฆีเตอ     เยซู มือเลา กะ ญา จะ     "อียา เออ     ซาเบะ เกา ปือจายา เตอ     กะฆีเตอ เกา ซือนัง บาฌิ ดัฮ. ปี ซือนัง ซือลามัจ เลอ. ปือญาเกะ นะ เกา ลือฆา ฮาบิฮ ดัฮ." ญา จะ.
41005035	วะตู เยซู ตืองัฮ มือเลา กะฆีนี     อาดา โกะ ซือมียา มาแรฮ     ดาตัก เดะ รูมัฮ นะ กือปาลา รูมัฮ บือมุน อีตู     มือญาเระ จะ     "นานะ นีบีนี นะ เกา     ญา มาตี ดัฮ. บูวัจ นามา     เกา บือฆาโดฮ เยซู ลาฆี?"
41005036	ตาปี โซะ เยซู เตอ     ญา ฮอย เตด ปือดูลี ปือมือเลา นะ กูญา. ญา มือเลา กะ กือปาลา อีตู จะ     "ฌางัน นะ ตาโกจ. อาดู เกา ปือจายา เลอ."
41005037	เยซู เตอ     ญา ตีเมา บรี ซาปา ตูโรจ ปี ซามา. นู บือเลฮ ปี เตอ     อาดา เปโตร     ยากอบ     ฌางัน โยฮัน     อาดี เดะ ยากอบ ซามา.
41005038	ตานา กูญา มาแรฮ รอจ กะ รูมัฮ นะ กือปาลา รูมัฮ บือมุน ดัฮ     เยซู เตอ     ญา ลีฮัจ จะ     กูญา บือฆาโดฮ. อาดา ซือมียา ปาคัจ มือนาแงฮ     บือปาโตด     ซูวารา บือซัยํ.
41005039	เยซู เตอ     ญา มาโซะ ปี     มือเลา ฌางัน กูญา จะ     "กาเญา ซือมูฮา     บูวัจ นามา ปะ     กาเญา บือฆาโดฮ มือนาแงฮ กะฆีนี? นานะ อีนี เตอ     ญา ฮอย เตด มาตี ดัฮ     ฮาฌา ญา ตีโนะ ลีนา เลอ." ญา จะ.
41005040	ตาปี โกะ ซือมียา อีตู     กูญา ปาคัจ อาฆัฮ-ฆือละ กะ เยซู. กะฆีเตอ     เยซู ญา โปรฮ กูญา ซือมูฮา     บรี ตรือเบะ ปี กะ ลูวัยํ ดัฮ. อาดา ซา เอด อาโปก เดะ นานะ อีตู     ฌางัน มูเระ นะ ญา     นู มาแรฮ ซามา เตอ     ญา บาวา มาโซะ ปี     กะ ดาลับ รูวัก นานะ นีบีนี อีตู.
41005041	กะฆีเตอ     เยซู ญา ปือฆัก ตางัน นานะ นีบีนี อีตู     มือเลา กะ ญา จะ     "ทาลิทา คูมิ"     ฌาดี-จะ     "อียา เออ. กู ซูโรฮ เกา บีกัซ เลอ."
41005042	ดัดดัด อีตู     นานะ นีบีนี เตอ     ญา บีกัซ บือดีรี     บือฌาลัด ดัฮ. อูมอยํ นะ ญา     ดูวา-บือลัซ ตาโฮด เลอ. กะฆีเตอ     ซือมียา ซือมูฮา     ปาคัจ ปือและ-ฮาตี ซูโงฮ.
41005043	ตาปี เยซู เตอ     ญา บลารัก กูญา อีตู กือมัซๆ จะ     ตีเมา บรี ซาปาๆ ตาฮู ลาฆู อีนี. ญา ซูโรฮ กูญา อาเมด ซือบารัก มากัด     บรี กะ นานะ นีบีนี อีตู มากัด เลอ.
41006001	เยซู ญา ตรือเบะ เดะ นังฆรี อีตู     ญา ปี กะ ตูโปะ นะ ญา. โกะ ลูมอฮ มูเระ นะ ญา     ตูโรจ ปี ซามา.
41006002	ตานา รอจ กะ อารี บราดู กรือฌา เยซู ปี อาฌัยํ เดะ รูมัฮ บือมุน. ซือมียา บาญะ มือนีงัย กะ ญา ดัฮ     กูญา ปือและ-ฮาตี ซูโงฮ     กูญา ปาคัจ มือเลา จะ     "ซือมียา อีนี เตอ     ญา บือเลฮ ดาปัจ บือนา กะฆีนี     ดาตัก เปะ ดีฮา? เออ     นู ญา บือเลฮ อาเมด ลาฆู ปานัย อากัน กะฆีนี     ฌาดี กะฮามี? นู ญา บูวัจ ลาฆู มือฆัฮ ซูโงฮ กะฆีนี     ฌาดี กะฮามี เลอ?
41006003	ญา เตอ     ฌาดี ตูกัก กายู     บูกัด เฆอ? ญา นานะ นะ มารียา     บูกัด เฆอ? ญา ฌาดี กากา เดะ ยากอบ     โยเซ     ยูดา     ฌางัน ซีโมน     บูกัด เฆอ? โกะ อาดี นีบีนี นะ ญา     อาดา บือซามา ฌางัน กีตา     บูกัด เฆอ?" กะฆีเตอ     กูญา อีตู ดือกี กะ เยซู.
41006004	ตาปี     เยซู มือเลา ฌางัน กูญา อีตู จะ     "โกะ ซือมียา ราตาๆ นะ ตูเฮะ     กะ ซือมียา ตูโดฮ ลาฆู นะ ตูฮัด เตอ     ตาปี เดะ ตูโปะ นะ ญา     เดะ โกะ นะบรานะ นะ ญา     เดะ รูมัฮ นะ ญา โปด     กูญา นะ เตด ตูเฮะ ลาลู เลอ."
41006005	กะฆีเตอ     เยซู นะ บูวัจ ลาฆู นู มือฆัฮ     เดะ ตูโปะ อีตู โปด     ฮอย เตด บือเลฮ ดัฮ     ตาปี ญา บอฮ ตางัน     เดะ ซือมียา ซาเกะ     บรี ซือนัง     เตด บราปา บาญะ อูรัก.
41006006	กะฆีเตอ     เยซู ญา ปือและ-ฮาตี     กรานา ลูมอฮ อีตู เตด ปือจายา. กะฆีเตอ     ญา ตรือเบะ ปี อาฌัยํ     เดะ ตูโปะ อาซิกๆ ปูลัก.
41006007	กะฆีเตอ     เยซู ปาเงน โกะ มูเระ ดูวา-บือลัซ อูรัก อีตู มาแรฮ     ซูโรฮ กูญา ตรือเบะ ปี     ซือฆูๆ. ญา บรี กูญา อาดา มือฆัฮ     นะ บือเลฮ โปรฮ โกะ ฮาตู นู ตะอารัฮ เลอ.
41006008	เยซู ปือซัด กะ กูญา อีตู จะ     "วะตู กาเญา บือฌาลัด ปี เตอ     ฌางัน อาเมด โกะ ซือบารัก นามา     บือปี ซูโรฮ. บือกะ โกะ บารัก มากัด     โกะ กือพัย     โกะ ตัง เดะ แบะ บอฮ ดูเวะ นะ กาเญา โปด     ฌางัน อาเมด ปี เลอ. ซา ตูกัจ เตอ     นะ อาเมด บือปี บือเลฮ.
41006009	โกะ ปะตาปะ เตอ     บอฮ บือเลฮ ฌูฆา     ตาปี ฌางัน ปือแญะ บาฌู     ดูวา ลาปิฮ." ญา จะ.
41006010	กะฆีเตอ     เยซู มือเลา ฌางัน กูญา ปูลัก จะ     "รูมัฮ ดีฮา     นู กาเญา มาโซะ ปี มือนูปัก เตอ     รูมัฮ อีตู กาเญา กือนา ดูโดะ เลอ     ตือดะ กาเญา นะ อูบัฮ ปี เดะ ตูโปะ อีตู.
41006011	ตูโปะ ดีฮา     นู กูญา ฮอย เตด ซาโมจ     ฮอย เตด มือนีงัย กะ กาเญา เตอ     วะตู กาเญา นะ ตรือเบะ ปี     เดะ ตูโปะ อีตู     กาเญา กือนา กือติฮ โกะ ตานัฮ     โกะ ฮาบู     เดะ ตาปะ กากี นะ กาเญา     ฌาดี ลาฆู ตูโดฮ ซาลัฮ นะ กูญา."
41006012	กะฆีเตอ     โกะ ลูมอฮ มูเระ อีตู     กูญา ตรือเบะ ปี     มือญาเระ กะ โกะ ซือมียา     บรี บราเลฮ-ฮาตี.
41006013	กะฆีเตอ     กูญา โปรฮ ฮาตู     บาญะ ฮาตู     บรี ตรือเบะ เดะ ญาวา ซือมียา. กูญา อาเมด มีญะ     ปี บูวัจ ลาฆู ลือมัยํ     เดะ โกะ ซือมียา เตด ซือนัง ญาวา     บรี ซือมียา อีตู ซือนัง บาฌิ ดัฮ     บาญะ อูรัก.
41006014	ลาฆู อีนี     ราฌา เฮโรด ญา ดืองัยํ ดัฮ     กรานา ลาฆู นะ เยซู เตอ     ซือมียา ราตาๆ ตาฮู ดัฮ. อาดา ซือมียา ซือตืองัฮ จะ     " โยฮัน นู บรี ซือลับ เดะ อาเย อีตู     ญา ฮีโดะ ปาเระ เดะ มาตี ดัฮ. ซาเบะ กะฆีเตอ เลอ     ญา บูวัจ โกะ ลาฆู มือฆัฮ ซูโงฮ กะฆีนี บือเลฮ."
41006015	อาดา ซือมียา อาซิก มือเลา จะ     "ญา เตอ     ฌาดี เอลียา." ซือมียา อาซิก มือเลา จะ     "ญา เตอ     ฌาดี ซือมียา ตูโดฮ ลาฆู นะ ตูฮัด ซือรูปา โกะ ซือมียา ตูโดฮ กาลา นูตู." กูญา จะ.
41006016	ตาปี วะตู ราฌา เฮโรด ดืองัยํ ลาฆู อีนี ดัฮ     ญา จะ     "โยฮัน นู กู กรัจ ปาลา เตอ     ญา ฮีโดะ ปาเระ เดะ มาตี ดัฮ เลอ."
41006017	กรานา-จะ     ดูลู เตอ     ราฌา เฮโรด บือเลฮ ซูโรฮ โกะ ซือมียา ปี รีฆะ โยฮัน     อีกัจ     บอฮ เดะ ปือฌารา ดัฮ. ญา บูวัจ กะฆีเตอ     ซาเบะ ลาฆู นะ เฮโรดียัด     นู ดูลู ญา ฌาดี บีนี นะ ฟีลิบ     อาดี เดะ ราฌา เลอ. นีบีนี อีตู     เฮโรด บือเลฮ อาเมด มาแรฮ     ฌาดี บีนี นะ ญา.
41006018	กะฆีเตอ     โยฮัน มือเลา ฌางัน เฮโรด จะ     "นู เกา อาเมด บีนี นะ อาดี มาแรฮ กะฆีนี     เกา บูวัจ ซาลัฮ เดะ ฮาดัจ เลอ."
41006019	กะฆีเตอ     เฮโรดียัด     ญา ซาเกะ-ฮาตี กะ โยฮัน     ญา อีงัจ นะ บูนอฮ ญา. ตาปี ญา บูนอฮ เตด บือเลฮ
41006020	กรานา เฮโรด ญา ตูเฮะ กะ โยฮัน. ญา ตาฮู จะ     โยฮัน ญา ฌาดี ซือมียา นู บาฌิ-ตือปัจ     นู จรัฮ บาฌิ ซูโงฮ. กะฆีเตอ     ญา บือบือลา ญา บรี บาฌิ. ตานา ดืองัยํ ปือมือเลา นะ โยฮัน เตอ     เฮโรด ญา บรีงัจ บาญะ     เตด ตาฮู จะ นะ บูวัจ กะฮามี. ตาปี ญา ซูกา นะ ดืองัยํ เลอ.
41006021	อาดา ซืออารี     ฌาดี จือลัฮ นู บาฌิ. ฌาดี อารี ดูโดะ เดะ อาปี นะ ราฌา เฮโรด     ญา บูวัจ ลาฆู มากัด บรามัย บือซัยํ. ญา บลาโลก โกะ ฮูลู-บาลัก นะ ญา     โกะ ตาฮัน นู ซัยํ-บือซัยํ     ฌางัน ลูมอฮ ซือมียา ซัยํ-บือซัยํ เดะ โซะ นังฆรี ฆาลิลี ฌูฆา     มาแรฮ มากัด บรามัย บือซามา.
41006022	กะฆีเตอ     นานะ นีบีนี นะ เฮโรดียัด     ญา มาโซะ มาแรฮ มือนารี. ราฌา เฮโรด ฌางัน โกะ ซือมียา ซัยํ-บือซัยํ เตอ     กูญา ปาคัจ ซูกา-ฮาตี บาญะ. กะฆีเตอ     ราฌา เฮโรด มือเลา ฌางัน ราดารา อีตู จะ     "เกา ซูกา อาเมด นามา โปด     กู นะ บรี กะ เกา ฮาปา."
41006023	กะฆีเตอ     ราฌา ญา อาเกะ มือเลา บือซูปัฮ ฌางัน ญา จะ     'เกา มีตา นามา โปด     กู นะ บรี. เตด-จะ นังฆรี นะ กู โปด     กู นะ ปาฮาฆิ บรี กะ เกา ซือตืองัฮ ฌูฆา เลอ."
41006024	กะฆีเตอ     ราดารา อีตู     ญา ตรือเบะ ปี     ตาญา มะ เดะ ญา จะ     "กู นะ มีตา นามา?" กะฆีเตอ     มะ เดะ ญา ซูโรฮ ปี     มีตา ปาลา นะ โยฮัน     นู บูวัจ ลาฆู ซือลับ เดะ อาเย.
41006025	ดัดดัด     นีบีนี อีตู ญา ปี งัจบางัจ     มาโซะ รอจ กะ ราฌา     มือเลา ฌางัน ราฌา จะ     "ราฌา เออ     กู มีตา ปาลา นะ โยฮัน     นู บรี ลาฆู ซือลับ เดะ อาเย. อาดู กรัจ ปาลา นะ ญา ดัดดัด     บอฮ เดะ ตาลับ     บรี กะ กู เลอ."
41006026	กะฆีเตอ     ราฌา ญา ฆาโดฮ-ฮาตี บาญะ ซูโงฮ     ตาปี ซาเบะ ญา บือเลฮ อาเกะ มือเลา บือซูปัฮ ดัฮ     โซะ ฮึลด ลูมอฮ ซือมียา     นู ดูโดะ มากัด บือซามา เตอ     กะฆีเตอ ญา ตีเมา นะ บูวัจ ซาลัฮ     ปือมือเลา บือฌาญี อีตู.
41006027	ดัดดัด อีตู     ราฌา ญา ซูโรฮ ตาฮัน ซืออูรัก     ปี อาเมด ปาลา นะ โยฮัน มาแรฮ. กะฆีเตอ     ตาฮัน อีตู ญา ปี กะ ปือฌารา     กรัจ ปาลา นะ โยฮัน
41006028	บอฮ เดะ ตาลับ     อาเมด มาแรฮ อาตัจ บรี กะ ราดารา อีตู. ญา โปด     อาตัจ บรี กะ มะ เดะ ญา.
41006029	ลูมอฮ มูเระ นะ โยฮัน เตอ     ตานา ดืองัยํ กะฆีเตอ ดัฮ     กูญา มาแรฮ อาเมด บาดัด นะ โยฮัน ปี     ตาโรฮ เดะ ฆูฮา ตานัม บาดัด.
41006030	โกะ ลูมอฮ ปือญูโรฮ นะ เยซู ปาเระ มาแรฮ     ดาปัจ เยซู ดัฮ     กูญา มือญาเระ กะ ญา     บือกะ ลาฆู นู กูญา บือเลฮ บูวัจ ดัฮ     นู กูญา อาฌัยํ ดัฮ     ซือมูฮา.
41006031	อาดา ซือมียา บาญะ ตืองัฮ ปี มาแรฮ     ยู-จะ     เยซู ฌางัน โกะ มูเระ นะ ญา     ฮอย จือลัฮ นะ มากัด. กะฆีเตอ     เยซู มือเลา ฌางัน ลูมอฮ มูเระ จะ     "โฌฮ     ลูมอฮ กาเญา มาแรฮ     ซา กาเญา     บราดู รือมัย ดีกิ     เดะ ตือปัจ ฮอย ซือมียา."
41006032	กะฆีเตอ     เยซู ฌางัน โกะ มูเระ นะ ญา เตอ     กูญา ญาแญะ กะ ปราฮู     ปี กะ ตือปัจ ฮอย ซือมียา     ซา กูญา.
41006033	อาดา ซือมียา บาญะ เตอ     กูญา ลีฮัจ เยซู ฌางัน โกะ มูเระ ปี     กูญา กราลา. กะฆีเตอ     กูญา ตรือเบะ เดะ ตูโปะ ราตาๆ     กูญา ปาคัจ บลารี ลีตัซ     รอจ ดูลู.
41006034	ตานา เยซู ตูโรด เดะ ปราฮู     ญา ลีฮัจ ลูมอฮ ซือมียา บาญะ. ญา ตือจีฮัด กะ ลูมอฮ กูญา     ซาเบะ กูญา อีตู     ซือรูปา กะ กาวัด กาเมก     ฮอย ซาปา บือบือลา. กะฆีเตอ     ญา ฮึนตะ นะ อาฌัยํ กูญา     บาญะ ลาฆู.
41006035	วะตู อารี อีตู ซรือปะ นะ มาลับ ดัฮ     โกะ มูเระ มาแรฮ กะ เยซู     มือเลา จะ     "ตือปัจ อีนี ฌาดี ฮูตัด     ฮอย ซือมียา ดูโดะ     ซรือปะ นะ มาลับ ดัฮ ฌูฆา เลอ.
41006036	กะฆีเตอ     บรี โกะ ลูมอฮ อีนี     ปี กะ โกะ รูมัฮ     โกะ ตูโปะ นู ปิกดาปิก     บีดา นะ บือลี โกะ ซือบารัก มากัด เลอ."
41006037	ตาปี เยซู มือเลา ฌางัน โกะ มูเระ นะ ญา จะ     "ลูมอฮ กาเญา เลอ     ปี อาเมด โกะ ซือบารัก บรี กะ กูญา มากัด." กะฆีเตอ     โกะ มูเระ     กูญา มือเลา ฌางัน เยซู จะ     "กะฮามี เลอ? เกา นะ บรี กามี ปี บือลี ตือโปก โรตี     ดูวา ราตุซ รีเงะ ปีระ บรี กะ กูญา มากัด เฆอ?"
41006038	กะฆีเตอ     เยซู มือเลา ฌางัน กูญา จะ     "กาเญา อาดา ตือโปก โรตี บราปา กือโตน. ปี ลีฮัจ ดูลู." ตานา กูญา ตาฮู ดัฮ     กูญา มือเลา จะ     "อาดา ตือโปก โรตี     ลีมา กือโตน. อาดา อีกัด     ดูวา อีโกยํ ฌูฆา."
41006039	กะฆีเตอ     เยซู ปือซัด     บรี กูญา ซือมูฮา ดูโดะ เดะ รูโปจ ฮีเฌา     บือกาวัด-กาวัด.
41006040	กะฆีเตอ     กูญา ปี ดูโดะ ซือมูฮา ดัฮ     ซือกาวัด รอจ กะ ซือราตุซ อูรัก ซือตืองัฮ     ซือกาวัด ลีมา-ปูโลฮ อูรัก ซือตืองัฮ.
41006041	กะฆีเตอ     เยซู ญา อาเมด ตือโปก โรตี ลีมา กือโตน     ฌางัน อีกัด ดูวา อีโกยํ อีตู     ญา ลางอฮ ลีฮัจ กะ ลาแงะ     บรี ซือลามัจ กะ ตูฮัด เดะ อาตัซ. กะฆีเตอ     ญา ลือแปะ ตือโปก โรตี     อูโญะ กะ โกะ มูเระ     บรี กูญา นะ ฮาฆิ กะ โกะ ซือมียา ซือมูฮา. อีกัด ดูวา อีโกยํ ซีงี     ญา ปาฮาฆิ ปูลัก     บรี กะ โกะ ซือมียา ราตาๆ.
41006042	กูญา ซือมูฮา     ปาคัจ มากัด กือญัง ฮาบิฮ ดัฮ.
41006043	กรือดะ ตือโปก โรตี     กรือดะ อีกัด     นู ลือเบฮ เดะ มากัด เตอ     กูญา มูงอจ     บือเลฮ ดูวา-บือลัซ บีฌี ซูเปะ     ปือนอฮ ฮาบิฮ.
41006044	ซือมียา นู มากัด ซือมูฮา เตอ     อาดา กีลากี     ลีมา รีบู อูรัก.
41006045	ดัดดัด อีตู     เยซู ซูโรฮ โกะ มูเระ นะ ญา ตูโรด กะ ปราฮู     ฌรือมัก ปี ดูลู กะ โซะ ซรือบัก อีตู     กะ ตูโปะ เบดซัยดา. ตาปี เยซู ตะอาซิก เตอ     ญา นาตี ซูโรฮ โกะ ซือมียา นู บาญะ ซีงี     ปี ปาเระ กะ รูมัฮ นะ กูญา.
41006046	ตานา ตีงัน กูญา อีตู ดัฮ     เยซู เตอ     ญา ญาแญะ ปี กะ บูเกะ     นะ ปี บือซาโวจ.
41006047	ตานา รอจ กะ มาลับ ดัฮ     ปราฮู อีตู เตอ     อาดา เดะ ตืองัฮ ลาโวจ. ตาปี เยซู ญา อาดา เดะ ฮูตัด     ซืออูรัก ญา.
41006048	เยซู ญา ลีฮัจ โกะ มูเระ นะ ญา เตอ     ฆาโดฮ บลาวัด บราวัจ     บือจางัฮ อูมะ ฌางัน อาเงน. วะตู อีตู     ตืองัฮ มาลับ     ปูโกยํ ตีฆา ลือเบฮ. เยซู ญา บือฌาลัด มาแรฮ รอจ กะ โกะ มูเระ นะ ญา     บือฌาลัด เดะ อาตัซ อาเย เลอ. ญา นะ ฌาลัด ปี ลือปัซ เตอ.
41006049	ตาปี ตานา โกะ มูเระ นะ ญา     ลีฮัจ เยซู บือฌาลัด เดะ อาตัซ อาเย     กูญา อาคา จะ     ฌาดี ฮาตู     กูญา ปาคัจ บือแกว.
41006050	กูญา ซือมูฮา ลีฮัจ เยซู     กูญา ปาคัจ ตือกือฌุจ     ตาโกจ โตระ. ตาปี ดัดดัด อีตู     เยซู มือเลา ฌางัน กูญา จะ     "บูวัจ ฮาตี ฌิบาฌิ เลอ. อีนี อีซี กู ตะอาซิก. ฌางัน ตาโกจ เลอ."
41006051	กะฆีเตอ     เยซู ญา ญาแญะ กะ ปราฮู     ซามา กูญา. อาเงน โปด     ญา ตือโดฮ ซืองะ ดัฮ. กะฆีเตอ     โกะ มูเระ     กูญา ปือและ-ฮาตี ซูโงฮ
41006052	กรานา ลาฆู ตือโปก โรตี อีตู     เตด บือเลฮ มาโซะ เดะ ฮาตี นะ ญา ลาฆี. กูญา อีตู ตือฆัยํ-ฮาตี ซูโงฮ.
41006053	วะตู กูญา ฌรือมัก ปี ดัฮ     กูญา มาแรฮ ซีงัฮ ปราฮู     เดะ ตูโปะ เฆนเนซาเรด.
41006054	ตานา กูญา ตูโรด เดะ ปราฮู     ดัดดัด อีตู     โกะ ซือมียา บาญะ กราลา เยซู.
41006055	กะฆีเตอ     กูญา ปาคัจ บลารี ปี ซารี     โกะ ซือมียา เตด ซือนัง ญาวา     เดะ นังฆรี อีตู ราตาๆ. กะฆีเตอ     กูญา ลีฮัจ จะ     เยซู อาดา เปะ ดีฮา     กูญา อาเมด โกะ ซือมียา เตด ซือนัง ญาวา     บอฮ เดะ ลือปัจ     อูโซก บือปี กะ โซะ อีตู.
41006056	เตด-จะ เยซู นะ ปี กะ ดีฮา     เดะ ดาลับ ตูโปะ     เดะ นังฆรี     เดะ ลูวัยํ นังฆรี โปด     อาดา โกะ ซือมียา ตูโรจ ปี ซามา. กูญา บาวา โกะ ซือมียา ซาเกะ ปี     บือฆูแลก ตือลือตัก เดะ ปาฌะ อีกัด     นาตี เยซู นะ มาแรฮ. กูญา มีตา เดะ เยซู     บรี กูญา นะ ปือเตาะ     เดะ บีดิก กาเยด นะ ญา. โกะ ซือมียา นู บือเลฮ ปือเตาะ ดัฮ เตอ     กูญา ซือนัง บาฌิ ดัฮ     ราตา ซือมียา เลอ.
41007001	อาดา โกะ ลูมอฮ ฟาริซี กูญา ปาคัจ มาแรฮ ซารี เยซู. อาดา ฌูฆา     โกะ ซือมียา อาฌัยํ ลาฆู ปือมือซัด นะ ตูฮัด ดาตัก มาแรฮ เดะ นังฆรี เยรูซาเลม เตอ     กูญา มาแรฮ ซามา.
41007002	กูญา ลีฮัจ โกะ มูเระ นะ เยซู ซือตืองัฮ     มากัด โกะ ซือบารัก     ฮอย เตด บือเลฮ ตูโรจ กะ ลาฆู บาโซฮ ตางัน ดูลู เลอ.
41007003	(โซะ ลูมอฮ ฟาริซี ฌางัน บักซา ยิว ซือมูฮา เตอ     กะ กูญา นะ มากัด นามา โปด     กูญา ฆาโดฮ ตูโรจ กะ ลาฆู บาโซฮ ตางัน ดูลู     ตูโรจ กะ ฮาดัจ นะ โกะ ญัง-มูญัง.
41007004	วะตู กูญา บาลิ มาแรฮ     เดะ ปาฌะ อีกัด     กูญา ฆาโดฮ ตูโรจ ลาฆู บาโซฮ ญาวา ดูลู     บารู กูญา นะ มากัด. ฮาดัจ นู กูญา ตูโรจ เตอ     อาดา บาญะ ลาฆู. กูญา ฆาโดฮ บาโซฮ โกะ เจาะ     โกะ ปีโยะ     โกะ มาโกะ ตือมาฆา     บาญะ ฌือแนฮ.)
41007005	กะฆีเตอ     ลูมอฮ ฟาริซี     ฌางัน โกะ ซือมียา อาฌัยํ ลาฆู ปือมือซัด นะ ตูฮัด อีตู     กูญา ตาญา เยซู จะ     "บูวัจ นามา ปะ     โกะ มูเระ นะ เกา     ฮอย เตด ตูโรจ กะ ฮาดัจ นะ โกะ ญัง-มูญัง? โกะ มูเระ นะ เกา เตอ     วะตู กูญา มากัด ซือบารัก นามา     กูญา เตด ตูโรจ ลาฆู บาโซฮ ตางัน ดูลู เลอ"     กูญา จะ.
41007006	กะฆีเตอ     เยซู ตีกัฮ กะ กูญา จะ     "กาเญา เลอ     มูคา มาเนฮ     ฮาตี ฌาฮัจ. อิซายา บือเลฮ ตูโดฮ ลาฆู นะ กาเญา     รือมัก ดัฮ. ฌาดี ปือมือเลา นะ ตูฮัด นู จะ 'ลูมอฮ อีนี     กูญา ตูเฮะ กะ กู     ซา มูโลจ เตอ     ตาปี ฮาตี นะ กูญา     ฌาโวฮ เดะ กู.
41007007	นู กูญา มือญือมัฮ กะ กู     เตด ฌาดี นามา เลอ     ซาเบะ กูญา อาเมด โกะ ปือมือซัด นะ ซือมียา มาแรฮ อาฌัยํ     บือกะ ฌาดี ฮูโกบ นะ ตูฮัด.' ญา จะ.
41007008	กะฆีเตอ     ปือมือซัด นะ ตูฮัด เดะ อาตัซ เตอ     กาเญา ตีงัน บูวัก. ตาปี ฮาดัจ นะ โกะ ซือมียา     กาเญา ตูโรจ กือฌะ-กือมัซ เลอ." เยซู ญา จะ.
41007009	กะฆีเตอ     เยซู มือเลา กะ กูญา ปูลัก จะ     "กาเญา บูวัจ บาฌิ อามัจ เอะ     นู กาเญา กีปัซ ปือมือซัด นะ ตูฮัด บูวัก     บีดา นะ บือเลฮ ตูโรจ กะ ฮาดัจ นะ กาเญา.
41007010	กรานา-จะ มูซา บือเลฮ มือเลา จะ 'กาเญา กือนา ตูเฮะ กะ เอด อาโปก นะ กาเญา.' ญา มือเลา ลาฆี จะ 'ซือมียา ดีฮา นู มือเลา กาซัยํ     ฌางัน เอด อาโปก นะ ญา     ซือมียา อีตู เลอ     กือนา ฮูโกบ รอจ กะ มาตี.' มูซา ญา จะ.
41007011	ตาปี โซะ กาเญา เตอ     กาเญา จะ     'กะ ซือมียา ซืออูรัก มือเลา ฌางัน เอด อาโปก เดะ ญา จะ     ซือบารัก ซือมูฮา นู ญา อาดา ดัฮ     บีดา นะ บือบือลา กูญา เตอ     บารัก อีตู     ฌาดี 'กือบัน' ดัฮ     ฌาดี-จะ     ญา ฌาดี บารัก มือญือมัฮ กะ ตูฮัด ดัฮ.
41007012	กะฆีเตอ     กาเญา บรี กะ ซือมียา อีตู     เตด ปายัฮ บือบือลา เอด อาโปก เดะ ญา ดัฮ.
41007013	กะฆีเตอ     ฮาดัจ ตูโรด-มือนูโรด นะ กาเญา     บูวัจ บรี ปือมือซัด นะ ตูฮัด เดะ อาตัซ     เตด ฌาดี นามา. บาญะ ลาฆู เลอ     นู กาเญา บูวัจ ซาลัฮ กะฆีเตอ." เยซู ญา จะ.
41007014	กะฆีเตอ     เยซู บลาโลก ลูมอฮ ซือมียา บาญะ มาแรฮ ปูลัก     มือเลา ฌางัน กูญา จะ     "กาเญา ซือมูฮา     มือนีงัย เลอ     บรี ลาฆู อีนี มาโซะ เดะ ฮาตี นะ กาเญา.
41007015	ฮอย บารัก นามา โซะ ลูวัยํ เตอ     กะ ซือมียา นะ ตือลัด มาโซะ กะ ดาลับ     นู นะ บรี ญา ตะอารัฮ. ตาปี ลาฆู นู ตรือเบะ เดะ ฮาตี ซือมียา เตอ     ลาฆู อีตู เลอ     นู บูวัจ บรี ญา ตะอารัฮ ดัฮ. " ญา จะ.
41007017	ตานา เยซู ตีงัน โกะ ซือมียา บาญะ     มาโซะ รูมัฮ ดัฮ     โกะ มูเระ นะ ญา     ตาญา ปาซัน ลาฆู ญา จรือตา อาฌัยํ อีตู.
41007018	กะฆีเตอ     เยซู มือเลา ฌางัน กูญา จะ     "กะฮามี เลอ? กาเญา ฌูฆา     เตด บือเลฮ มาโซะ เดะ ฮาตี? กาเญา เตด ลีฮัจ เฆอ? บารัก โซะ ลูวัยํ เตอ     ซือมียา มากัด มาโซะ กะ ดาลับ ดัฮ     บารัก อีตู เตด บูวัจ บรี ญา ตะอารัฮ ดัฮ.
41007019	บารัก อีตู     เตด มาโซะ กะ ดาลับ ฮาตี นะ ญา     ตาปี มาโซะ กะ ดาลับ โปรจ เลอ     เอฮ ตรือเบะ ปี ดัฮ." เยซู ญา จะ. กะฆีเตอ     ญา บูวัจ บรี บารัก มากัด     ราตา มาจับ     ฮอย เตด ตะอารัฮ ดัฮ.
41007020	กะฆีเตอ     เยซู มือเลา ปูลัก จะ     "ลาฆู นู ตรือเบะ เดะ ฮาตี ซือมียา เลอ     นู บูวัจ บรี ญา ตะอารัฮ ดัฮ.
41007021	ลาฆู ฌาฮัจ ซือมูฮา     ดาตัก มาแรฮ เดะ ดาลับ ฮาตี นะ ซือมียา เตอ. อาดา ลาฆู อีงัจ ฌาฮัจ     ลาฆู บือกาเซฮ     ลาฆู มือญูรี     ลาฆู บูนอฮ ซือมียา เตอ.
41007022	อาดา ลาฆู ซาลัฮ บีนี กาวัด     ลากี กาวัด     ลาฆู ฮาลูบา     ลาฆู บูวัจ ฌาฮัจ เตอ. ลาฆู ตีปู กาวัด     ลาฆู บูวัจ เตด บือฆูนา     ลาฆู ดือกี กาวัด     ลาฆู มืออูปัจ     ลาฆู งันตืองัน     ลาฆู ฌาดี ซือมียา บูดอ เลอ.
41007023	ลาฆู ฌาฮัจ อีนี ซือมูฮา     ดาตัก เดะ โซะ ดาลับ ฮาตี ซือมียา     บูวัจ บรี ซือมียา ตะอารัฮ ดัฮ เลอ." ญา จะ.
41007024	กะฆีเตอ     เยซู บีกัซ     ตรือเบะ เดะ ตือปัจ อีตู     ปี ดาปิก นังฆรี ทัยระ     ฌางัน นังฆรี ซัยดอน. ญา ปี มาโซะ กะ ดาลับ รูมัฮ     ตีเมา บรี ซาปา ตาฮู จะ     ญา อาดา เปะ อีตู. ตาปี ญา ซือลูนี เตด บือเลฮ ดัฮ.
41007025	อาดา นีบีนี ซืออูรัก     นู อาดา นานะ นีบีนี นู ดือมิ. นานะ อีตู     อาดา ฮาตู ตะอารัฮ มาโซะ ราโซะ ดัฮ. วะตู นีบีนี อีตู     ดืองัยํ ลาฆู นะ เยซู ดัฮ     ดัดดัด ญา มาแรฮ     ญา ตือมะ เดะ กากี นะ เยซู.
41007026	นีบีนี อีตู เตอ     ฌาดี ซือมียา นังฆรี ฟีนิเซีย     เดะ โซะ นังฆรี ซีเรีย. ปือมือเลา นะ ญา     บาซา กรีก. ญา มีตา เดะ เยซู     บรี ญา โปรฮ ฮาตู     บรี ตรือเบะ เดะ นานะ นีบีนี นะ ญา.
41007027	ตาปี เยซู มือเลา ฌางัน นีบีนี อีตู จะ     "กือนา บรี โกะ นานะ มากัด กือญัง ดูลู เลอ. บารัก มากัด นะ โกะ นานะ เตอ     ดัฮ นะ อาเมด มาแรฮ     บูวัก บรี กะ โกะ อาซู มากัด     ฮอย เตด บาฌิ เลอ."
41007028	ตาปี นีบีนี อีตู ตีกัฮ จะ     "ซูโงฮ เลอ     ตูฮัด. ตาปี โกะ อาซู นู เดะ บาวัฮ ปาปัด โตะ     กูญา บียาซา มากัด โกะ กรือดะ ลือเบฮ นะ โกะ นานะ." ญา จะ.
41007029	กะฆีเตอ     เยซู มือเลา ฌางัน ญา จะ     "โอ     เกา มือเลา กะฆีนี     บาฌิ ดัฮ. กะฆีเตอ     ปี เลอ     ฮาตู อีตู     ญา ตรือเบะ ปี เดะ นานะ นีบีนี นะ เกา ดัฮ เลอ."
41007030	กะฆีเตอ     นีบีนี อีตู     ญา ปาเระ ปี กะ รูมัฮ ญา     ลีฮัจ นานะ นะ ญา     ตีโนะ เดะ ลือปัจ     ลีนา ดัฮ. ฮาตู นู มาโซะ ราโซะ เตอ     ญา ตรือเบะ ปี ดัฮ.
41007031	กะฆีเตอ     เยซู ตรือเบะ ปี     เดะ โกะ ตูโปะ ดาปิก นังฆรี ทัยระ     ญา ลาลู ปี เดะ โซะ นังฆรี ซัยดอน     เดะ โซะ นังฆรี ทดบุรี ฌูฆา     มาแรฮ รอจ กะ ลาโวจ ฆาลิลี ปูลัก.
41007032	อาดา โกะ ซือมียา บาวา อูรัก ตูลี     มือเลา เตด ซัฮ ลาลู     ซืออูรัก     มาแรฮ ซารี เยซู. กูญา ปูโฌะ มีตา เดะ เยซู     บรี ญา นะ ปือเตาะ ตางัน เดะ ซือมียา อีตู.
41007033	กะฆีเตอ     เยซู เตอ     ญา บาวา ซือมียา อีตู ซืออูรัก     บือปี กะ ตือปัจ ฮอย ซือมียา. ญา บอฮ ฌารี นะ ญา     เดะ ตือลีงา นะ ซือมียา ตูลี อีตู     อูแล อาเย ลีโยยํ     ปือเตาะ กือนา เดะ ลีดัฮ ซือมียา อีตู.
41007034	ญา ลางอฮ ตีญูง กะ ลาแงะ     มือญาวา บือซัยํ     มือเลา ฌางัน ซือมียา อีตู จะ     "เอฟาทา"     ฌาดี-จะ     "กือนา บูกา เลอ."
41007035	กะฆีเตอ     ตือลีงา นะ อูรัก ตูลี เตอ     บูกา ดืองัยํ ซัฮ ดัฮ. ลีดัฮ นะ ญา โปด     บาฌิ ดัฮ     ญา มือเลา ซัฮ บือเลฮ ดัฮ เลอ.
41007036	กะฆีเตอ     เยซู เตอ     ญา บลารัก โกะ ลูมอฮ ซือมียา จะ     "ฌางัน นะ มือญาเระ ลาฆู อีนี กะ ซาปา." ตาปี ดรัซ บลารัก     ดรัซ กูญา ราเฌด มือญาเระ บรี ตาฮู ราตา.
41007037	โกะ ซือมียา ซือมูฮา เตอ     กูญา ปือและ-ฮาตี บาญะ ซูโงฮ     มือเลา จะ     "ซือมียา อีนี เลอ     ญา บูวัจ นามา ซือมูฮา     ญา บูวัจ บาฌิ ฮาปา. มีเซ-จะ     ซือมียา นู ตูลี โปด     ญา บูวัจ บรี ดืองัยํ บือเลฮ ดัฮ. ซือมียา มือเลา เตด บือเลฮ โปด     ญา บูวัจ ยู มือเลา บือเลฮ." กูญา จะ.
41008001	วะตู อีตู     อาดา ซือมียา บาญะ มาแรฮ บือมุน. โกะ ซือบารัก มากัด นะ กูญา โปด     ฮาบิฮ ดัฮ. กะฆีเตอ     เยซู บลาโลก โกะ มูเระ นะ ญา มาแรฮ     มือเลา ฌางัน กูญา จะ
41008002	"กู ตือจีฮัด กะ โกะ ลูมอฮ ซือมียา อีนี. กูญา ดูโดะ ฌางัน กู     รอจ กะ ตีฆา อารี ดัฮ. บารัก มากัด นะ กูญา โปด     ฮาบิฮ ดัฮ.
41008003	กะ กู บรี กูญา     ปี ปาเระ กะ รูมัฮ     เตด ราซา มากัด นามา กะฆีนี เตอ     กูญา นะ รือมัย     ฮอย อูรัจ     เดะ ตืองัฮ ฌาลัด. อาดา ซือตืองัฮ     ดาตัก มาแรฮ เดะ ฌาโวฮ ฌูฆา." ญา จะ.
41008004	กะฆีเตอ     โกะ มูเระ ตีกัฮ กะ เยซู จะ     "ตือปัจ อีนี ฌาดี ฮูตัด     ฮอย ซือมียา ดูโดะ. กีตา นะ ซารี ซือบารัก มากัด บรี กะ ลูมอฮ อีนี     เปะ ดีฮา เลอ?"
41008005	กะฆีเตอ     เยซู ตาญา กูญา จะ     "กาเญา อาดา ตือโปก โรตี     บราปา กือโตน?" กูญา ตีกัฮ กะ เยซู จะ     "อาดา ตูโฌฮ กือโตน."
41008006	กะฆีเตอ เยซู ซูโรฮ     บรี ลูมอฮ ซือมียา บาญะ อีตู     ดูโดะ เดะ ตานัฮ. ญา อาเมด ตือโปก โรตี ตูโฌฮ กือโตน อีตู มาแรฮ     ญา บรี ซือลามัจ กะ ตูฮัด. กะฆีเตอ     ญา ลือแปะ ตือโปก โรตี อีตู     บรี โกะ มูเระ นะ ญา ปาฮาฆิ     กะ ลูมอฮ ซือมียา บาญะ อีตู. กะฆีเตอ     กูญา ปาฮาฆิ บรี กะ ราตา ซือมียา.
41008007	กูญา อาดา อีกัด มิดือมิ ฌูฆา     ดูวา ตีฆา อีโกยํ. กะฆีเตอ     เยซู มีตา เดะ ตูฮัด เดะ อาตัซ     นะ บรี ซือลามัจ กะ อีกัด อีตู. ญา ปือซัด โกะ มูเระ บรี กูญา ปาฮาฆิ     กะ โกะ ลูมอฮ ซือมียา อีตู.
41008008	กูญา ซือมูฮา ปาคัจ มากัด     กือญัง ดัฮ. กะฆีเตอ     โกะ มูเระ มูงอจ โกะ กรือดะ บารัก มากัด นู ลือเบฮ เตอ     บือเลฮ ตูโฌฮ ราฆา เลอ.
41008009	ลูมอฮ ซือมียา อีตู     กือมูฮา ฆามะ-จะ     ปัจ รีบู อูรัก บือเลฮ. กะฆีเตอ     เยซู บรี ลูมอฮ อีตู บาลิ ปี.
41008010	ดัดดัด อีตู     ญา ญาแญะ ปราฮู     ฌางัน โกะ มูเระ นะ ญา     ปี กะ นังฆรี ดันมานูทา.
41008011	โกะ ลูมอฮ ฟาริซี มาแรฮ     บือตือฆัฮ ฌางัน เยซู     นะ ลกลีฮัจ ญา     บรี ญา นะ บูวัจ ปือนานา ซีดี ซือมาจับ บรี ตาฮู จะ     ญา ฌาดี ซือมียา นู ตูฮัด เดะ อาตัซ ซูโรฮ มาแรฮ.
41008012	กะฆีเตอ     เยซู บือญาวา บือซัยํ     มือเลา จะ     "บูวัจ นามา     ซือมียา เดะ ฮาดัจ อีนี     ซูกา นะ ลีฮัจ ปือนานา นู มือฆัฮ? กู มือเลา ฌางัน กาเญา ลาฆู นู ซูโงฮ จะ     ฮอย ปือนานา นามา โปด     นะ บรี ลีฮัจ     กะ ลูมอฮ ซือมียา เดะ ฮาดัจ อีนี."
41008013	กะฆีเตอ     เยซู ตีงัน ลูมอฮ อีตู ดัฮ     ญา ปี ญาแญะ ปราฮู ปูลัก     มือลากัฮ ปี โซะ ซรือบัก.
41008014	โกะ มูเระ นะ เยซู     กูญา ลูปา อาเมด ตือโปก โรตี บือปี ซามา. เดะ ปราฮู เตอ     กูญา อาดา ตือโปก โรตี แนฮ ซา กือโตน.
41008015	กะฆีเตอ     เยซู ปือซัด กะ ลูมอฮ กูญา จะ     "กาเญา เลอ     ฌาฆา ฮัจ-ลีฮัจ บรี บาฌิ     เดะ ราฆี นะ ลูมอฮ ฟาริซี     เดะ ราฆี นะ ราฌา เฮโรด ฌูฆา เลอ."
41008016	กะฆีเตอ โกะ มูเระ มือเลา ซามา กูญา จะ     "ญา มือเลา กะฆีนี     ซาเบะ กีตา ฮอย ตือโปก โรตี ดัฮ."
41008017	ตาปี เยซู ตาฮู ลาฆู อีนี     ญา มือเลา ฌางัน กูญา จะ     "บูวัจ นามา ปะ     กาเญา มือเลา บือซามา     ปาซัน ลาฆู ฮอย ตือโปก โรตี? กาเญา เตด บือเลฮ ตาฮู     เตด บือเลฮ มาโซะ เดะ ฮาตี ลาฆี เฆอ? กาเญา ตือฆัยํ-ฮาตี ลาฆี เฆอ?
41008018	กาเญา อาดา มาตา     ตาปี นะ ลีฮัจ เตด บือฆารี เฆอ? กาเญา อาดา ตือลีงา     ตาปี นะ ดืองัยํ เตด บือเลฮ เฆอ? กาเญา จับ เตด บือเลฮ เฆอ?
41008019	ตานา กู ลือแปะ ตือโปก โรตี ลีมา กือโตน     บรี กะ ลีมา รีบู อูรัก อีตู เตอ     อาดา กรือดะ บารัก มากัด นู ลือเบฮ     นู กาเญา มูงอจ     บราปา ซูเปะ เลอ?" กูญา ตีกัฮ กะ ญา จะ     "ดูวา-บือลัซ."
41008020	"ตานา ลือแปะ โรตี ตูโฌฮ กือโตน     บรี กะ นู ปัจ รีบู อูรัก อีตู เตอ     อาดา โกะ กรือดะ บารัก มากัด     นู กาเญา มูงอจ     บราปา ราฆา?" กูญา ตีกัฮ จะ     "ตูโฌฮ เลอ."
41008021	กะฆีเตอ     เยซู มือเลา ฌางัน กูญา จะ     "กาเญา เตด มาโซะ เดะ ฮาตี ลาฆี เฆอ?"
41008022	กะฆีเตอ     เยซู ฌางัน โกะ มูเระ นะ ญา     มาแรฮ รอจ กะ ตูโปะ เบดซัยดา. อาดา ซือมียา บาวา อูรัก มาตา บูตา     มาแรฮ ซารี เยซู. กูญา อีตู มีตา เดะ เยซู บรี ญา นะ ปือเตาะ ตางัน เดะ ซือมียา มาตา บูตา อีตู.
41008023	กะฆีเตอ เยซู เตอ     ญา ตูโตด ตางัน อูรัก มาตา บูตา อีตู     บาวา บือปี กะ โซะ ลูวัยํ ตูโปะ. ญา ปือทุย อาเย ลีโยยํ     บรี กือนา เดะ มาตา นะ ญา. ญา ปือเตาะ ตางัน เดะ ซือมียา อีตู. กะฆีเตอ     ญา ตาญา ซือมียา อีตู จะ     "เกา ลีฮัจ บือฆารี นามา ซือตืองัฮ?"
41008024	กะฆีเตอ     ซือมียา อีตู เตอ     ญา ญรือลัก มาตา ลีฮัจ     มือเลา จะ     "บือฆารี โกะ ซือมียา บือเลฮ     ตาปี ซือรูปา ปูโฮด กายู     บือฌาลัด ปี มาแรฮ เลอ."
41008025	กะฆีเตอ     เยซู ญา ปือเตาะ ตางัน นะ ญา     ซือกาลี ลาฆี     เดะ มาตา อูรัก มาตา บูตา อีตู. กะฆีเตอ     ซือมียา อีตู เตอ     ญา ตีญูง ลีฮัจ     ลีฮัจ บือฆารี บาฌิ ปูลัก ดัฮ. นามาๆ โปด     บือฆารี ซัฮ ฮาปา ดัฮ.
41008026	กะฆีเตอ เยซู เตอ     ญา ซูโรฮ ซือมียา อีตู บาลิ กะ รูมัฮ นะ ญา     ตาปี ญา ปือซัด จะ     "ฌางัน ปี มาโซะ เดะ ตูโปะ เลอ."
41008027	กะฆีเตอ     เยซู ฌางัน โกะ มูเระ นะ ญา     กูญา บือฌาลัด ปี     กะ โกะ ตูโปะ นู ดาปิก นังฆรี ซีซาเรีย ฟีลิบปี. ตานา บือฌาลัด ปี     เยซู เตอ     ญา ตาญา โกะ มูเระ นะ ญา จะ     "โกะ ซือมียา อาดา มือเลา จะ     กู ฌาดี ซาปา เลอ?"
41008028	โกะ มูเระ กูญา ตีกัฮ จะ     "ซือตืองัฮ จะ     เกา ฌาดี โยฮัน     ซือมียา นู บรี ลาฆู ซือลับ เดะ อาเย เตอ. ซือมียา อาซิก จะ     ฌาดี เอลียา. อาดา ฌูฆา     ซือมียา นู จะ     ฌาดี ซือมียา ตูโดฮ ลาฆู นะ ตูฮัด ซืออูรัก."
41008029	ตาปี เยซู เตอ     ญา ตาญา กูญา จะ     "ตาปี โซะ ลูมอฮ กาเญา เตอ     กาเญา มือเลา จะ     กู ฌาดี ซาปา?" เปโตร ญา ตีกัฮ กะ เยซู จะ     "เกา ฌาดี ราฌา นู บรี ซือลามัจ เลอ."
41008030	กะฆีเตอ     เยซู ญา บลารัก กะ โกะ มูเระ นะ ญา     ตีเมา บรี กูญา มือญาเระ กะ ซาปา     ปาซัน ลาฆู นะ ญา เลอ.
41008031	กะฆีเตอ     เยซู เตอ     ญา ฮึนตะ นะ อาฌัยํ โกะ มูเระ นะ ญา จะ     "กู เลอ     นู นานะ นะ อูมัจ-ซือมียา เตอ     กู นะ ฆาโดฮ ลาวัด ซาเกะ ซูซัฮ     บาญะ ฌือแนฮ. โกะ กือปาลา นังฆรี     โกะ ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด เตอ     กูญา นะ กีปัซ กู บูวัก ดัฮ. กู เตอ     กู นะ กือนา บูนอฮ บรี มาตี     ตาปี ลือปัซ ตีฆา อารี     กู นะ ฮีโดะ ปาเระ เดะ มาตี ปูลัก." ญา จะ.
41008032	ลาฆู อีนี เตอ     เยซู มือเลา บรี กูญา ดืองัยํ ซัฮ. กะฆีเตอ     เปโตร ญา รือฆัก เยซู บรี มืองือละ เดะ กูญา     อูจะ บลารัก กะ ญา.
41008033	ตาปี เยซู ญา กรือเลฮ ลีฮัจ โกะ มูเระ นะ ญา     ญา อูจะ กะ เปโตร จะ     "เกา กือปาลา ซีตัด เออ     ปี ฌาโวฮ บูวัก โซะ บลากัก กู เลอ. เกา เตด กีรา ตูโรจ กะ ตูฮัด เดะ อาตัซ เตอ     ตาปี เกา ปี กีรา ตูโรจ กะ โกะ ซือมียา เลอ." ญา จะ
41008034	กะฆีเตอ     เยซู ญา บลาโลก โกะ ซือมียา บาญะ     ฌางัน โกะ มูเระ นะ ญา มาแรฮ ซามา     มือเลา ฌางัน กูญา อีตู จะ     "ซือมียา ดีฮา นู อาดา ฮาตี นะ ตูโรจ กะ กู     บรี ญา บราดู บือฮีมัจ กะ ญาวา ตะอาซิก ดูลู     บรี กะ ญา อาเกะ ตาโงก     กายู ปลีตัก นะ ญา     ตูโรจ กะ กู มาแรฮ เลอ.
41008035	กรานา-จะ     ซือมียา ดีฮา นู อาดา ฮาตี นะ ฌาฆา ญาวา นะ ญา     บรี ซือนัง เตอ     ญาวา ญา นะ ฌาฮานัม. ตาปี ซือมียา ดีฮา     นู ซรัฮ ญาวา นะ ญา บูวัก     กรานา ลีฮัจ กะ กู     ฌางัน บรีตา นู บาฌิ นะ กู     ซือมียา อีตู เลอ     นะ บือเลฮ ฮีโดะ ซูโงฮๆ.
41008036	กะ ซือมียา ดีฮา     บือเลฮ โกะ ซือบารัก ซือมูฮา เดะ ดือนียา เตอ     ตาปี ญาวา นะ ญา นะ ฌาฮานัม ดัฮ     ซือมียา อีตู นะ บือเลฮ อูโตก นามา เลอ?
41008037	ซือมียา อีตู นะ บรี รือฆา นามา     บีดา นะ อาเมด ญาวา นะ ญา ปาเระ?
41008038	"กะ ซือมียา ดีฮา ปือจือและ กรานา กู     ฌางัน ปือมือเลา นะ กู     เดะ ฮาดัจ อีนี     นู ตะอารัฮ     นู ฌาฮัจ เตอ     ซือมียา อีตู เลอ     กู นะ ปือจือและ บาลัซ ปาเระ     เดะ อารี บลากัก. เดะ อารี บลากัก อีตู     กู นู นานะ นะ อูมัจ-ซือมียา เตอ     กู นะ มาแรฮ     บือซายา บือซรี บือกะ อาโปก เดะ กู เตอ     นะ มาแรฮ บือซามา ฌางัน โกะ ลูมอฮ ฮูลู-บาลัก นู จรัฮ บาฌิ ฌูฆา." ญา จะ.
41009001	กะฆีเตอ     เยซู มือเลา ฌางัน โกะ มูเระ นะ ญา จะ     "กู มือเลา ฌางัน กาเญา     ลาฆู นู ซูโงฮ จะ     อาดา ซือมียา นู บือดีรี โซะ อีนี ซือตืองัฮ     นู นะ ฮอย เตด มาตี ดูลู     ตือดะ กูญา นะ บือเลฮ ลีฮัจ ตูฮัด มาแรฮ ฌาดี ราฌา นู บือบือลา ฌางัน ลาฆู นู มือฆัฮ ซูโงฮ เลอ." ญา จะ.
41009002	ลือปัซ นัม อารี ดัฮ     เยซู บาวา เปโตร     ยากอบ     ฌางัน โยฮัน บือปี     ญาแญะ กะ บูเกะ นู ตีงี     ซา บูเกะ. ปี ซา กูญา     ปัจ อูรัก ฌางัน ญา. เปะ อีตู     กูญา ลีฮัจ จะ     ญาวา นะ เยซู เตอ     ซาเลด ดัฮ.
41009003	กาเยด นะ ญา โปด     บือซายา ปูเตฮ มรือแจว. ฮอย ซาปา เดะ ดือนียา     นู บือเลฮ บาโซฮ กาเยด     บรี ปูเตฮ มรือแจว กะฆีเตอ.
41009004	กูญา ลีฮัจ เอลียา ฌางัน มูซา มาแรฮ ปลีฮัจ. กูญา ดูวา อูรัก ตืองัฮ มือเลา ฌางัน เยซู.
41009005	กะฆีเตอ     เปโตร มือเลา ฌางัน เยซู จะ     "บูมอยํ เออ     นู กามี อาดา โตะ อีนี     โบะ บาฌิ ดัฮ เลอ. กะฆีเตอ     บรี กามี บูวัจ ซาเราะ     ตีฆา บีฌี     นะ เกา ซา     นะ มูซา ซา     นะ เอลียา ซา."
41009006	นู เปโตร มือเลา กะฆีเตอ     ซาเบะ ญา เตด ตาฮู นะ มือเลา กะฮามี     กรานา กูญา ตีฆา อูรัก     กูญา ตาโกจ ซูโงฮ.
41009007	กะฆีเตอ     อาดา กือมูวัง มาแรฮ ตูโดก เดะ อาตัซ กูญา. อาดา ซูวารา บูงี ดาตัก มาแรฮ เดะ กือมูวัง จะ     "อีนี เลอ     ฌาดี นานะ นะ กู     นู กู ซายัก. กือนา มือนีงัย กะ ญา เลอ."
41009008	ดัดดัด     กูญา ตีญูง ลีฮัจ กือลีลิก     เตด บือฆารี ซาปา ดัฮ     บือฆารี อาดา ซา เยซู เลอ     บือซามา ฌางัน กูญา.
41009009	ตานา กูญา ตืองัฮ ตูโรด มาแรฮ เดะ บูเกะ เตอ     เยซู ปือซัด กะ โกะ มูเระ ตีฆา อูรัก จะ     "ลาฆู นู กาเญา ลีฮัจ ดัฮ เตอ     ฌางัน มือญาเระ กะ ซือมียา ดีฮา เลอ     ตือดะ กู นู นานะ นะ อูมัจ-ซือมียา อีนี     นะ ฮีโดะ ปาเระ เดะ มาตี ปูลัก."
41009010	ปือมือซัด อีนี     กูญา ตูโรจ ดัฮ     ตาปี กูญา ตีฆา อูรัก มือเลา ซามา กูญา จะ     "ลาฆู ฮีโดะ ปาเระ เดะ มาตี อีนี     ฌาดี นามา เลอ?"
41009011	กะฆีเตอ     กูญา ตาญา เยซู จะ     "บูวัจ นามา     โกะ ซือมียา อาฌัยํ ลาฆู ปือมือซัด นะ ตูฮัด กูญา มือเลา จะ     เอลียา ฆาโดฮ มาแรฮ ดูลู ?"
41009012	กะฆีเตอ     เยซู มือเลา ฌางัน กูญา จะ     "ซูโงฮ เลอ     เอลียา ญา นะ มาแรฮ ดูลู     บีดา นะ ซียะ บือนา ซือมูฮา บรี บาฌิ     บือกะ นู ดูลู. ตาปี บูวัจ นามา     ซูรัจ ปือมือเลา นะ ตูฮัด     มือเลา จะ     นานะ นะ อูมัจ-ซือมียา นะ ลาวัด ซาเกะ ซูซัฮ โตระ     บาญะ ฌือแนฮ     นะ กือนา ซือมียา มือฌัฮ กีปัซ บูวัก ฌูฆา?
41009013	ตาปี กู มือญาเระ กะ กาเญา จะ     เอลียา มาแรฮ ดัฮ. ตาปี กูญา บูวัจ ลาฆู ตะอารัฮ กะ ญา     บือกะ ตูโรจ กะ ฮาตี นะ กูญา. ลาฆู กะฆีเตอ ฌาดี ดัฮ     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด." ญา จะ.
41009014	ตานา มาแรฮ รอจ กะ โกะ มูเระ นู ฆีลาฆี เตอ     ญา ลีฮัจ ลูมอฮ ซือมียา บาญะ     มาแรฮ กือลีลิก โกะ มูเระ อีตู. อาดา ฌูฆา     โกะ ซือมียา อาฌัยํ ลาฆู ปือมือซัด นะ ตูฮัด     ตืองัฮ บือตือฆัฮ ฌางัน กูญา.
41009015	ตานา โกะ ลูมอฮ ซือมียา บาญะ ลีฮัจ เยซู เตอ     ดัดดัด อีตู     ลูมอฮ กูญา ปือและ-ฮาตี ซูโงฮ     ปาคัจ บลารี มาแรฮ     ซาโมจ ญา.
41009016	กะฆีเตอ     เยซู ตาญา กูญา จะ     "กาเญา บือตือฆัฮ ฌางัน โกะ มูเระ นะ กู     ปาซัน ลาฆู นามา?"
41009017	อาดา ซือมียา ซืออูรัก     เดะ ลูมอฮ ซือมียา บาญะ     ตีกัฮ จะ     "บูมอยํ เออ     กู อาเมด นานะ กีลากี นะ กู     มาแรฮ มียา เกา ดัฮ. นานะ อีตู     อาดา ฮาตู     นู บูวัจ บรี ญา มือเลา เตด บือเลฮ ดัฮ.
41009018	เปะ ดีฮา     ฮาตู อีตู บาวา นานะ ราโซะ     ญา บูวัจ บรี นานะ     รือบัฮ เดะ ตานัฮ. กะฆีเตอ     นานะ ตรือเบะ ฆรือลือมา     ตือกาจิ ฆีฆี     ญาวา ตือฆัยํ. กะฆีเตอ     กู มีตา ตูโลก เดะ โกะ มูเระ นะ เกา     บรี โปรฮ ฮาตู อีตู     ตาปี กูญา อีตู โปรฮ เตด บือเลฮ ดัฮ." ญา จะ.
41009019	กะฆีเตอ     เยซู ตีกัฮ กะ กูญา อีตู จะ     "เฮอ     โกะ ซือมียา ฮาดัจ อีนี     ลาฆู ปือจายา ฮาบิฮ ปี กะ ดีฮา ดัฮ? กู ฆาโดฮ ดูโดะ ฌางัน กาเญา     บราปา ลามา ลาฆี? กู ฆาโดฮ นะ ตาฮัด ลูมอฮ กาเญา     บราปา ลามา เลอ? อาเมด นานะ อีตู บือมาแรฮ กะ กู เลอ."
41009020	กะฆีเตอ     กูญา อาเมด นานะ อีตู มาแรฮ     รอจ กะ เยซู. ตานา ฮาตู อีตู ลีฮัจ เยซู ดัฮ     ดัดดัด     ญา บูวัจ บรี นานะ อีตู มืองือตัจ     ยู ญา รือบัฮ กะ ตานัฮ     ฆรือลิก ปี มาแรฮ     ตรือเบะ ฆรือลือมา.
41009021	กะฆีเตอ     เยซู ตาญา ปะ เดะ นานะ อีตู จะ     "บราปา ลามา ดัฮ     นานะ นะ เกา ฌาดี กะฆีนี?" ปะ เดะ ญา ตีกัฮ จะ     "ตะเดะ ดือมิ มาแรฮ.
41009022	ฮาตู อีตู     บูวัจ บรี นานะ รือบัฮ ซัจๆ     ฆูโฆยํ เดะ อาปี     ฆูโฆยํ เดะ อาเย โปด     นะ บรี ญา มาตี. กะ เกา นะ บูวัจ บือเลฮ กะฮามี โปด     มีตา ตือจีฮัด กะ กามี     มีตา ตูโลก กามี ฌูฆา เลอ." ญา จะ.
41009023	กะฆีเตอ     เยซู มือเลา ฌางัน ญา จะ     "บูกัด ฌาดี ลาฆู     นู กู บูวัจ บือเลฮ     เตด บือเลฮ เลอ. ตาปี โซะ ซือมียา นู ปือจายา เตอ     ซือมูฮา เลอ     บูวัจ บือเลฮ ฮาปา."
41009024	ดัดดัด อีตู     ปะ เดะ นานะ อีตู บือซูระ     มือเลา จะ     "กู ปือจายา ดัฮ เลอ     ตาปี ปือจายา เตด ปือนอฮ. มีตา บือตามัฮ     บรี กู ปือจายา     ปือนอฮ เดะ ฮาตี เลอ."
41009025	ตานา เยซู ลีฮัจ จะ     โกะ ซือมียา บาญะ ปาคัจ บลารี มาแรฮ บือซามา     ญา บลารัก ฮาตู นู ตะอารัฮ อีตู จะ     "เกา เลอ     ฮาตู นู เตด บือเลฮ มือเลา เตอ     นู ตูลี เตอ     กู ปือซัด จะ     ปี ญัฮ เลอ     ตรือเบะ เดะ ญาวา นานะ อีนี. ฌางัน มาโซะ กะ นานะ อีนี ปูลัก ดัฮ เลอ." ญา จะ.
41009026	ฮาตู อีตู บูวัจ บรี นานะ อีตู บือซูระ     มืองือตัจ บาญะ กาลี     ลาลู ญา ตรือเบะ ปี ดัฮ. นานะ อีตู ตือลือตัก     ซือรูปา ซือมียา มาตี. กะฆีเตอ     บาญะ ซือมียา มือเลา จะ     "ญา มาตี ดัฮ."
41009027	ตาปี เยซู รือฆัก ตางัน     อาปู นานะ อีตู บือบีกัซ     บือดีรี.
41009028	ตานา เยซู มาโซะ รูมัฮ ดัฮ     โกะ มูเระ นะ ญา     มาแรฮ ซา กูญา     ตาญา ญา จะ     "บูวัจ นามา     ลูมอฮ กามี โปรฮ ฮาตู อีตู     เตด บือเลฮ ดัฮ?"
41009029	กะฆีเตอ เยซู ตีกัฮ กะ กูญา จะ     "ฮาตู มาจับ อีนี     โปรฮ เตด บือเลฮ ลาลู     กะ ฮอย ลาฆู บือซาโวจ."
41009030	กูญา ตรือเบะ ปี เดะ ตูโปะ อีตู     ปี ลาลู โซะ นังฆรี ฆาลิลี. ตาปี เยซู ตีเมา บรี ซือมียา ดีฮา ตาฮู
41009031	กรานา ญา ตืองัฮ อาฌัยํ โกะ มูเระ นะ ญา. ญา มือเลา จะ     "กู นู นานะ นะ อูมัจ-ซือมียา อีนี     กู นะ กือนา อาตัจ     บรี กะ ลูมอฮ ซือมียา รีฆะ กู เตอ. กูญา นะ บูนอฮ กู     ตาปี กือนา บูนอฮ ดัฮ     ลือปัซ ตีฆา อารี     กู นะ ฮีโดะ ปาเระ ปูลัก." ญา จะ.
41009032	ตาปี ปือมือเลา ลาฆู อีตู     โกะ มูเระ นะ ญา     ฮอย เตด มาโซะ เดะ ฮาตี. กูญา โปด     ฮอย เตด บรานี นะ ตาญา เยซู     ปาซัน ลาฆู อีตู เลอ.
41009033	กะฆีเตอ     เยซู มาแรฮ รอจ กะ ตูโปะ คาเปอนาอุม. มาโซะ กะ รูมัฮ ดัฮ     ญา ตาญา โกะ มูเระ จะ     "วะตู กาเญา บือฌาลัด มาแรฮ     กาเญา บือตือฆัฮ ปาซัน นามา เลอ?"
41009034	ตาปี โกะ มูเระ     กูญา ซืองะ     เตด ตีกัฮ นามา โปด     ซาเบะ เดะ ตืองัฮ ฌาลัด     กูญา อีตู บือตือฆัฮ ซามา กูญา จะ     "ซาปา นะ ฌาดี ซือมียา ซัยํ-บือซัยํ เดะ กาวัด?"
41009035	กะฆีเตอ     เยซู ญา ดูโดะ     ญา บลาโลก โกะ มูเระ ดูวา-บือลัซ อูรัก อีตู มาแรฮ. ญา มือเลา ฌางัน กูญา อีตู จะ     "กะ ซือมียา ดีฮา     ซูกา นะ ฌาดี ปรือดู เตอ     บรี ซือมียา อีตู     ฌาดี ซือมียา ฮูโฌก ปือญูดัฮ กาวัด     บรี ญา ฌาดี ปือญูโรฮ นะ กาวัด ซือมูฮา." ญา จะ.
41009036	กะฆีเตอ     เยซู เตอ     ญา อาเมด นานะ ซืออูรัก มาแรฮ     บือดีรี เดะ ตืองัฮ กูญา อีตู. ญา กรด นานะ อีตู     มือเลา ฌางัน โกะ มูเระ นะ ญา จะ
41009037	"ซือมียา ดีฮา นู ซาโมจ นานะ ดือมิ กะฆีนี     ซืออูรัก     กรานา นามา นะ กู     ซือรูปา ซือมียา อีตู ซาโมจ กู ดัฮ. ซือมียา ดีฮา นู ซาโมจ กู เตอ     บูกัด ญา ซาโมจ กู ซืออูรัก     ตาปี ญา ซาโมจ ตูฮัด     นู ซูโรฮ กู มาแรฮ ฌูฆา." ญา จะ.
41009038	กะฆีเตอ     โยฮัน มือเลา ฌางัน เยซู จะ     "บูมอยํ เออ     กามี บือเลฮ ลีฮัจ ซือมียา ซืออูรัก     นู ซือโบจ นามา นะ เกา     บีดา นะ โปรฮ โกะ ฮาตู ตรือเบะ เดะ ญาวา นะ ซือมียา. กะฆีเตอ     กามี บือเลฮ บลารัก ญา บูวัก     ซาเบะ ญา เตด ตูโรจ กะ ลูมอฮ กีตา."
41009039	ตาปี เยซู มือเลา จะ     "ฌางัน บลารัก ญา เลอ. ซาเบะ-จะ     ซือมียา ดีฮา นู ซือโบจ นามา นะ กู     บีดา บูวัจ ลาฆู มือฆัฮ เตอ     กลาฆี     ญา นะ มือเลา กาซัยํ กะ กู     ฮอย เตด บือเลฮ ดัฮ.
41009040	ซือมียา นู เตด บลาวัด ฌางัน กีตา เตอ     ญา ฌาดี ซือมียา โซะ กีตา.
41009041	กะฆีเตอ     กู มือเลา ฌางัน กาเญา     ลาฆู นู ซูโงฮ จะ     ซือมียา ดีฮา     นู ฮาฆิ อาเย โอะ กะ กาเญา     ซือเจาะ โปด     ซาเบะ กาเญา ตูโรจ กะ ราฌา นู บรี ซือลามัจ เตอ     ซือมียา อีตู เลอ     นะ ปูตุซ บาฮาเฆด นะ ญา     ฮอย เตด บือเลฮ." ญา จะ.
41009042	กะฆีเตอ     เยซู มือเลา จะ     "ซือมียา ดีฮา นู บูวัจ บรี นานะ ดือมิ ซืออูรัก     นู ปือจายา กะ กู     นะ บรี ญา ซาลัฮ ฌาลัด เตอ     ดัฮ อาเมด บาตู ฆีลิก ตือโปก นู บือซัยํ     มาแรฮ ซาโกจ เดะ ลีเฮ นะ ญา เตอ     บือปี ปือตาลับ บูวัก เดะ ลาโวจ โปด     บาฌิ เลอ.
41009043	กะฆีเตอ     กาเลา-จะ ตางัน นะ เกา     บูวัจ บรี เกา ซาลัฮ ดัฮ     ตางัน อีตู เตอ     เกา กือนา กรัจ บูวัก เลอ. นู เกา นะ มาโซะ รอจ กะ ฮีโดะ     กูโดก ซือบือลัฮ โปด     บาฌิ เดะ อาดา ตางัน ดูวา บือลัฮ     ตาปี ฆาโดฮ นะ มาโซะ ปี     กะ อาปี นอรากา     กะ อาปี นู เตด ดือละ ปาดับ เลอ .
41009045	กาเลา-จะ กากี นะ เกา     บูวัจ บรี เกา ซาลัฮ ดัฮ     กากี อีตู เตอ     เกา กือนา กรัจ บูวัก เลอ. นู เกา นะ มาโซะ รอจ กะ ฮีโดะ     กูโดก ซือบือลัฮ โปด     บาฌิ เดะ อาดา กากี ดูวา บือลัฮ     ตาปี นะ กือนา ตีงัน บูวัก     เดะ นอรากา เลอ." ญา จะ .
41009047	"กาเลา-จะ มาตา นะ เกา     บูวัจ บรี เกา ซาลัฮ ดัฮ     มาตา อีตู เตอ     เกา กือนา จูเกน บือตรือเบะ เลอ. นู เกา นะ มาโซะ รอจ กะ ดือนียา บารู นู ตูฮัด ฌาดี ราฌา บูตา ซือบือลัฮ โปด     บาฌิ เดะ อาดา มาตา ดูวา บือลัฮ     ตาปี นะ กือนา บูวัก กะ นอรากา.
41009048	โซะ อีตู     อาดา โกะ ฮูลัจ นู มากัด บาดัด นะ กูญา เตอ     นู เตด ดือละ มาตี. อาปี โปด     เตด ดือละ ปาดับ." ญา จะ.
41009049	"กรานา ราตา ซือมียา นะ กือนา ฆาโวน ฌางัน โกะ ฆารับ     นะ กือนา บือบาฌิ ฌางัน อาปี.
41009050	ฆารับ เตอ     ฌาดี ซือบารัก นู บาฌิ     ตาปี กะ ฮอย มาเซด ดัฮ เตอ     นะ บรี มาเซด ปูลัก     บือเลฮ กะฮามี เลอ? กะฆีเตอ     บรี กาเญา บือฆารับ เดะ ฮาตี     บรี กาเญา ดูโดะ บือปาคัจ บือบาฌิ-บาฌิ." ญา จะ. chk/120597 FINAL CLEAN 28-05-97,15:25 OPT 1.50
41010001	กะฆีเตอ     เยซู ตรือเบะ เดะ นังฆรี อีตู     ปี กะ โซะ นังฆรี ยูเดีย. ญา ฌรือมัก ปี     กะ โซะ ซรือบัก ซูงัย จอแดน     โซะ ตีมอยํ. อาดา ซือมียา บาญะ     ปาคัจ มาแรฮ ซารี เยซู ปูลัก. กะฆีเตอ     เยซู อาฌัยํ ลูมอฮ อีตู     บือกะ ญา บียาซา บูวัจ.
41010002	อาดา ลูมอฮ ฟาริซี มาแรฮ     นะ ลกลีฮัจ เยซู     ตาญา จะ     "นู ลากี นะ บรือจัย ฌางัน บีนี เตอ     กือนา ลาฆู ฌางัน ปือมือเลา ฮูโกบ นะ ตูฮัด เฆอ?"
41010003	เยซู มือเลา จะ     " มูซา บือเลฮ ปือซัด กาเญา กะฮามี?"
41010004	กูญา ตีกัฮ จะ     "มูซา บรี ซือมียา บูวัจ ซูรัจ บรือจัย     บูวัก บีนี บือเลฮ. "
41010005	ตาปี เยซู มือเลา ฌางัน กูญา จะ     "กรานา กาเญา ฮาตี กรัซ เลอ     มูซา บือเลฮ ฆาแรฮ ปือมือซัด ฮูโกบ กะฆีเตอ.
41010006	ตาปี ตะเดะ ลามูลา     ตูฮัด บือฌาดี ดือนียา ดัฮ     บือกะ ซูรัจ นู จะ 'ตูฮัด บือฌาดี ซือมียา     กีลากี ฌางัน นีบีนี'.
41010007	อาดา ฌูฆา นู จะ 'กะฆีเตอ     กีลากี นะ ตีงัน เอด อาโปก นะ ญา     นะ ปี ดูโดะ บือซามา บือซูโงฮ-ซูโงฮ ฌางัน บีนี นะ ญา.
41010008	กะฆีเตอ     กูญา กือดูวา นะ ฌาดี ญาวา ซือตือปัจ.' ซูรัจ นะ ตูฮัด ญา จะ." กะฆีเตอ เยซู มือเลา ปูลัก จะ     "กะฆีเตอ     กูญา บูกัด ฌาดี ดูวา ญาวา     ตาปี ฌาดี แนฮ ซา ญาวา อีตู ดัฮ.
41010009	กะฆีเตอ     นู ตูฮัด เดะ อาตัซ อีกัจ บือกระ ดัฮ     ฌางัน บรี โกะ ซือมียา นะ บรือจัย." ญา จะ.
41010010	กะฆีเตอ     ตานา มาโซะ กะ รูมัฮ ดัฮ     โกะ มูเระ นะ ญา ตาญา ปาซัน ลาฆู อีนี ปูลัก.
41010011	กะฆีเตอ     เยซู มือเลา ฌางัน กูญา อีตู จะ     "กะ ซือมียา ดีฮา บรือจัย ฌางัน บีนี นะ ญา เตอ     อาเมด บีนี อาซิก มาแรฮ ดัฮ     ญา ซาลัฮ บือกาเซฮ ฌูฆา.
41010012	กะ นีบีนี ดีฮา     บรือจัย ฌางัน ลากี นะ ญา     อาเมด ลากี อาซิก     ญา โปด     ซาลัฮ บือกาเซฮ ฌูฆา." เยซู ญา จะ.
41010013	กะฆีเตอ     อาดา ซือมียา บาวา นานะ ดือมิ ซือตืองัฮ     มาแรฮ ซารี เยซู     บีดา นะ บรี เยซู ปือเตาะ เดะ ญาวา นะ กูญา. ตาปี โกะ มูเระ นะ ญา เตอ     กูญา อูจะ บลารัก โกะ ซือมียา อีตู.
41010014	ตานา เยซู ลีฮัจ กะฆีเตอ     ญา เตด ซือนัง-ฮาตี     ญา มือเลา กะ โกะ มูเระ นะ ญา จะ     "บียัยํ เลอ     บรี โกะ นานะ มาแรฮ มียา กู. ฌางัน นะ ซือกัจ กูญา     กรานา-จะ     ซือมียา นู อาดา ฮาตี ซือรูปา โกะ นานะ กะฆีนี เตอ     ซือมียา อีตู เลอ     นู อาดา ตูฮัด ฌาดี ราฌา นะ ญา.
41010015	กู มือญาเระ กะ กาเญา     ลาฆู นู ซูโงฮ จะ     ซือมียา ดีฮา     นู เตด ซาโงะ ตูฮัด ฌาดี ราฌา นะ ญา     ฌางัน ฮาตี ซือรูปา บือกะ นานะ เตอ     ซือมียา อีตู     นะ ฮอย เตด บือเลฮ มาโซะ     กะ ลูมอฮ ซือมียา     นู ตูฮัด บือบือลา ฌาดี ราฌา " ญา จะ.
41010016	กะฆีเตอ     เยซู เตอ     ญา เนก โกะ นานะ     ญา ปือเตาะ ตางัน เดะ ญาวา นะ กูญา     ญา บรี ซือลามัจ กะ กูญา     โซก ซืออูรัก.
41010017	ตานา เยซู ตืองัฮ นะ บือฌาลัด ปี ปูลัก     อาดา ซือมียา ซืออูรัก     บลารี มาแรฮ ซารี ญา. ซือมียา อีตู ญา ตูกู ลูโตจ     โซะ ฮึลด เยซู     ตาญา เยซู จะ     " บูมอยํ นู บาฌิ เออ     กู กือนา บูวัจ กะฮามี เลอ     บีดา นะ บือเลฮ ลาฆู ฮีโดะ ซูโงฮ นู ซือลาลู?"
41010018	กะฆีเตอ     เยซู ตีกัฮ กะ ญา จะ     "เกา มือเลา ซือโบจ จะ     'นู บาฌิ'     บูวัจ นามา? ฮอย ซือมียา ดีฮา นู บาฌิ     ลือเบฮ ซา ตูฮัด เดะ อาตัซ เลอ.
41010019	เกา ตาฮู โกะ ปือมือซัด นะ ตูฮัด     นู จะ 'ฌางัน บูนอฮ ซือมียา. ฌางัน บือกาเซฮ บีนี นะ กาวัด     ลากี นะ กาวัด เลอ. ฌางัน จูรี บารัก นะ กาวัด เลอ. ฌางัน ฌาดี ซะซี มืออูปัย เลอ. ฌางัน กีจอฮ กาวัด เลอ. กือนา ตูเฮะ กะ เอด อาโปก นะ เกา เลอ.' " ญา จะ.
41010020	ซือมียา อีตู     ญา มือเลา ฌางัน เยซู จะ     "บูมอยํ เออ     ปือมือซัด อีนี ซือมูฮา เตอ     กู บือเลฮ ตูโรจ ดัฮ     ตะเดะ มิดือมิ."
41010021	เยซู เตอ     ญา ตีญูง กะ ซือมียา อีตู     ญา ซายัก. ญา มือเลา ฌางัน ซือมียา อีตู จะ     "เกา ปูตุซ ซา มาตา เลอ. เกา ปี ฌูวัน โกะ ซือบารัก นะ เกา เลอ     ฮาฆิ บรี กะ โกะ ซือมียา ฮาฌะ     กะฆีเตอ     เกา นะ ฌาดี ซือมียา กายา โซะ อาตัซ ลาแงะ ดัฮ. ลือปัซ อีตู     กือนา มาแรฮ ตูโรจ กะ กู เลอ." ญา จะ.
41010022	ตาปี ตานา ซือมียา อีตู ดืองัยํ ลาฆู กะฆีเตอ ดัฮ     ดัดดัด ญา มูคา มาซับ     ญา ตรือเบะ ปี     ซูซัฮ-ฮาตี ซูโงฮ     ซาเบะ-จะ     ญา อาดา โกะ บือนา บารัก บาญะ.
41010023	เยซู เตอ     ญา ตีญูง ลีฮัจ กือลีลิก ญาวา นะ ญา     ญา มือเลา ฌางัน โกะ มูเระ นะ ญา จะ     "ปายัฮ ซูโงฮ เลอ     นู โกะ ซือมียา กายา     นะ มาโซะ กะ ลูมอฮ ซือมียา นะ ตูฮัด. "
41010024	ตาปี โกะ มูเระ นะ ญา ดืองัยํ ดัฮ     กูญา ปือและ-ฮาตี ซูโงฮ. กะฆีเตอ เยซู มือเลา ฌางัน กูญา ลาฆี จะ     "โอ มิ เออ     ปายัฮ ซูโงฮ เลอ นู นะ มาโซะ กะ ลูมอฮ ซือมียา นะ ตูฮัด.
41010025	อูตัยํ ซืออีโกยํ นะ มรือลุซ เดะ ลูบัก ฌาโรบ โปด มูดัฮ ลาฆี     เดะ ซือมียา กายา นะ มาโซะ กะ ดือนียา บารู นะ ตูฮัด." ญา จะ.
41010026	กะฆีเตอ     โกะ มูเระ นะ ญา เตอ     กูญา ปือและ-ฮาตี ซูโงฮ     กูญา ปาคัจ ตาญา จะ     "ดัฮ กะฆีเตอ     ซาปา เลอ     นะ บือเลฮ ฮีโดะ ลือปัซ บาฌิ?"
41010027	ตาปี เยซู เตอ     ญา ตีญูง ลีฮัจ กะ กูญา อีตู     มือเลา จะ     "โซะ อูมัจ-ซือมียา     นะ บูวัจ กะฆีนี เตด บือเลฮ ลาลู. ตาปี ตูฮัด เดะ อาตัซ เตอ     นู บูวัจ บือเลฮ. ลาฆู นามาๆ โปด     ตูฮัด เตอ เลอ     นู บูวัจ บือเลฮ ซือมูฮา."
41010028	กะฆีเตอ     เปโตร ฮึนตะ มือเลา ฌางัน เยซู จะ     "ลีฮัจ เลอ     ลูมอฮ กามี บือเลฮ ตีงัน บือนา บารัก ซือมูฮา     มาแรฮ ตูโรจ กะ เกา ดัฮ เลอ."
41010029	เยซู เตอ     ญา มือเลา จะ     "กู มือเลา ฌางัน กาเญา     ลาฆู นู ซูโงฮ จะ     ซือมียา ดีฮา นู ตีงัน โกะ รูมัฮ     โกะ อาดี-บราดี กีลากี นีบีนี     โกะ ปะ มะ     โกะ นานะ     โกะ ตือปัจ ตานัฮ เตอ     กรานา ลีฮัจ กะ กู     ลีฮัจ กะ บรีตา นู บาฌิ นะ กู เตอ
41010030	ซือมียา อีตู เลอ     ญา นะ ซาโมจ ซือราตุซ กาลี     เดะ ฮาดัจ อีนี. ญา นะ ซาโมจ ปาเระ โกะ รูมัฮ     โกะ อาดี-บราดี กีลากี นีบีนี     โกะ มะ     โกะ นานะ     โกะ ตือปัจ ตานัฮ     ตาปี ญา นะ กือนา ลาฆู ปรือกัด ซามา. เดะ ฮาดัจ โซะ ฮึลด โปด     ซือมียา อีตู เตอ     ญา นะ ซาโมจ ลาฆู ฮีโดะ ซูโงฮ นู ซือลาลู เลอ.
41010031	ตาปี อาดา ซือมียา บาญะ โซะ ปรือดู     นะ ปี ดูโดะ โซะ ฮูโฌก. ซือมียา โซะ ฮูโฌก นะ ปี ดูโดะ โซะ ปรือดู เลอ." ญา จะ.
41010032	กาลา กูญา อีตู     ตืองัฮ ฌาลัด ปี กะ นังฆรี เยรูซาเลม     เยซู เตอ     ญา ฌาลัด ปี โซะ ฮึลด     ตาปี โกะ มูเระ อีตู     กูญา ปือและ-ฮาตี บาญะ. โกะ ซือมียา นู ฌาลัด ปี     โซะ บลากัก เตอ     กูญา ตาโกจ โตระ. ซือกาลี ลาฆี     เยซู บาวา โกะ มูเระ ดูวา-บือลัซ อูรัก อีตู     บือปี ซามา     มือญาเระ ลาฆู นู นะ บือฌาดี ฌางัน ญา จะ
41010033	"นี เลอ     กีตา ตืองัฮ บือฌาลัด ปี กะ นังฆรี เยรูซาเลม. กู นู นานะ นะ อูมัจ-ซือมียา เตอ     กู นะ กือนา อาตัจ บรี     กะ ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด เตอ. โกะ ลูมอฮ กูญา อีตู นะ กรัจ ฮูโกบ กู     บรี กือนา บูนอฮ มาตี เลอ. กะฆีเตอ     กูญา นะ อาตัจ กู     บรี กะ โกะ ลูมอฮ ซือมียา บักซา อาซิก.
41010034	กูญา อีตู นะ อาฆัฮ-ฆือละ กะ กู. กูญา นะ ปือทุย อาเย ลีโยยํ เดะ ญาวา นะ กู. กูญา นะ รือเปะ กู     นะ บูนอฮ กู เลอ. ตาปี ลือปัซ ตีฆา อารี เตอ     กู นะ ฮีโดะ ปาเระ เดะ มาตี ปูลัก." ญา จะ.
41010035	ยากอบ ฌางัน โยฮัน     โกะ นานะ นะ เซเบดี เตอ     กูญา มาแรฮ     มีตา เดะ เยซู จะ     "บูมอยํ เออ     กามี ซูกา นะ บรี เกา ตูโลก กามี     บือกะ ลาฆู กามี นะ มีตา เลอ."
41010036	กะฆีเตอ     เยซู ตาญา กูญา จะ     "กาเญา นะ บรี กู บูวัจ ลาฆู นามา     บีดา กาเญา?"
41010037	ดูวา อูรัก อีตู มือเลา ฌางัน เยซู จะ     "กาลา เกา นะ มาแรฮ บือกะ ราฌา นู บือซรี เตอ     มีตา บรี กามี นะ ดูโดะ บือซามา     โซะ กานัน ซา     โซะ กีรี ซา เลอ."
41010038	ตาปี เยซู ตีกัฮ กะ กูญา จะ     "นู กาเญา มีตา กะฆีเตอ     กาเญา เตด ตาฮู อารัฮ เลอ. ลาฆู ซูซัฮ     นู ซือรูปา เจาะ     นู กู นะ โอะ     กาเญา นะ โอะ ฌูฆา     บือเลฮ เฆอ? ซือรูปา กู นะ ซือลับ เดะ ลาฆู ซูซัฮ     กาเญา นะ ซือลับ กะฆีเตอ ฌูฆา     บือเลฮ เฆอ?"
41010039	กูญา กือดูวา ตีกัฮ กะ เยซู จะ     "บือเลฮ ฌูฆา เลอ." กะฆีเตอ     เยซู มือเลา ฌางัน กูญา จะ     "เจาะ นู กู นะ โอะ     กาเญา นะ โอะ ฌูฆา. ลาฆู นู กู นะ ซือลับ เดะ ลาฆู ซูซัฮ เตอ     กาเญา นะ ซือลับ ฌูฆา.
41010040	ตาปี นู นะ ดูโดะ โซะ กานัน นะ กู     โซะ กีรี นะ กู เตอ     กู นะ บรี เตด บือเลฮ เลอ. ตือปัจ ดูโดะ อีตู     ตูฮัด บือเลฮ ซียะ ตาโรฮ ดัฮ     บีดา โกะ ซือมียา นู ญา ปีเลฮ ดัฮ เลอ."
41010041	โกะ มูเระ อาซิก ซือปูโลฮ อูรัก เตอ     ตานา ดืองัยํ ลาฆู กะฆีเตอ ดัฮ     กูญา รีเซา-ฮาตี กะ ยากอบ ฌางัน โยฮัน.
41010042	กะฆีเตอ     เยซู บลาโลก โกะ มูเระ มาแรฮ     มือเลา ฌางัน กูญา จะ     "กาเญา ตาฮู จะ     โกะ ซือมียา นู ลีฮัจ ซือรูปา ฌาดี กือปาลา     นะ ลูมอฮ บักซา อาซิก เตอ     กูญา ปรือกัด ลูมอฮ กูญา     บือกะ ฌาดี ราฌา เตอ. โกะ ซือมียา ซัยํ-บือซัยํ โปด     กูญา อาดา มือฆัฮ     นะ ฮูโกบ ลูมอฮ กูญา ฌูฆา เลอ.
41010043	ตาปี โซะ ลูมอฮ กาเญา     ฌางัน บรี ฌาดี กะฆีเตอ เลอ. ซือมียา ดีฮา     นู นะ ฌาดี บือซัยํ เดะ ลูมอฮ กาเญา     ญา กือนา ฌาดี ซือมียา มือนูโลก นะ กาเญา.
41010044	ซือมียา ดีฮา     นู นะ ฌาดี กือปาลา เดะ ลูมอฮ กาเญา     ญา กือนา ฌาดี ปราโซฮ นะ กาวัด ซือมูฮา.
41010045	กรานา-จะ     กู นู นานะ นะ อูมัจ-ซือมียา เตอ     กู มาแรฮ ดัฮ     บูกัด นะ บรี โกะ ซือมียา บือกรือฌา มือนูโลก กู     ตาปี กู มาแรฮ ดัฮ     นะ บือกรือฌา มือนูโลก กูญา เตอ เลอ     นะ ซรัฮ ญาวา นะ กู     ฌาดี รือฆา ตือบุซ โกะ ซือมียา บาญะ บรี ลือปัซ." ญา จะ.
41010046	กะฆีเตอ     กูญา มาแรฮ รอจ กะ นังฆรี เยริโค. วะตู เยซู ตืองัฮ ตรือเบะ เดะ นังฆรี     ฌางัน โกะ มูเระ นะ ญา     ฌางัน ลูมอฮ ซือมียา บาญะ ซามา     อาดา ซือมียา งือแมง ดูเวะ ซืออูรัก     ดูโดะ เดะ บีดิก ฌาลัด. ญา ซืออูรัก นู มาตา บูตา     ปือนามา จะ     บาทิเมอัด     นานะ นะ ทิเมอัด.
41010047	ตานา ญา ดืองัยํ จะ     เยซู     ซือมียา ตูโปะ นาซาเรด     มาแรฮ ดัฮ     ญา บือซูระ จะ     "เยซู     นานะ นะ ราฌา ดาวิด เออ     จีฮัด กะ กู เลอ."
41010048	อาดา ซือมียา บาญะ     กูญา อูจะ กะ ญา     ซูโรฮ บรี ญา ซืองะ. ตาปี ดรัซ ญา บือซูระ จะ     "นานะ นะ ราฌา ดาวิด เออ     ตือจีฮัด กะ กู ฌูฆา เลอ."
41010049	กะฆีเตอ     เยซู ญา บราดู     มือเลา จะ     "บรี ญา มาแรฮ กะ อีนี." กะฆีเตอ     กูญา บลาโลก อูรัก มาตา บูตา อีตู     กูญา มือเลา จะ     "บรี ซือนัง-ฮาตี เลอ. บีกัซ เลอ     ญา บลาโลก เกา ดัฮ."
41010050	กะฆีเตอ     ซือมียา อีตู     ญา ตีงัน กาเยด นู ญา บือซาโปจ     ญา มือลูปัจ บีกัซ     มาแรฮ รอจ กะ เยซู.
41010051	เยซู ตาญา ญา จะ     "เกา นะ บรี กู บูวัจ ลาฆู นามา     บีดา เกา?" กะฆีเตอ     อูรัก มาตา บูตา อีตู     ตีกัฮ กะ ญา จะ     "บูมอยํ เออ     มีตา ตูโลก บรี กู บือเลฮ ลีฮัจ บือฆารี เลอ."
41010052	เยซู มือเลา ฌางัน ญา ปูลัก จะ     "ปี เลอ. นู เกา ปือจายา     บือเลฮ บูวัจ บรี เกา ซือนัง บาฌิ ดัฮ." ดัดดัด     ซือมียา อีตู ญา ลีฮัจ บือฆารี ดัฮ. ญา ตูโรจ กะ เยซู ปี ซามา.
41011001	กะฆีเตอ     กูญา อีตู มาแรฮ ดาปิก นังฆรี เยรูซาเลม     รอจ กะ ตูโปะ เบดฟายี     ฌางัน ตูโปะ เบดทานี     เดะ บูเกะ กือดูโนด ดัฮ. วะตู อีตู เยซู ซูโรฮ มูเระ ดูวา อูรัก ปี ดูลู
41011002	ปือซัด กะ กูญา จะ     "มาโซะ เลอ     กะ ตูโปะ โซะ ฮึลด อีตู. มาโซะ ดัฮ     ดัดดัด กาเญา นะ ดาปัจ อานะ กูดา ซืออีโกยํ     นู กือนา อีกัจ ดัฮ. อานะ กูดา อีตู เตอ     ฮอย ซาปา ดือละ ญาแญะ. อูฆัย เลอ     อาเมด มาแรฮ เปะ อีนี.
41011003	กะ ซือมียา ดีฮา ตาญา จะ     'บูวัจ นามา กาเญา บูวัจ กะฆีนี?'     กือนา ตีกัฮ จะ     'ซาเบะ ตูฮัด นะ อาเมด ซูโรฮ     ซัจ นะ อาตัจ ปาเระ เลอ.' "
41011004	กะฆีเตอ     มูเระ ดูวา อูรัก อีตู     กูญา ปี ดัฮ     ปี ดาปัจ อานะ กูดา     อาดา อีกัจ เดะ ปีตู เดะ บีดิก ฌาลัด. กะฆีเตอ     กูญา อูฆัย กูดา อีตู.
41011005	กะฆีเตอ     อาดา ซือมียา ซือตืองัฮ     นู บือดีรี โซะ อีตู     กูญา อูจะ โกะ มูเระ อีตู จะ     "บูวัจ นามา เลอ     กาเญา อูฆัย อานะ กูดา อีนี?"
41011006	กะฆีเตอ     กูญา ดูวา อูรัก ตีกัฮ กะ โกะ ซือมียา     บือกะ ลาฆู เยซู มือญาเระ กะ กูญา ดัฮ. กะฆีเตอ     โซะ ซือมียา อีตู     กูญา บือบียัยํ บรี อูฆัย อานะ กูดา บือปี.
41011007	กะฆีเตอ     กูญา อาเมด อานะ กูดา อีตู มาแรฮ     อาตัจ กะ เยซู. กูญา อาเมด บาฌู นะ กูญา     อาปัยํ เดะ บลากัก กูดา อีตู. กะฆีเตอ เยซู ญาแญะ ดูโดะ.
41011008	บาญะ ซือมียา อาเมด โกะ บาฌู นะ กูญา มาแรฮ     อาปัยํ เดะ ฌาลัด. ซือมียา อาซิกๆ เตอ     กูญา ปี กะ ปาดัก     ลือกับ โกะ รือบา ดาโวด ลือบัจ     อาเมด มาแรฮ อาปัยํ ฌูฆา.
41011009	อาดา ซือมียา ปี โซะ ฮึลด ซือตืองัฮ     ตูโรจ โซะ บลากัก ซือตืองัฮ     กูญา บือซูระ จะ " โฮซันนา ปูฌี กะ ตูฮัด เลอ. ซือลามัจ เลอ     ซือมียา นู มาแรฮ เดะ นามา นะ ตูฮัด เดะ อาตัซ.
41011010	ซือนัง ซือลามัจ เลอ     นังฆรี นะ ราฌา ดาวิด อาโปก นะ กีตา     นู นะ กือนา ตืองะ ดัฮ. โฮซันนา     ปูฌี เลอ     กะ ตูฮัด นู ตีงี เดะ อาตัซ ซูโงฮ." กูญา จะ.
41011011	กะฆีเตอ     เยซู มาโซะ กะ นังฆรี เยรูซาเลม     ญา ปี มาโซะ รอจ กะ รูมัฮ มือญือมัฮ ตูฮัด ปี ฌือเงาะ ลีฮัจ ราตา     เดะ รูมัฮ อีตู. ตาปี ซรือปะ นะ มาลับ ดัฮ     กะฆีเตอ     ญา ตรือเบะ ปี     ฌางัน โกะ มูเระ ดูวา-บือลัซ อูรัก อีตู     ปี กะ ตูโปะ เบดทานี.
41011012	จรัฮ ปาฆี     ตานา กูญา ตืองัฮ มาแรฮ ดาตัก เดะ เบดทานี     เยซู ญา ลาปัยํ ดัฮ.
41011013	ญา ลีฮัจ ตะเดะ ฌาโวฮ     อาดา ปูโฮด กรายา-บูดี     ซา ปูโฮด     นู อาดา ดาโวด ลือบัจ. กะฆีเตอ     ญา บราดู ปี ลีฮัจ จะ     อาดา บูวัฮ เฆอ เตด? ตานา มาแรฮ รอจ ดัฮ     ญา ลีฮัจ จะ     ปูโฮด กายู อีตู     อาดา ซา ดาโวด. ญา เตด รอจ มูเซด นะ บือบูวัฮ ลาฆี.
41011014	กะฆีเตอ     เยซู มือเลา กะ ปูโฮด กายู อีตู จะ     "ตะเดะ อีนี ปี     ฮอย ซาปา นะ บือเลฮ มากัด บูวัฮ นะ เกา     ซือมาญัก-รอจ เลอ." โกะ มูเระ นะ ญา     กูญา ดืองัยํ ลาฆู อีนี ดัฮ.
41011015	กะฆีเตอ     กูญา ปี รอจ กะ นังฆรี เยรูซาเลม ดัฮ. เยซู มาโซะ ปี กะ รูมัฮ มือญือมัฮ ตูฮัด. อาดา ซือมียา ฌูวัน บารัก     ซือมียา บือลี บารัก     เดะ ลามัน รูมัฮ มือญือมัฮ เตอ. โกะ ซือมียา อีตู     เยซู โปรฮ ฮาบิฮ. ปาปัด โตะ นะ ซือมียา ฮูโระ ดูเวะ     ฌางัน ตือปัจ ดูโดะ นะ ซือมียา ฌูวัน บูโรก ปาตี     ญา บือจือเกาะ บูวัก ดัฮ.
41011016	ญา บลารัก โกะ ซือมียา     ตีเมา บรี บาวา โกะ ซือบารัก บือมาแรฮ     ลาลู เดะ ลามัน รูมัฮ มือญือมัฮ ตูฮัด.
41011017	กะฆีเตอ     ญา อาฌัยํ ลูมอฮ กูญา     มือเลา จะ     "อาดา ฆาแรฮ ดัฮ     เดะ ซูรัจ ปือมือเลา นะ ตูฮัด     บูกัด เฆอ     นู จะ 'รูมัฮ นะ กู เตอ     นะ กือนา บลาโลก จะ     รูมัฮ ตือปัจ นู ซือมียา ราตา บักซา นะ มาแรฮ     บือซาโวจ กะ ตูฮัด.' ตาปี กาเญา บือเลฮ บูวัจ     บรี ฌาดี บือกะ ซารัก ลูมอฮ อูรัก ปือญามุน เลอ."
41011018	ตานา โกะ ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด กูญา ดืองัยํ ลาฆู อีนี ดัฮ     กูญา บือกีรา ซามา กูญา จะ     นะ บูนอฮ เยซู กะฮามี. ซาเบะ กูญา ตาโกจ เดะ เยซู     ลีฮัจ จะ     นู เยซู อาฌัยํ ลาฆู กะฆีนี     บูวัจ บรี โกะ ซือมียา บาญะ     ปือและ-ฮาตี ซูโงฮ.
41011019	โซะ ปะฮึญา     เยซู ฌางัน โกะ มูเระ นะ ญา     ตรือเบะ ปี กะ ลูวัยํ นังฆรี.
41011020	จรัฮ ปาฆี     กูญา ฌาลัด ลาลู ปี     ลีฮัจ ปูโฮด กรายา-บูดี อีตู     ญา ลายู ตูโฮยํ ฮาบิฮ     รอจ กะ ฌากัยํ.
41011021	กะฆีเตอ     เปโตร จับ บือเลฮ ดัฮ     มือเลา จะ     " บูมอยํ เออ     ลีฮัจ เลอ     ปูโฮด กายู นู เกา อาโบยํ เตอ     ฮาบิฮ ลายู ดัฮ."
41011022	กะฆีเตอ     เยซู มือเลา กะ กูญา จะ     "ปือจายา เลอ     กะ ตูฮัด เดะ อาตัซ.
41011023	กู มือเลา ฌางัน กาเญา     ลาฆู นู ซูโงฮ จะ     ซือมียา ดีฮา นู ปือซัด กะ บูเกะ อีนี จะ     'กือนา อาเกะ ปี     บือตาลับ เดะ ลาโวจ เลอ'     กะ ซือมียา อีตู เตด บรูบัฮ-ฮาตี     ตาปี ปือจายา จะ     บือกะ นู ญา ปือซัด ดัฮ     นะ ฌาดี ซูโงฮ เตอ     กะฆีเตอ     ลาฆู อีตู นะ ฌาดี ซูโงฮ เลอ." เยซู ญา จะ.
41011024	"กะฆีเตอ     กู มือเลา ฌางัน กาเญา จะ     วะตู กาเญา บือซาโวจ มีตา ลาฆู นามาๆ โปด     ปือจายา เลอ     นู กาเญา บือเลฮ ดัฮ. กะฆีเตอ     กาเญา นะ บือเลฮ ลาฆู อีตู ซูโงฮ เลอ.
41011025	กะฆีเตอ     วะตู กาเญา อาดา บือดีรี บือซาโวจ กะ ตูฮัด     กะ อาดา ปาซัน ลาฆู นามา ฌางัน กาวัด เตอ     กือนา อาเกะ ซาลัฮ นะ ญา ดูลู. กาเญา บูวัจ กะฆีเตอ ดัฮ     อาโปก นะ กาเญา     นู ดูโดะ เดะ อาตัซ ลาแงะ     ญา นะ อาเกะ ซาลัฮ นะ กาเญา ฌูฆา. " ญา จะ.
41011027	กะฆีเตอ     กูญา มาโซะ ปี     กะ นังฆรี เยรูซาเลม ปูลัก. วะตู เยซู บือฌาลัด ปี     เดะ รูมัฮ มือญือมัฮ ตูฮัด อาดา โกะ ลูมอฮ ซามี ซัยํ-บือซัยํ     โกะ ซือมียา อาฌัยํ ลาฆู ปือมือซัด นะ ตูฮัด ฌางัน ลูมอฮ อูรัก ตูฮา เตอ     กูญา ปาคัจ มาแรฮ ดาปัจ ญา.
41011028	กูญา ตาญา เยซู จะ     "เกา บือเลฮ บูวัจ ลาฆู กะฆีนี     ฌางัน ปือมือฆัฮ นู ดีฮา? จะ     ซาปา บือเลฮ บรี กะ เกา บูวัจ ลาฆู กะฆีนี     นู เกา บูวัจ ดัฮ เลอ?"
41011029	เยซู ตีกัฮ กะ กูญา จะ     "กู นะ ตาญา กาเญา     ซา ลาฆู ฌูฆา. กาเญา ตีกัฮ เลอ     กะฆีเตอ     กู นะ มือญาเระ กะ กาเญา จะ     กู บูวัจ ลาฆู กะฆีนี ฌางัน ปือมือฆัฮ นู ดีฮา เลอ.
41011030	นู โยฮัน บรี โกะ ซือมียา ซือลับ เดะ อาเย เตอ     ฌาดี ลาฆู ดาตัก เดะ ลาแงะ     เฆอ-จะ     ดาตัก เดะ โกะ อูมัจ-ซือมียา?" ญา จะ.
41011031	กะฆีเตอ     กูญา บือตือฆัฮ ซามา กูญา จะ     "กะ กีตา มือเลา จะ     'ดาตัก เดะ โซะ ลาแงะ'     กะฆีเตอ     ญา นะ ตาญา กีตา จะ     'ซาเบะ นามา     กาเญา เตด บือเลฮ ปือจายา กะ โยฮัน เลอ?'
41011032	ตาปี กะ กีตา นะ มือเลา จะ     'ดาตัก เดะ โกะ ซือมียา.' อานู..." กูญา โปด     ตาโกจ เดะ โกะ ซือมียา บาญะ     กรานา โกะ ซือมียา บาญะ อีตู กีรา จะ     โยฮัน เตอ     ฌาดี ซือมียา ตูโดฮ ลาฆู นะ ตูฮัด ซูโงฮ เลอ.
41011033	กะฆีเตอ     กูญา ตีกัฮ กะ เยซู จะ     "กามี เตด ตาฮู เลอ." เยซู มือเลา ฌางัน กูญา จะ     "กะฆีเตอ     กู โปด     เตด มือญาเระ กะ กาเญา ฌูฆา     จะ     ลาฆู กู บูวัจ กะฆีนี     บูวัจ ฌางัน ปือมือฆัฮ นู ดีฮา."
41012001	กะฆีเตอ     เยซู ญา ฮึนตะ มือเลา จรือตา     อาฌัยํ โกะ ลูมอฮ อีตู จะ     "อาดา ซือมียา ซืออูรัก     นู บูวัจ กือโบด     ตานัม ปูโฮด อางุน. ญา บูวัจ ปาฆัยํ กือลีลิก. ญา กาลี ตือลาฆา กาจะ บูวัฮ อางุน. ญา อาเกะ ดาเงา ตีงี     บีดา นะ ตูงู กือโบด. กะฆีเตอ     ญา บรี โกะ ซือมียา กรือฌา กือโบด ซีวา     ตาปี อีซี ญา เตอ     ปี กะ นังฆรี อาซิก.
41012002	ตานา รอจ วะตู มูเซด บือบูวัฮ ดัฮ     ตูฮัด กือโบด ญา ซูโรฮ ปราโซฮ ซืออูรัก     ปี มียา โกะ ซือมียา นู ซีวา กือโบด     บรี ปูงอจ ฮาบด นะ ญา     เดะ บูวัฮ อางุน อีตู.
41012003	ตาปี โกะ ซือมียา ซีวา กือโบด อีตู     กูญา รีฆะ ปราโซฮ อีตู     กาเตาะ. กูญา บรี ญา บาลิ     ซา ญาวา     ฮอย นามา.
41012004	กะฆีเตอ ตูฮัด กือโบด     ญา ซูโรฮ ปราโซฮ นู อาซิก ปี ปูลัก     ตาปี ตานา ปี ดัฮ     กูญา อีตู กาเตาะ ปาลา ปือจัฮ     บูวัจ แนฮ-ฌือแนฮ     บรี ญา จือและ.
41012005	กะฆีเตอ     ตูฮัด กือโบด ซูโรฮ ปราโซฮ ปี ปูลัก     ตาปี ปราโซฮ อีตู     กูญา บูนอฮ มาตี ดัฮ. ปราโซฮ อาซิก เตอ     บาญะ อูรัก     กือนา ลาฆู กะฆีนี ฌูฆา. ซือตืองัฮ กือนา กาเตาะ     ซือตืองัฮ กือนา บูนอฮ มาตี." ญา จะ.
41012006	"กะฆีเตอ     ตูฮัด กือโบด อาดา ซืออูรัก ลาฆี     นานะ นะ ญา     นู ญา ซายัก บาญะ ซูโงฮ. เดะ ปือญูดัฮ เตอ     ญา ซูโรฮ นานะ อีตู ปี กะ กูญา. ญา กีรา จะ     'ซูโงฮ กูญา นะ ตูเฮะ กะ นานะ นะ กู.'
41012007	ตาปี โกะ ซือมียา ซีวา กือโบด อีตู     กูญา มือเลา ซามา กูญา จะ     'ญา เลอ     ฌาดี นานะ นะ ตูฮัด กือโบด     นู นะ ซาโมจ ปือซากา. โฌฮ     บรี กีตา บูนอฮ ญา บูวัก. กะฆีเตอ     กือโบด อีนี นะ ฌาดี ปือซากา นะ กีตา.'
41012008	กะฆีเตอ     กูญา ปาคัจ รีฆะ ญา     บูนอฮ     ตูละ บูวัก กะ โซะ ลูวัยํ กือโบด.
41012009	กะฆีเตอ     ตูฮัด กือโบด อางุน นะ บูวัจ กะฮามี? ญา นะ มาแรฮ บูนอฮ โกะ ซือมียา ซีวา กือโบด อีตู     นะ อาเมด กือโบด อางุน อีตู     บรี กะ ซือมียา อาซิก ซีวา." เยซู ญา จะ.
41012010	กะฆีเตอ     เยซู ตาญา จะ     "กาเญา เตด ดือละ บาจา เฆอ     ตือนอซ ซูรัจ ปือมือเลา นะ ตูฮัด นู จะ 'บาตู บือซัยํ     นู ตูกัก กรือฌา รูมัฮ ตีงัน บูวัก ดัฮ บาตู อีตู เลอ     ปาเระ มาแรฮ ฌาดี บาตู กือปาลา ซาฆี ดัฮ.
41012011	ตูฮัด เดะ อาตัซ เลอ     นู บือเลฮ บูวัจ กะฆีนี. กีตา ลีฮัจ จะ     ฌาดี ลาฆู บาฌิ ซูโงฮ เลอ.' " ญา จะ.
41012012	โกะ ซือมียา ซัยํ-บือซัยํ เตอ     กูญา กูวาซา นะ รีฆะ เยซู     ซาเบะ กูญา ลีฮัจ จะ     เยซู บือเลฮ มือเลา จรือตา กะฆีเตอ     ตูโญะ กะ กูญา ตะอาซิก. ตาปี กูญา ตาโกจ เดะ โกะ ลูมอฮ ซือมียา บาญะ. กะฆีเตอ     กูญา ตีงัน เยซู     ปี โซะ อาซิก ดัฮ.
41012013	กะฆีเตอ     กูญา ซูโรฮ ลูมอฮ ฟาริซี ซือตืองัฮ     ลูมอฮ นะ ราฌา เฮโรด ซือตืองัฮ     ปี ซารี เยซู     บีดา นะ มือนาตี อาเมด ซาลัฮ เดะ ปือมือเลา นะ ญา.
41012014	กะฆีเตอ     กูญา มาแรฮ มือเลา ฌางัน เยซู จะ     " บูมอยํ เออ     กามี ตาฮู จะ     เกา เลอ     ซือมียา รือมัก ซูโงฮ. เกา เตด ตาโกจ เดะ ซาปา โปด     ซาเบะ เกา เตด ปีเลฮ มูคา ซือมียา ดีฮา     ตาปี เกา อาฌัยํ ปาซัน ฌาลัด นะ ตูฮัด เดะ อาตัซ     โงฮ-ซูโงฮ เลอ. นู นะ บายัยํ อาเซน กะ ราฌา ซีซา เตอ     รือมัก ฌางัน ปือมือเลา ฮูโกบ นะ ตูฮัด เฆอ เตด?
41012015	กีตา นะ บายัยํ บาฌิ เฆอ     เตด บายัยํ บาฌิ เฆอ?"      ตาปี เยซู ญา ตาฮู กูญา ฮาตี ปีเกาะ กะฆีนี     ญา มือเลา ฌางัน กูญา จะ     "บูวัจ นามา     กาเญา ลกลีฮัจ กู? อาเมด มาแรฮ เลอ     ซา รีเงะ     บรี กะ กู ลีฮัจ."
41012016	กะฆีเตอ     กูญา อาเมด บรี ซา รีเงะ. เยซู ตาญา กูญา จะ     "รูปา อีนี     ฌาดี รูปา นะ ซาปา? ปือนามา นู ฆาแรฮ อีนี     ฌาดี นะ ซาปา เลอ?" กูญา ตีกัฮ กะ ญา จะ     "นะ ราฌา ซีซา เลอ."
41012017	กะฆีเตอ     เยซู มือเลา ฌางัน กูญา จะ     "ซือบารัก นะ ราฌา ซีซา     กือนา มือญือมัฮ กะ ซีซา เลอ. ซือบารัก นะ ตูฮัด     กือนา อาเกะ มือญือมัฮ กะ ตูฮัด เลอ." กะฆีเตอ     กูญา ปือและ-ฮาตี ซูโงฮ     นู ญา ตีกัฮ กะฆีนี.
41012018	อาดา ลูมอฮ ซะดูซี ซือตืองัฮ     มาแรฮ ซารี เยซู. ลูมอฮ ซะดูซี อีตู     กูญา จะ     ลาฆู ฮีโดะ ปาเระ เดะ มาตี เตอ     ฮอย ลาลู.
41012019	กะฆีเตอ     กูญา ตาญา เยซู จะ     "บูมอยํ เออ. มูซา บือเลฮ ฆาแรฮ ซูรัจ กาลา นูตู     ปือซัด กะ กีตา จะ 'กะ กีลากี ซือมียา ดีฮา มาตี     อาดา บีนี     ตาปี ฮอย นานะ ลาฆี     บรี อาดี เดะ ญา ซืออูรัก     อาเมด กากา อีปัย อีตู     ฌาดี บีนี นะ ญา     บีดา นะ บือเลฮ นานะ     นู นะ ฌาดี บือแนฮ นะ กากา เดะ ญา.'
41012020	กะฆีเตอ     อาดา โกะ ดีบราดี     ตูโฌฮ อูรัก. นู ซูโลก บือเลฮ บีนี ดัฮ     ตาปี วะตู ญา มาตี     ญา ฮอย นานะ ลาฆี.
41012021	กะฆีเตอ     นู ดูวา เตอ     อาเมด กากา อีปัย อีตู     มาแรฮ ฌาดี บีนี นะ ญา     ตาปี ญา มาตี ฮอย นานะ ฌูฆา. นู ตีฆา โปด     บูวัจ กะฆีเตอ ฌูฆา.
41012022	กะฆีเตอ     ดีบราดี กือตูโฌฮ อูรัก อีตู     กูญา อาเมด นีบีนี อีตู มาแรฮ     ฌาดี บีนี นะ กูญา ดัฮ     ตาปี กูญา ซือมูฮา มาตี ดัฮ     ฮอย นานะ ฮาปา. โซะ ปือญูดัฮ     นีบีนี อีตู     ญา มาตี ฌูฆา ดัฮ.
41012023	กะฆีเตอ     ตานา รอจ วะตู     นู โกะ ซือมียา นะ ฮีโดะ ปาเระ เดะ มาตี เตอ     นีบีนี อีตู นะ ฌาดี บีนี นะ ซาปา เลอ? กรานา-จะ     กูญา กือตูโฌฮ บราดี     บือเลฮ ซาโมจ ญา     ฌาดี บีนี นะ กูญา ซือมูฮา ดัฮ." กูญา จะ.
41012024	ตาปี เยซู มือเลา ฌางัน กูญา จะ     "บูวัจ นามา     กาเญา กีรา ซาลัฮ กะฆีนี? ซาเบะ กะฆีนี บูกัด เฆอ? จะ     ซูรัจ ปือมือเลา นะ ตูฮัด กาเญา เตด ตาฮู. นู ปือมือฆัฮ นะ ตูฮัด เดะ อาตัซ โปด     กาเญา เตด ตาฮู ฌูฆา.
41012025	วะตู โกะ ซือมียา นะ ฮีโดะ ปาเระ เดะ มาตี เตอ     กูญา เตด มือนีกัฮ ปูลัก     กูญา ฮอย เตด อาเกะ บรี ฌาดี ลากี บีนี ดัฮ เลอ. ตาปี กูญา นะ ฌาดี ซือรูปา โกะ ฮูลู-บาลัก เดะ อาตัซ ลาแงะ เลอ.
41012026	ตาปี ปาซัน ลาฆู นู ซือมียา มาตี     นะ ฮีโดะ ปาเระ เตอ     กาเญา เตด ดือละ บาจา เฆอ     เดะ ซูรัจ นะ มูซา     เดะ ซือปาตัฮ     นู มือญาเระ ปาซัน รือบา กายู นู บือญาลา อาปี เตอ     นู ตูฮัด เดะ อาตัซ บือเลฮ มือเลา ฌางัน มูซา จะ 'กู นี เลอ     ตูฮัด นะ อับราฮัม ตูฮัด นะ อีซัก ตูฮัด นะ ยาโกบ.'
41012027	ตูฮัด เดะ อาตัซ เตอ     ญา บูกัด ตูฮัด นะ ซือมียา นู ฮาบิฮ มาตี ดัฮ     ตาปี ญา ฌาดี ตูฮัด นะ ซือมียา นู อาดา ฮีโดะ. กะฆีเตอ     กาเญา ซาลัฮ โตระ เลอ." เยซู ญา จะ.
41012028	อาดา ซือมียา อาฌัยํ ลาฆู ปือมือซัด นะ ตูฮัด ซืออูรัก     ญา มาแรฮ มือนีงัย     กูญา บือตือฆัฮ ลาฆู กะฆีนี. ญา ลีฮัจ เยซู ตีกัฮ กะ กูญา     บาฌิ ดัฮ. กะฆีเตอ     ญา ตาญา เยซู จะ     "เดะ โกะ ปือมือซัด นะ ตูฮัด เตอ     ตือนอซ ดีฮา นู บือซัยํ เดะ กาวัด?"
41012029	เยซู ตีกัฮ จะ     "ตือนอซ นู ซา     นู บือซัยํ เดะ กาวัด     ญา มือเลา จะ 'ลูมอฮ บักซา อิซราเอน     มือนีงัย เลอ. ตูฮัด นะ กีตา     นู ตูฮัด บือซัยํ เดะ อาตัซ เตอ     ญา เตอ เลอ     ตูฮัด แนฮ ซา.
41012030	เกา กือนา ซายัก กะ ตูฮัด บือซัยํ เดะ อาตัซ     ตูฮัด นะ เกา     บรี ปือนอฮ เดะ ฮาตี ซือมูฮา     บือกะ ญาวา นะ เกา บูวัจ บือเลฮ ซือมูฮา     บือกะ เกา กีรา บรีงัจ บือเลฮ ซือมูฮา     บือกะ อูรัจ นะ เกา บูวัจ บือเลฮ ซือมูฮา เลอ.'
41012031	อาดา ปือมือซัด     ตือนอซ นู ดูวา     นู จะ 'เกา กือนา ซายัก กะ กาวัด     ซือรูปา ซายัก กะ ญาวา ตะอาซิก เลอ.' เดะ โกะ ปือมือซัด นะ ตูฮัด เตอ     ฮอย ตือนอซ อาซิก     นู นะ บือซัยํ เดะ ดูวา ตือนอซ อีนี." เยซู ญา จะ.
41012032	กะฆีเตอ     ซือมียา อีตู     ญา ตีกัฮ กะ เยซู จะ     "กือนา ดัฮ     บูมอยํ เออ. เกา มือเลา ลาฆู นู ซูโงฮ ดัฮ     นู จะ 'ญา เตอ     ตูฮัด แนฮ ซา. ตูฮัด นู อาซิก     ฮอย ดัฮ.'
41012033	นู กีตา นะ ซายัก กะ ตูฮัด     ปือนอฮ เดะ ฮาตี     บือกะ กีตา มาโซะ เดะ ฮาตี ซือมูฮา     บือกะ ญาวา กีตา บูวัจ บือเลฮ ซือมูฮา เตอ     นู กีตา นะ ซายัก กาวัด     ซือรูปา บือกะ ซายัก ญาวา ตะอาซิก เตอ     ลาฆู อีนี เลอ     บาฌิ เดะ ลาฆู อาเมด บือนาตัก มาแรฮ     ตูนู มือนืองะ มือญือมัฮ กะ ตูฮัด     บาฌิ เดะ ลาฆู มือนืองะ อาซิกๆ     ซือมูฮา เลอ." ญา จะ.
41012034	ตานา เยซู ลีฮัจ ซือมียา อีตู ตีกัฮ ปานัย ดัฮ     ญา มือเลา ฌางัน ญา จะ     "เกา เลอ     ซรือปะ นะ มาโซะ กะ ลูมอฮ ซือมียา     นู ตูฮัด บือบือลา ฌาดี ราฌา. " ลือปัซ อีตู     ฮอย ซาปา นะ บรานี ตาญา เยซู     ลาฆู อาซิก ดัฮ.
41012035	ตานา เยซู อาฌัยํ เดะ รูมัฮ มือญือมัฮ ตูฮัด ญา มือเลา จะ     "นู โกะ ซือมียา อาฌัยํ ลาฆู ปือมือซัด นะ ตูฮัด กูญา มือเลา จะ     ' ราฌา นู บรี ซือลามัจ นะ ฌาดี บือแนฮ นะ ราฌา ดาวิด' นะ บือเลฮ กะฮามี เลอ?
41012036	ซือมืองัจ นะ ตูฮัด บือเลฮ ซูโรฮ ราฌา ดาวิด ตะอาซิก     บรี ญา มือเลา จะ 'ตูฮัด บือซัยํ เดะ อาตัซ     มือเลา ฌางัน ตูฮัด นะ กู จะ     ดูโดะ เลอ     โซะ ซือบือลัฮ กานัน นะ กู     ตือดะ กู นะ บูวัจ บรี ลูมอฮ ซือตรู นะ เกา     นะ ดูโดะ เดะ บาวัฮ ตาปะ กากี     นะ เกา.' ดาวิด ญา จะ.
41012037	ราฌา ดาวิด ตะอาซิก     ญา บลาโลก กะ ราฌา นู บรี ซือลามัจ อีตู จะ     'ตูฮัด.' กะฆีเตอ ญา นะ ฌาดี บือแนฮ นะ ดาวิด     บือเลฮ กะฮามี?" เยซู ญา จะ. กะฆีเตอ     โกะ ลูมอฮ ซือมียา บาญะ     กูญา ซูกา นะ มือนีงัย     นู เยซู มือเลา.
41012038	กะฆีเตอ     เยซู ญา อาฌัยํ     มือเลา จะ     "กือนา ฌาฆา เลอ     โกะ ซือมียา อาฌัยํ ลาฆู ปือมือซัด นะ ตูฮัด. กูญา ซูกา ปือแญะ บาฌู ปาญัก     บือฌาลัด ปี มาแรฮ     ซูกา บรี โกะ ซือมียา มือนูโนะ ซือมัฮ กะ กูญา     เดะ ปาฌะ อีกัด เตอ.
41012039	เดะ รูมัฮ บือมุน เตอ     เดะ ลาฆู มากัด บรามัย โปด     กูญา ซูกา นะ ดูโดะ เดะ ตือปัจ นู บาฌิ เดะ กาวัด.
41012040	กูญา ราปัซ อาเมด โกะ ซือบารัก     โกะ รูมัฮ     นะ นีบีนี ฌานา เตอ. ตาปี กูญา ซืองาฌา บือซาโวจ ปาญักๆ เลอ. โกะ ซือมียา กะฆีนี     กูญา นะ กือนา กรัจ ฮูโกบ     ลือเบฮ เดะ กาวัด." เยซู ญา จะ.
41012041	กะฆีเตอ     เยซู ดูโดะ ดาปิก เดะ ปือตี บอฮ ดูเวะ มือญือมัฮ กะ ตูฮัด     ญา ลีฮัจ ลูมอฮ ซือมียา บาญะ     บอฮ ดูเวะ เดะ ปือตี อีตู. อาดา ซือมียา กายา บาญะ อูรัก     กูญา บอฮ ดูเวะ บาญะ.
41012042	อาดา นีบีนี ฌานา นู ฮาฌะ ซืออูรัก     ญา มาแรฮ     บอฮ รีเงะ ตือมาฆา     ดูวา รีเงะ     รือฆา ญา เตด รอจ ซือบัจ.
41012043	กะฆีเตอ     เยซู บลาโลก โกะ มูเระ นะ ญา มาแรฮ     มือเลา ฌางัน กูญา จะ     "กู มือเลา ฌางัน กาเญา     ลาฆู นู ซูโงฮ จะ     นีบีนี ฌานา นู ฮาฌะ อีนี เตอ     ญา บือเลฮ มือญือมัฮ ดูเวะ กะ ตูฮัด     บาญะ ลือเบฮ เดะ กูญา ซือมูฮา     นู บอฮ ดูเวะ เดะ ปือตี มือญือมัฮ เลอ.
41012044	กรานา-จะ     กูญา อีตู ซือมูฮา     กูญา อาดา บาญะ     กูญา อาเมด ดูเวะ     ลือเบฮ เดะ ซูโรฮ นะ กูญา     มาแรฮ มือญือมัฮ. ตาปี นีบีนี ฌานา อีนี     ญา ฮาฌะ โตระ. ดูเวะ นู ญา อาดา ซือมูฮา เตอ     ญา บือเลฮ อาเมด มาแรฮ มือญือมัฮ     ตือดะ ฮาบิฮ บลาญา นะ ญา เลอ." ญา จะ.
41013001	ตานา เยซู ตืองัฮ ตรือเบะ     เดะ รูมัฮ มือญือมัฮ ตูฮัด     อาดา มูเระ นะ ญา ซืออูรัก     มือเลา ฌางัน ญา จะ     "บูมอยํ เออ     ลีฮัจ เลอ. โกะ รูมัฮ อีนี บือฆาจะ โตระ     บูวัจ ฌางัน บาตู นู บาฌิ ซูโงฮ เลอ."
41013002	ตาปี เยซู มือเลา ฌางัน ญา จะ     "เกา ลีฮัจ โกะ รูมัฮ บือซัยํ อีนี เฆอ? อีนี ซือมูฮา     นะ กือนา ปรูโตฮ ฮาบิฮ. ฮอย บาตู ซือกือโตน โปด     นู นะ บือซูโซด-ซูโซด กะฆีนี เลอ." ญา จะ.
41013003	ตานา เยซู ดูโดะ เดะ บูเกะ กือดูโนด     รือมัก ฌางัน รูมัฮ มือญือมัฮ ตูฮัด     อาดา เปโตร     ยากอบ     โยฮัน     ฌางัน อันดรู     ปัจ อูรัก     มาแรฮ ซารี ญา     ตาญา จะ
41013004	"มือญาเระ เลอ     ลาฆู อีนี นะ บือฌาดี กาลา? อาดา ปือนานา นามา     นู นะ บรี ลีฮัจ จะ     ลาฆู อีนี ซือมูฮา     นะ รอจ ดัฮ?"
41013005	กะฆีเตอ     เยซู มือเลา ฌางัน กูญา จะ     "กือนา ฌาฆา บรี บาฌิ เลอ     ฌางัน บรี ซาปาๆ บาวา กาเญา     ปี ซือซัจ ฌาลัด เลอ.
41013006	กรานา อาดา ซือมียา บาญะ     นู นะ อาเกะ ซือโบจ นามา นะ กู     มาแรฮ มือเลา จะ     'กู นี ฌาดี ซือมียา อีตู เลอ'. กะฆีเตอ     กูญา นะ บาวา โกะ ซือมียา บาญะ     ปี ซือซัจ ฌาลัด.
41013007	กาลา กาเญา ดืองัยํ จะ     อาดา นังฆรี บือปรัก โซะ อีนี     โซะ อีตู เตอ     ฌางัน นะ ฆาโดฮ-ฮาตี เลอ. ซาเบะ ฆาโดฮ ฌาดี กะฆีเตอ ดัฮ     ตาปี ฮอย เตด รอจ กะ วะตู ปือญูดัฮ ลาฆี.
41013008	อาดา ฌูฆา ลูมอฮ อีนี     นะ บลาวัด ฌางัน ลูมอฮ อีตู. นังฆรี โซะ อีนี     นะ บลาวัด ฌางัน นังฆรี โซะ อีตู. ญา นะ ฌาดี ตานัฮ บรีเงาะ     บาญะ ตือปัจ. บาญะ ซือมียา นะ บือตาฮัด บารัก มากัด. ลาฆู กะฆีเตอ     นะ ฌาดี ซือรูปา ลาฆู ลามูลา     เดะ วะตู นู ซูซัฮ โตระ." ญา จะ.
41013009	"ตาปี กาเญา กือนา ฌาฆา ฮาตี ตะอาซิก บรี บาฌิ เลอ     ซาเบะ กูญา นะ รีฆะ กาเญา     อาตัจ ญาแญะ กะ ซัน. กาเญา นะ กือนา รือเปะ     เดะ โกะ รูมัฮ บือมุน. กาเญา นะ กือนา บือดีรี     โซะ ฮึลด โกะ ซือมียา ซัยํ-บือซัยํ     โกะ ราฌา โปด     กรานา กู. กะฆีเตอ     กาเญา นะ ฌาดี ซะซี กะ กูญา เลอ.
41013010	บรีตา นู บาฌิ อีนี     กือนา มือญาเระ กะ ลูมอฮ ซือมียา     ราตา บักซา ดูลู.
41013011	กาลา กูญา นะ รีฆะ กาเญา     อาตัจ กะ ซัน     ฌางัน ฆาโดฮ-ฮาตี ดูลู เลอ     นู กาเญา นะ ตีกัฮ มือเลา ลาฆู นามา เตอ. ปือมือเลา นามา     นู ตูฮัด นะ บรี     เดะ วะตู อีตู เตอ     กือนา มือญาเระ เลอ. ซาเบะ บูกัด ปือมือเลา นะ กาเญา     ตาปี ฌาดี ปือมือเลา นะ ซือมืองัจ นะ ตูฮัด.
41013012	กากา ซือตืองัฮ นะ อาตัจ อาดี     บรี กือนา ฮูโกบ ยู มาตี. อาโปก ซือตืองัฮ โปด     นะ อาตัจ นานะ กะฆีเตอ ฌูฆา. โกะ นานะ นะ บูวัจ กือบลากัก     กะ โกะ เอด อาโปก เตอ     บรี กือนา ฮูโกบ ยู มาตี ฌูฆา.
41013013	ซือมียา ซือมูฮา นะ บือชี กะ กาเญา     กรานา กาเญา ตูเฮะ กะ นามา นะ กู เลอ. ตาปี ซือมียา ดีฮา     นู ลาวัด ตาฮัด รอจ กะ นู ปือญูดัฮ เตอ     ซือมียา อีตู เลอ     นะ ฮีโดะ ลือปัซ บาฌิ ดัฮ." ญา จะ.
41013014	เยซู มือเลา ลาฆี จะ     "ตาปี อาดา ซืออารี     กาเญา นะ ลีฮัจ บือนา นู รูบือฮีรู โตระ     นู บูวัจ บรี ตะอารัฮ เตอ     ญา นะ ตืองะ     เดะ ตือปัจ นู เตด ปาโตจ นะ ตืองะ เลอ (ซือมียา นู บาจา     บรี ลาฆู อีนี มาโซะ เดะ ฮาตี เลอ). ตานา ลีฮัจ ดัฮ     บรี โกะ ซือมียา เดะ นังฆรี ยูเดีย     ลารี ปี กะ โซะ บูเกะ เลอ.
41013015	ซือมียา นู ดูโดะ เดะ ลอเตง     ฌางัน บรี ญา ตูโรด มาโซะ กะ รูมัฮ     อาเมด โกะ ซือบารัก บือปี ดูลู.
41013016	ซือมียา นู อาดา เดะ บือนัก     ฌางัน บรี ญา ปาเระ มาแรฮ     ซีงัฮ อาเมด บาฌู ซรือโกะ บือปี เลอ. บรี กูญา ลารี บูวัก ซือมูฮา.
41013017	เดะ กาลา อีตู     ซูซัฮ ปายัฮ โตระ เลอ     โกะ นีบีนี นู บือโปรจ     โกะ นีบีนี นู อาดา นานะ มูดา     นู มากัด ดาดา ลาฆี เตอ.
41013018	กือนา บือซาโวจ เลอ     บรี ลาฆู อีนี นะ เตด บือฌาดี     เดะ มูเซด บือแฌะ.
41013019	กรานา กาลา อารี อีตู     นะ ฌาดี ซูซัฮ ปายัฮ โตระ     นู โกะ ซือมียา เตด ดือละ ดาปัจ. ตะเดะ ลามูลา นู ตูฮัด บือฌาดี ดือนียา     รอจ กะ ฮาดัจ อีนี     เตด ดือละ ลีฮัจ     นะ ซูซัฮ ปายัฮ โตระ กะฆีเตอ. เดะ วะตู โซะ ฮึลด เตอ     นะ ฮอย เตด อาดา กะฆีเตอ ปูลัก เลอ.
41013020	กะ ตูฮัด เตด บูวัจ บรี วะตู อีตู     ซีกัจ ปานะ ดัฮ     ฮอย ซือมียา ซืออูรัก โปด     นู นะ ฮีโดะ ลือปัซ เลอ. ตาปี ตูฮัด ญา ลีฮัจ     กะ โกะ ซือมียา นู ญา ปีเลฮ ดัฮ     กะฆีเตอ     ญา บูวัจ บรี วะตู อีตู     ซีกัจ ปานะ ดัฮ." ญา จะ.
41013021	"วะตู อีตู     กะ อาดา ซือมียา มือเลา ฌางัน กาเญา จะ     'ลีฮัจ เลอ     ราฌา นู บรี ซือลามัจ ญา อาดา โซะ อีนี.' เฆอ-จะ     'ญา อาดา โซะ อีตู.' กาเญา ฌางัน ปือจายา กะ กูญา เลอ.
41013022	กรานา อาดา โกะ ราฌา นู บรี ซือลามัจ วัจบูวัจ     ฌางัน โกะ ซือมียา ตูโดฮ วัจบูวัจ นะ บือฌาดี     บาญะ อูรัก     กูญา นะ บูวัจ บรี ลีฮัจ ปือนานา นู มือฆัฮ     นู ปือและ ซูโงฮ. กะ ฌาดี บือเลฮ     กูญา นะ มืออูปัย     บรี โกะ ซือมียา นู ตูฮัด ปีเลฮ ดัฮ     นะ ซือซัจ ฌาลัด ฌูฆา เลอ.
41013023	ตาปี กาเญา เลอ     กือนา ฌาฆา บรี บาฌิ. ลาฆู ซือมูฮา อีนี     กู บือเลฮ มือญาเระ กะ กาเญา ดัฮ     บรี กาเญา ตาฮู ดูลู." ญา จะ.
41013024	"ตาปี ลือปัซ เดะ วะตู นู ซูซัฮ ปายัฮ โตระ อีตู ดัฮ     เดะ วะตู อีตู     มาตาอารี นะ กือลับ     บูลัด นะ ฮอย เตด ซูโลฮ จรัฮ ลาฆี ดัฮ.
41013025	ลูมอฮ บีตัก นะ ฆูโฆยํ เดะ ลาแงะ. โกะ ลาฆู ปือมือฆัฮ เดะ โซะ ลาแงะ     นะ บรีเงาะ บือฆาญะ.
41013026	วะตู อีตู เลอ     กูญา นะ ลีฮัจ กู     นู นานะ นะ อูมัจ-ซือมียา เตอ     กู นะ มาแรฮ เดะ โซะ กือมูวัง นะ มาแรฮ ฌางัน นู มือฆัฮ บาญะ ซูโงฮ     ฌางัน นู บือซรี บือซายา เลอ.
41013027	กะฆีเตอ     กู นะ ซูโรฮ โกะ ฮูลู-บาลัก ปี ปือมุน บือซามา     โกะ ลูมอฮ ซือมียา นู ตูฮัด ปีเลฮ ดัฮ     นู ดาตัก เดะ ปัจ บือดาฮะ     ตะเดะ ตือกอซ ปือญูดัฮ เดะ ดือนียา     ยู รอจ กะ ตือกอซ ปือญูดัฮ เดะ ลาแงะ เลอ." ญา จะ.
41013028	"กาเญา กือนา บลาฌัยํ เลอ     เดะ ลาฆู นู ปูโฮด กรายา-บูดี ตูโญะ บรี ลีฮัจ. ตานา ญา บือปูโจะ     นะ ตรือเบะ ดาโวด     กะฆีเตอ กาเญา นะ ตาฮู จะ     มูเซด ฮางัจ ดาปิก นะ รอจ ดัฮ.
41013029	กะฆีเตอ ฌูฆา     ตานา กาเญา นะ ลีฮัจ ลาฆู ซูซัฮ กะฆีเตอ     บือฌาดี มาแรฮ     กาเญา นะ ตาฮู จะ     วะตู อีตู ดาปิก นะ รอจ ดัฮ     ฆามะ-จะ อาดา เดะ ปีตู ดัฮ เลอ.
41013030	กู มือเลา ฌางัน กาเญา ลาฆู นู ซูโงฮ จะ     โกะ ซือมียา ฮาดัจ อีนี     นะ ฮอย เตด มือนีงัน ปี ดูลู     เดะ ลาฆู อีนี ซือมูฮา นะ บือฌาดี มาแรฮ.
41013031	ลาแงะ ฌางัน ดือนียา นะ ลือแงะ ปี ฮาบิฮ ดัฮ     ตาปี ปือมือเลา นะ กู     นะ ฮอย เตด ลือแงะ ลาลู เลอ."
41013032	"ตาปี นะ ฌาดี อารี ดีฮา     วะตู ดีฮา     ฮอย ซาปา นะ ตาฮู. มีเซ ลูมอฮ ฮูลู-บาลัก เดะ ลาแงะ โปด     กูญา เตด ตาฮู. นู นานะ นะ ตูฮัด โปด     ญา เตด ตาฮู ฌูฆา. อาดา ซา อาโปก เดะ อาตัซ     ญา เลอ นู ตาฮู.
41013033	กือนา ตูงู ฌาฆา เลอ     ซาเบะ กาเญา เตด ตาฮู     วะตู อีตู นะ รอจ กาลา." ญา จะ.
41013034	"กะฆีเตอ     ซือรูปา ตูฮัด รูมัฮ ซืออูรัก     ญา นะ บือฌาลัด ปี ฌาโวฮ. วะตู ญา นะ ตรือเบะ เดะ รูมัฮ ปี โปด     ญา กีเรบ เดะ โกะ ปราโซฮ นะ ญา     บรี กูญา บือกรือฌา     ตูโรจ บือกะ กรือฌา นะ กูญา ซิกมาซิก. ญา ปือซัด ซือมียา นู ฌาฆา ปีตู เตอ     บรี ญา อาดา ฌาฆา บรี บาฌิ เลอ.
41013035	กะฆีเตอ     กาเญา ฌาฆา เลอ     กรานา กาเญา เตด ตาฮู จะ     ตูฮัด รูมัฮ นะ มาแรฮ กาลา. วะตู มาลับ เฆอ     วะตู ตืองัฮ มาลับ เฆอ     วะตู ฮายับ มูเกาะ     เฆอ-จะ     วะตู ซียัก ดัฮ?
41013036	กะฆีเตอ     ฌาฆา เลอ     ตาโกจ-จะ     ญา นะ บาลิ งูฆางู     มาแรฮ ดาปัจ กาเญา ตืองัฮ ตีโนะ ลีนา.
41013037	นู กู มือเลา ฌางัน กาเญา     กู มือเลา ฌางัน ซือมียา ซือมูฮา จะ     ฌาฆา เลอ." ญา จะ.
41014001	อาดา ดูวา อารี     นะ รอจ อารี บรามัย ลือปัซ ปี ฌางัน ลาฆู บรามัย มากัด โรตี ฮอย ราฆี. กะฆีเตอ     ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด กูญา ซารี ปรือลก     นะ มือฮึนะ รีฆะ     บูนอฮ เยซู.
41014002	ตาปี กูญา มือเลา จะ     "เดะ อารี บือซัยํ     ฌางัน นะ บูวัจ นามา     ตาโกจ-จะ ลูมอฮ ซือมียา บาญะ     นะ ปาคัจ ฆรูมง บลาวัด ฌางัน กีตา".
41014003	วะตู เยซู อาดา เดะ ตูโปะ เบดทานี     ดูโดะ มากัด เดะ รูมัฮ ซีโมน     นู กาลา ดูลู ญา ฌาดี ซือมียา ปือญาเกะ ปูรู อาดา นีบีนี ซืออูรัก มาแรฮ. ญา อาดา ลีบูลี     นู บูวัจ ฌางัน บาตู ปูเตฮ     อาดา มีญะ บาวู เดะ ดาลับ. มีญะ บาวู อีตู     ปือนามา นาระดา     ฌาดี มีญะ นู บาฌิ     รือฆา มาฮัน โตระ. ญา กาเตาะ มูโลจ ลีบูลี อีตู ปือจัฮ ดัฮ     อูแร มีญะ บาวู อีตู     เดะ อาตัซ ปาลา นะ เยซู.
41014004	ตาปี อาดา ซือมียา ซือตืองัฮ     กูญา รีเซา-ฮาตี     กูญา มือเลา ซามา กูญา จะ     "บูวัจ นามา ปะ     ญา บูวัจ บรี มีญะ มาฮัน อีนี     เตด ฌาดี นามา?
41014005	มีญะ อีนี     ดัฮ ฌูวัน     ฆามะ บือเลฮ รือฆา ตีฆา ราตุซ รีเงะ ลือเบฮ. กะฆีเตอ     นะ ฮาฆิ กะ โกะ อูรัก ฮาฌะ โปด     บือเลฮ." กูญา อูจะ กะ นีบีนี อีตู กะฆีเตอ เลอ.
41014006	ตาปี เยซู มือเลา ฌางัน กูญา จะ     "บือบียัยํ ญา เลอ. บูวัจ นามา     กาเญา บือฆาโดฮ นีบีนี อีนี? ญา บูวัจ ลาฆู นู บาฌิ ซูโงฮ     กะ กู ดัฮ.
41014007	อาดา โกะ อูรัก ฮาฌะ ดูโดะ ดาปิก กาเญา ซือรูโลยํ. กาเญา นะ ตูโลก ลูมอฮ อีตู     วะตู ดีฮา     ตูโลก บือเลฮ เลอ. ตาปี โซะ กู นี     กู นะ ดูโดะ ฌางัน กาเญา     เตด บราปา ลามา ดัฮ เลอ.
41014008	บือกะ ญา บูวัจ บือเลฮ     ญา บูวัจ ดัฮ. กู เตด มาตี ลาฆี     ตาปี ญา มาแรฮ อูแร มีญะ เดะ ญาวา นะ กู     ซือรูปา ญา บือเลฮ บือมานี บาดัด นะ กู ดูลู ดัฮ     ซียะ นะ ตานัม เลอ.
41014009	กู มือเลา ฌางัน กาเญา     ลาฆู นู ซูโงฮ จะ     ราตา ดือนียา     เปะ ดีฮา     นู กูญา ปี มือญาเระ บรีตา นู บาฌิ อีนี     เปะ อีตู เลอ     กูญา นะ มือเลา ลาฆู ปือบูวัจ นะ นีบีนี อีนี     กูญา นะ ปาคัจ อีงัจ รอจ กะ ญา เลอ." เยซู ญา จะ.
41014010	กะฆีเตอ     ยูดา อิดคารีโยด     ซืออูรัก เดะ โกะ มูเระ ดูวา-บือลัซ อูรัก อีตู เตอ     ญา ปี ซารี ลูมอฮ ซามี ซัยํ-บือซัยํ     ญา อีงัจ นะ ซรัฮ เยซู     บรี กูญา รีฆะ.
41014011	ตานา กูญา อีตู ดืองัยํ ดัฮ     กูญา ซูกา-ฮาตี. กูญา บือฌาญี นะ บรี ดูเวะ กะ ยูดา. กะฆีเตอ     ยูดา เตอ     ญา ซารี จือลัฮ     นะ ซรัฮ เยซู     กะ ลูมอฮ กูญา.
41014012	อารี ลามูลา นะ ลาฆู บรามัย มากัด โรตี ฮอย ราฆี     นู ฌาดี อารี กูญา ลาดัจ บูนอฮ มือญือมัฮ อานะ กาเมก     บีดา ลาฆู บรามัย ลือปัซ ปี อีตู เตอ     โกะ มูเระ นะ เยซู     ตาญา ญา จะ     "เกา นะ บรี กามี     ซียะ บูวัจ บารัก มากัด     ลาฆู บรามัย ลือปัซ ปี     โซะ ดีฮา เลอ?"
41014013	กะฆีเตอ     เยซู ซูโรฮ มูเระ นะ ญา     ดูวา อูรัก     มือเลา ฌางัน กูญา จะ     "ปี มาโซะ กะ นังฆรี เลอ. อาดา กีลากี ซืออูรัก     ตาโงก อาเย เดะ ฆูรี     ญา นะ มาแรฮ ดาปัจ กาเญา. กือนา ตูโรจ กะ กีลากี อีตู เลอ.
41014014	ญา นะ มาโซะ กะ รูมัฮ เปะ ดีฮา     กาเญา กือนา มาโซะ     มือเลา ฌางัน ตูฮัด รูมัฮ จะ     'บูมอยํ นะ กามี ซูโรฮ ตาญา จะ     อาดา รูวัก เปะ ดีฮา     นู ญา ฌางัน โกะ มูเระ นะ ญา     นะ มากัด ลาฆู ลือปัซ ปี?'
41014015	ตูฮัด รูมัฮ อีตู นะ ตูโญะ กะ กาเญา จะ     อาดา รูวัก บือซัยํ เดะ อาตัซ     นู ปือตัด ซียะ ดัฮ. กือนา ซียะ บารัก มากัด เดะ รูวัก อีตู เลอ." ญา จะ.
41014016	โกะ มูเระ ดูวา อูรัก อีตู     กูญา ปี มาโซะ กะ นังฆรี. กูญา ดาปัจ รือมัก ดัฮ     บือกะ เยซู บือเลฮ มือเลา เลอ. กะฆีเตอ     กูญา ซียะ บารัก มากัด     ลาฆู บรามัย ลือปัซ ปี.
41014017	รอจ วะตู ปะฮึญา     เยซู ญา มาแรฮ     ฌางัน โกะ มูเระ ดูวา-บือลัซ อูรัก อีตู.
41014018	ตานา กูญา อีตู ดูโดะ มากัด บือซามา     เยซู มือเลา จะ     "กู มือเลา ฌางัน กาเญา     ลาฆู นู ซูโงฮ จะ     อาดา ซือมียา ซืออูรัก เดะ ลูมอฮ กาเญา     ซืออูรัก นู ตืองัฮ มากัด ฌางัน กู เตอ     ญา เลอ     นะ ซรัฮ กู บรี กือนา รีฆะ ดัฮ." ญา จะ.
41014019	กะฆีเตอ     โกะ มูเระ นะ ญา เตอ     กูญา ปาคัจ ซูซัฮ-ฮาตี     ตาญา เยซู     ซือกาลี ซืออูรัก     จะ     "อีซี กู เฆอ?"
41014020	เยซู มือเลา ฌางัน กูญา จะ     "อาดา ซืออูรัก เดะ ลูมอฮ ดูวา-บือลัซ อูรัก กาเญา อีนี. ญา เลอ     ซืออูรัก อาเงา ตางัน     อาเมด ตือโปก มาแรฮ     ฌูโฌน ซือฌับ ฌางัน กู.
41014021	กู นู นานะ นะ อูมัจ-ซือมียา อีนี     กู นะ ปี มาตี     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด     ปาซัน ลาฆู นะ กู. ตาปี จือลากา เลอ     ซือมียา นู ซรัฮ กู บรี กือนา รีฆะ. กะ ซือมียา อีตู เตด บือฌาดี โปด     บาฌิ เลอ." ญา จะ.
41014022	กะฆีเตอ     ตานา กูญา อีตู ตืองัฮ มากัด     เยซู ญา อาเมด ตือโปก โรตี มาแรฮ     บรี ซือลามัจ กะ ตูฮัด เดะ อาตัซ. ญา ลือแปะ ตือโปก โรตี อีตู     อูโญะ บรี กะ กูญา. ญา มือเลา จะ     "อาเมด เลอ. อีนี ฌาดี ญาวา นะ กู."
41014023	กะฆีเตอ     เยซู อาเมด เจาะ อาระ อางุน มาแรฮ     บรี ซือลามัจ กะ ตูฮัด. ญา บรี เจาะ อีตู กะ กูญา. กะฆีเตอ     กูญา โปด     โอะ ซือมูฮา.
41014024	ญา มือเลา ฌางัน กูญา จะ     "อีนี เลอ     ฌาดี ดารัฮ นะ กู     นู บรี ปือมือเลา บือปาคัจ นะ ตูฮัด     ฌาดี ตือตู ดัฮ. ดารัฮ อีตู นะ มือนีเลฮ ตรือเบะ     กรานา ซือมียา บาญะ เลอ.
41014025	กู มือเลา ฌางัน กาเญา     ลาฆู นู ซูโงฮ จะ     อาเย บูวัฮ อางุน อีนี     กู นะ เตด โอะ ปูลัก     ตือดะ อารี อีตู     นู กู นะ โอะ อาระ อางุน นู บารู     เดะ ดือนียา บารู อีตู     นู ตูฮัด ฌาดี ราฌา." ญา จะ.
41014026	ตานา กูญา มือญาญี ปูฌี กะ ตูฮัด ดัฮ     กูญา ตรือเบะ ปี     กะ บูเกะ กือดูโนด.
41014027	กะฆีเตอ     เยซู มือเลา ฌางัน กูญา จะ     "กาเญา ซือมูฮา     นะ จือและ     ตีงัน กู     บือกะ ลาฆู นู ฆาแรฮ ดัฮ     เดะ ซูรัจ ปือมือเลา นะ ตูฮัด     จะ 'กู นะ กาเตาะ ซือมียา บือบือลา กาเมก     บรี มาตี. กะฆีเตอ     โกะ กาวัด กาเมก     นะ ปือจัฮ-บือลัฮ ปี     ฮาบิฮ ดัฮ.' ญา จะ
41014028	ตาปี ลือปัซ กู ฮีโดะ ปาเระ เดะ มาตี ดัฮ     กู นะ ปี ดูลู เดะ กาเญา     กะ นังฆรี ฆาลิลี." เยซู ญา จะ.
41014029	กะฆีเตอ     เปโตร มือเลา ฌางัน ญา จะ     "มีเซ-จะ กูญา ซือมูฮา     นะ ตีงัน เกา บูวัก     ตาปี กู นี เลอ     นะ ฮอย เตด ตีงัน เกา."
41014030	ตาปี เยซู มือเลา ฌางัน ญา จะ     "กู มือเลา ฌางัน เกา     ลาฆู นู ซูโงฮ จะ     มาลับ อีนี เตอ     ดูลู เดะ ฮายับ นะ มูเกาะ ดูวา กาลี     เกา นะ มือเลา กีปัซ กู บูวัก     ตีฆา กาลี เลอ." ญา จะ.
41014031	ตาปี เปโตร ญา มือเลา กือมัซๆ จะ     "มีเซ กู ฆาโดฮ มาตี     บือซามา ฌางัน เกา โปด     กู นะ เตด มือเลา กีปัซ กะ เกา เลอ." กูญา ซือมูฮา มือเลา กะฆีเตอ ฌูฆา.
41014032	กะฆีเตอ     กูญา ปี กะ ตือปัจ ปือนามา จะ     เฆดเซมานี. เยซู มือเลา ฌางัน โกะ มูเระ นะ ญา จะ     "ดูโดะ เลอ     เปะ อีนี. กู นะ ปี บือซาโวจ."
41014033	ญา อาเมด เปโตร     ยากอบ     ฌางัน โยฮัน     บือปี ซามา. กะฆีเตอ     ญา บราซา ฆาโดฮ-ฮาตี โตระ     ฌาโวฮ-ฮาตี บือตามัฮ บาญะ ซือรูโลยํ.
41014034	ญา มือเลา ฌางัน กูญา จะ     "ฮาตี กู บราซา ซูซัฮ โตระ เลอ     มาจับ นะ มาตี. กาเญา นาตี ตูงู ฌาฆา โซะ อีนี เลอ."
41014035	กะฆีเตอ     เยซู บือฌาลัด ปี ดีกิ     ญา ตือมะ กะ ตานัฮ     บือซาโวจ จะ     "กะ ฌาดี บือเลฮ     มีตา บรี วะตู นู ซูซัฮ อีนี     นะ ลือปัซ ปี เดะ กู เลอ."
41014036	ญา มือเลา จะ     "อับบา     โอ อาโปก เดะ กู     บือนา ซือมูฮา     อาโปก บูวัจ บือเลฮ ฮาปา. มีตา อาเมด ลาฆู ซูซัฮ อีนี     นู ซือรูปา กะ เจาะ ปือนอฮ อาระ     อูบัฮ ปี ฌาโวฮ เดะ กู เลอ. ตาปี ฌางัน บรี ฌาดี บือกะ ฮาตี นะ กู     บรี ฌาดี บือกะ นู ฮาตี นะ อาโปก ซูกา เลอ." ญา จะ.
41014037	กะฆีเตอ     เยซู มาแรฮ ดาปัจ ตีฆา อูรัก อีตู     ตืองัฮ ตีโนะ ลีนา ดัฮ. ญา มือเลา ฌางัน เปโตร จะ     "ซีโมน เออ     เกา ลีนา ดัฮ เฆอ? เกา ตูงู ฌาฆา แนฮ ซือฌับ     เตด บือเลฮ เฆอ?
41014038	ฌาฆา เลอ     บือซาโวจ เลอ     ตีเมา บรี กือนา ลกลีฮัจ     บรี บูวัจ ดูซา. โซะ ฮาตี กาเญา     รือมา นะ ตูโรจ เตอ     ตาปี อีซี ญาวา นะ กาเญา ลือมัฮ     ฮอย อูรัจ เลอ." ญา จะ.
41014039	กะฆีเตอ     เยซู ปี ปูลัก     ญา บือซาโวจ     บือกะ ลาฆู นู ดูลู.
41014040	ญา ปาเระ มาแรฮ ปูลัก     ลีฮัจ กูญา ตืองัฮ ลีนา     กรานา กูญา มืองาโตะ ซูโงฮ. กะฆีเตอ กูญา โปด     เตด ตาฮู นะ ตีกัฮ กะ ญา กะฮามี.
41014041	กะฆีเตอ     ญา มาแรฮ ยู รอจ กะ ตีฆา กาลี     มือเลา ฌางัน กูญา จะ     "กาเญา นะ ตีโนะ ลีนา บรี ฮอย รือมัย ลาฆี เฆอ? ฌาดี ดัฮ เลอ. รอจ วะตู ดัฮ. กู     นู นานะ นะ อูมัจ-ซือมียา อีนี     นะ กือนา ซรัฮ     บรี กะ โกะ ซือมียา บือดูซา นะ รีฆะ.
41014042	บีกัซ เลอ     บรี กีตา ปี บือซามา. ลีฮัจ เลอ     ซือมียา นู นะ ซรัฮ กู บรี กือนา รีฆะ     ญา มาแรฮ ดาปิก ดัฮ." ญา จะ.
41014043	ดัดดัด อีตู     ตืองัฮ เยซู ญา มือเลา     เตด ดัด ฮาบิฮ     อาดา ยูดา     นู ซืออูรัก เดะ ลูมอฮ มูเระ ดูวา-บือลัซ อูรัก อีตู เตอ     ญา มาแรฮ รอจ ดัฮ. อาดา ลูมอฮ ซือมียา บาญะ อูรัก     มาแรฮ ซามา     อาดา ฌางัน ปือดัก     ฌางัน ตูกัจ. ลูมอฮ อีตู มาแรฮ ดาตัก เดะ โกะ ลูมอฮ ซามี ซัยํ-บือซัยํ     โกะ ซือมียา อาฌัยํ ลาฆู ปือมือซัด นะ ตูฮัด ฌางัน โกะ อูรัก ตูฮา ซามา.
41014044	ซือมียา นู นะ ซรัฮ เยซู เตอ     ญา บือเลฮ บรี ปือนานา     กะ โกะ ลูมอฮ ซือมียา บาญะ อีตู     จะ     "ดัฮ กู จีโยบ ซือมียา ดีฮา     ฌาดี ซือมียา อีตู เลอ. บรี กาเญา รีฆะ ญา บรี กือมัซ     บาวา บือปี เลอ."
41014045	ตานา ยูดา มาแรฮ ดัฮ     ดัดดัด     ญา ปี รอจ กะ เยซู     มือเลา จะ     "บูมอยํ เออ." กะฆีเตอ     ญา จีโยบ เยซู.
41014046	กะฆีเตอ     โกะ ซือมียา นู บาญะ อีตู     กูญา มาแรฮ รีฆะ เยซู ยู กือมัซ ดัฮ.
41014047	ตาปี อาดา ซือมียา ซืออูรัก     นู บือดีรี โซะ อีตู     ญา ซีตะ ปือดัก     บาโฮะ ปราโซฮ ซืออูรัก     นะ กือปาลา ซามี     กือนา เดะ ตือลีงา     ยู ปูตุซ ดัฮ.
41014048	กะฆีเตอ     เยซู มือเลา ฌางัน กูญา จะ     "กาเญา ปือฆัก ปือดัก     ปือฆัก ตูกัจ     มาแรฮ รีฆะ กู     ซือรูปา กู ฌาดี อูรัก ปือญามุน เฆอ?
41014049	อารีๆ     กู อาดา ฌางัน กาเญา     อาดา อาฌัยํ เดะ รูมัฮ มือญือมัฮ ตูฮัด     ตาปี กาเญา เตด มาแรฮ รีฆะ กู เลอ ตาปี ลาฆู นู ฆาแรฮ ดัฮ     เดะ ซูรัจ ปือมือเลา นะ ตูฮัด     ฆาโดฮ นะ ซุจ รือมัก ดัฮ."
41014050	กะฆีเตอ     โกะ มูเระ กูญา ปาคัจ ตีงัน เยซู     ลารี ปี ซือมูฮา ดัฮ.
41014051	ตาปี อาดา อูรัก มูดา ซืออูรัก     ญา บือซาโปจ ซา กาเยด นีปิฮ     ตูโรจ กะ เยซู ปี. กะฆีเตอ     โกะ ลูมอฮ ซือมียา บาญะ     กูญา นะ รีฆะ อูรัก มูดา อีตู
41014052	ตาปี ญา ปรือลอจ ตีงัน กาเยด อีตู     ญา ลารี ปี     ญัก-ตือลาญัก เลอ.
41014053	กะฆีเตอ     กูญา บาวา เยซู บือปี     กะ กือปาลา ซามี. อาดา โกะ ลูมอฮ ซามี ซัยํ-บือซัยํ     โกะ อูรัก ตูฮา     โกะ ซือมียา อาฌัยํ ลาฆู ปือมือซัด นะ ตูฮัด กูญา บือมุน ดัฮ ซือมูฮา.
41014054	ตาปี เปโตร เตอ     ญา ตูโรจ เยซู ปี     โวฮ-ฌาโวฮ     มาโซะ รอจ กะ ลามัน รูมัฮ นะ กือปาลา ซามี. ญา ดูโดะ บือดียัก เดะ อาปี     ฌางัน ลูมอฮ ซือมียา ฌาฆา.
41014055	ลูมอฮ ซามี ซัยํ-บือซัยํ     ฌางัน โกะ ลูมอฮ บือมุน บือกีรา ซือมูฮา     กูญา ซารี ซะซี     อาดู กะ เยซู     บีดา นะ บรี ญา กือนา ฮูโกบ มาตี     ตาปี ฮอย เตด ดาปัจ ลาลู.
41014056	อาดา บาญะ ซือมียา มาแรฮ ฌาดี ซะซี มืออูปัย     อาดู กะ เยซู     ตาปี ปือมือเลา นะ กูญา     อาซิกๆ     ฮอย เตด รือมัก.
41014057	อาดา ซือตืองัฮ บือดีรี     ฌาดี ซะซี มืออูปัย     อาดู เยซู จะ
41014058	"โซะ กามี เลอ     บือเลฮ ดืองัยํ ญา มือเลา จะ     'กู นะ ปรูโตฮ บาลัย นะ ตูฮัด อีนี     นู บูวัจ ฌางัน ตางัน ซือมียา ดัฮ. เดะ ดาลับ ตีฆา อารี     กู นะ อาเกะ บาลัย นู อาซิก     นู ฮอย เตด บูวัจ ฌางัน ตางัน ซือมียา.' " กูญา จะ.
41014059	ตาปี มีเซ กะฆีนี     โกะ ปือมือเลา ซะซี เตด กือนา ลาฆู     มือเลา ฮอย เตด ซือรูปา เลอ.
41014060	กะฆีเตอ กือปาลา ซามี     ญา บือดีรี เดะ โซะ ฮึลด     ตาญา เยซู จะ     "บูวัจ นามา     เกา เตด ตีกัฮ นามา โปด? นู กูญา อาดู เกา ดัฮ     ฌาดี กะฮามี เลอ?"
41014061	ตาปี เยซู ซืองะ     ฮอย เตด มือเลา นามา. กือปาลา ซามี ตาญา ญา ปูลัก จะ     "เกา เลอ     ฌาดี ราฌา นู บรี ซือลามัจ เฆอ?     ฌาดี นานะ นะ ตูฮัด บือซัยํ เดะ อาตัซ เฆอ?"
41014062	กะฆีเตอ     เยซู มือเลา จะ     "กู นี เลอ     ฌาดี กะฆีเตอ. กะฆีเตอ     กาเญา นะ ลีฮัจ กู     นู นานะ นะ อูมัจ-ซือมียา อีนี     อาดา ดูโดะ เดะ โซะ กานัน     นะ ตูฮัด นู มือฆัฮ ซูโงฮ. กาเญา นะ ลีฮัจ กู มาแรฮ เดะ อาตัซ กือมูวัง โซะ ลาแงะ เลอ. " ญา จะ.
41014063	กะฆีเตอ     กือปาลา ซามี     ญา จูลัด กาเยด บาฌู นะ ญา     บรี จีแจะ     มือเลา จะ     "เตด ปายัฮ ซารี ซะซี ลาฆี เลอ.
41014064	กาเญา ดืองัยํ ดัฮ     ญา มือเลา ตะอารัฮ กะ ตูฮัด บือซัยํ เดะ อาตัซ กะฆีนี. กาเญา ซือมูฮา นะ กีรา กะฮามี เลอ?" ญา จะ. ซือมียา ซือมูฮา บรี มูโลจ จะ     "ญา ฆาโดฮ กือนา ฮูโกบ รอจ กะ มาตี เลอ."
41014065	ซือมียา ซือตืองัฮ ปือทุย อาเย ลีโยยํ     เดะ ญาวา นะ ญา. ซือตืองัฮ ตูโดก มูคา มาตา นะ ญา     ตาปัยํ ญา. กูญา มือเลา จะ     "ตูโดฮ เลอ     ซาปา นู ตาปัยํ เกา?" โกะ ซือมียา ฌาฆา โปด     อาเมด ตางัน กาเตาะ ญา ฌูฆา.
41014066	กะฆีเตอ     เปโตร ญา อาดา เดะ ลามัน โซะ บาวัฮ. อาดา นีบีนี มาแรฮ ซืออูรัก     นู ฌาดี ปราโซฮ นะ กือปาลา ซามี.
41014067	ตานา ญา บือฆารี เปโตร     บือดียัก เดะ อาปี     ญา ฌือเงาะ ลีฮัจ     มือเลา จะ     "เกา ฌูฆา เลอ     ดูโดะ ฌางัน เยซู     ซือมียา ตูโปะ นาซาเรด อีตู."
41014068	ตาปี เปโตร มือเลา กีปัซ     ตีกัฮ จะ     "นู เกา มือเลา เตอ     กู เตด ตาฮู     ฮอย เตด มาโซะ เดะ ฮาตี เลอ." กะฆีเตอ     ญา ตรือเบะ ปี     ดูโดะ เดะ ปีตู ปาฆัยํ รูมัฮ. [ฮายับ โปด     ญา มูเกาะ ดัฮ.]
41014069	ตานา นีบีนี อีตู ลีฮัจ ญา ปูลัก     ญา มือเลา ฌางัน ซือมียา นู บือดีรี โซะ อีตู จะ     "อูรัก อีนี เลอ     ฌาดี ซือมียา ลูมอฮ อีตู ฌูฆา."
41014070	ตาปี เปโตร มือเลา กีปัซ ปูลัก. ซือฌูรุซ     โกะ ซือมียา โซะ อีตู     มือเลา ฌางัน เปโตร จะ     "ซูโงฮ เลอ     เกา ฌาดี ซือมียา ลูมอฮ อีตู. กรานา เกา ฌาดี ซือมียา ลูมอฮ ฆาลิลี เลอ."
41014071	ตาปี เปโตร อาเกะ มือเลา บือซูปัฮ จะ     "ซูโงฮ เลอ     ซือมียา นู กาเญา มือเลา เตอ     กู เตด กราลา ลาลู."
41014072	ดัดดัด     อาดา ฮายับ มูเกาะ มาโซะ กือดูวา กาลี. กะฆีเตอ     เปโตร ญา โตะ-ตืออีงัจ     กะ ปือมือเลา นะ เยซู     บือกะ นู เยซู บือเลฮ มือเลา ฌางัน ญา จะ     "ดูลู เดะ ฮายับ มูเกาะ ดูวา กาลี     เกา นะ มือเลา กีปัซ กู     ตีฆา กาลี เลอ." ตานา เปโตร บือเลฮ อีงัจ     ญา มือนาแงฮ โตระ.
41015001	ตานา มูกัยํ ดัฮ     ดัดดัด ลูมอฮ ซามี ซัยํ-บือซัยํ     โกะ อูรัก ตูฮา     โกะ ซือมียา อาฌัยํ ลาฆู ปือมือซัด นะ ตูฮัด โกะ ลูมอฮ บือมุน บือกีรา ซือมูฮา เตอ     กูญา ปาคัจ มาแรฮ บือมุน บือกีรา บือซามา. กูญา อีกัจ เยซู บือปี     อาตัจ กะ ปีลาด     นู ฌาดี ฮูลู-บาลัก นะ ราฌา ซีซา.
41015002	กะฆีเตอ     ปีลาด ตาญา เยซู จะ     "เกา นี     ฌาดี ราฌา นะ ลูมอฮ ยิว เฆอ?" เยซู ตีกัฮ กะ ญา จะ     "เกา เลอ     มือเลา กะฆีเตอ ดัฮ."
41015003	ลูมอฮ ซามี ซัยํ-บือซัยํ     กูญา อาดู เยซู     บาญะ ลาฆู.
41015004	กะฆีเตอ     ปีลาด ตาญา เยซู ปูลัก จะ     "นี เลอ     กูญา อีตู อาดู เกา     บาญะ ลาฆู. บูวัจ นามา ปะ     เกา เตด ตีกัฮ กะ กูญา     นามา โปด?"
41015005	ตาปี เยซู เตด ตีกัฮ นามา ปูลัก. กะฆีเตอ     ปีลาด ปือและ-ฮาตี บาญะ.
41015006	เดะ ลาฆู บรามัย ลือปัซ ปี อีตู     ปีลาด ญา บียาซา ปลือปัซ ซือมียา ซาลัฮ ซืออูรัก     บือกะ กูญา มีตา.
41015007	เดะ ปือฌารา เตอ     อาดา โกะ อูรัก ซาลัฮ นู บือเลฮ บลาวัด ฌางัน ลูวัก     บือเลฮ บูนอฮ ซือมียา ฌูฆา     เดะ วะตู บลาวัด อีตู. อาดา ซืออูรัก     เดะ ลูมอฮ อีตู     ปือนามา จะ บาระบา.
41015008	กะฆีเตอ     ลูมอฮ ซือมียา บาญะ มาแรฮ มีตา เดะ ปีลาด     บรี ปลือปัซ ซือมียา     บือกะ ญา บียาซา บูวัจ.
41015009	กะฆีเตอ     ปีลาด ตาญา กูญา จะ     "กาเญา นะ บรี กู ปลือปัซ ราฌา นะ ลูมอฮ ยิว เฆอ?"
41015010	ซาเบะ ปีลาด ลีฮัจ จะ     ลูมอฮ ซามี ซัยํ-บือซัยํ     กูญา บือเลฮ อาตัจ เยซู กะ ญา     ซาเบะ กูญา ดือกี กะ เยซู.
41015011	ตาปี ลูมอฮ ซามี ซัยํ-บือซัยํ     กูญา อาโจบ โกะ ลูมอฮ ซือมียา นู บาญะ     ซูโรฮ มีตา เดะ ปีลาด     บรี ปลือปัซ บาระบา     บรี กะ กูญา.
41015012	กะฆีเตอ     ปีลาด ตาญา กูญา ปูลัก จะ     "ดัฮ กะฆีเตอ     กาเญา นะ บรี กู บูวัจ กะฮามี     ฌางัน ซือมียา อีนี     นู กาเญา บลาโลก จะ     ราฌา นะ ลูมอฮ ยิว?"
41015013	ตาปี โกะ ซือมียา บาญะ ปาคัจ บือซูระ จะ     "บือปี กาจิก เดะ กายู ปลีตัก เลอ."
41015014	ปีลาด ตาญา กูญา จะ     "กาจิก บูวัจ นามา? ญา บูวัจ ลาฆู ฌาฮัจ นามา เลอ?" ดรัซ กูญา บือซูระ จะ     "อาเมด ปี กาจิก เดะ กายู ปลีตัก เลอ."
41015015	ปีลาด ญา อีงัจ นะ อาเมด ฮาตี     โกะ ซือมียา บาญะ อีตู. กะฆีเตอ     ญา ปลือปัซ บาระบา บรี กะ กูญา อีตู. ญา ปือซัด บรี เยซู กือนา รือเปะ     อาตัจ ญา บรี กือนา กาจิก เดะ กายู ปลีตัก.
41015016	กะฆีเตอ     โกะ ลูมอฮ ตาฮัน บาวา เยซู บือปี กะ ลามัน     เดะ บาลัย นะ ฮูลู-บาลัก นะ ราฌา. กูญา บลาโลก โกะ กาวัด ตาฮัน มาแรฮ บือมุน     ซือมูฮา.
41015017	กูญา อาเมด กาเยด ซรือโกะ ญาวา     ซี แนบปริง     ปากัย บรี กะ เยซู. กูญา อาเมด อากัยํ บือดูรี มาแรฮ     อาญัม ฌาดี บือกะ จูบุก     บอฮ เดะ ปาลา นะ ญา.
41015018	กะฆีเตอ     กูญา มาแรฮ มือนูโนะ กะ ญา มือเลา จะ     "ซือลามัจ เลอ     เกา นู ราฌา นะ ลูมอฮ ยิว."
41015019	กะฆีเตอ     กูญา อาเมด กายู รีโยก มาแรฮ     กาเตาะ ปาลา นะ ญา     ปือทุย อาเย ลีโยยํ เดะ ญาวา นะ ญา. กูญา ตูกู ลูโตจ     ซือมัฮ กะ ญา.
41015020	ซูดัฮ อาฆัฮ-ฆือละ กะ ญา กะฆีเตอ ดัฮ     กูญา อูฆัย กาเยด ซี แนบปริง     บอฮ กาเยด บาฌู นะ ญา ปาเระ. กะฆีเตอ     กูญา บาวา ญา บือปี     บีดา นะ กาจิก ญา เดะ กายู ปลีตัก เลอ.
41015021	อาดา ซือมียา ซืออูรัก ปือนามา     ซีโมน     ซือมียา เดะ นังฆรี ซัยรีน. ญา เตอ     ฌาดี อาโปก เดะ อาเลกซันเดอ     ฌางัน รูฟัด. ญา ตืองัฮ บือฌาลัด มาแรฮ     ดาตัก เดะ ปาดัก โซะ ลูวัยํ     นะ มาโซะ กะ นังฆรี เดะ ฌาลัด อีตู. ลูมอฮ ตาฮัน กูญา ปรือกัด ซูโรฮ ซีโมน อีตู     บรี ตาโงก กายู ปลีตัก นะ เยซู.
41015022	กูญา บาวา เยซู บือปี     รอจ กะ ตือปัจ นู บลาโลก จะ     โฆละโฆทา     ฌาดี-จะ     ตือปัจ ตูลัก กือปาลา.
41015023	กูญา นะ บรี เยซู โอะ อาระ อางุน     นู จาโปยํ ฌางัน อูบัจ มดยอบ     ตาปี ญา ตีเมา โอะ.
41015024	กะฆีเตอ     กูญา กาจิก เยซู เดะ กายู ปลีตัก. กูญา อาเมด กาเยด บาฌู นะ ญา     ปาคัจ ยิบละ ปาฮาฆิ ลีฮัจ จะ     ซาปา นะ บือเลฮ นู ดีฮา.
41015025	กูญา กาจิก เยซู     เดะ วะตู ปูโกยํ ซือมีลัด ปาฆี.
41015026	อาดา ปาปัด นู ฆาแรฮ ปาซัน นู ญา กือนา อาดู     นู จะ     "ราฌา นะ ลูมอฮ ยิว".
41015027	กูญา บาวา อูรัก ปือญามุน ดูวา อูรัก มาแรฮ     กาจิก บือซามา ฌางัน เยซู     โซะ กานัน ซา     โซะ กีรี ซา.
41015029	โกะ ซือมียา นู บือฌาลัด ปี มาแรฮ เตอ     กูญา อีลิก ปาลา     อาฆัฮ-ฆือละ     มือเลา ตะอารัฮ อูจะ กะ เยซู     จะ     "เออ     เกา นู นะ ปรูโตฮ บาลัย นะ ตูฮัด     นะ บูวัจ ปาเระ เดะ ตีฆา อารี เตอ
41015030	ตูโลก ญาวา ตะอาซิก     บรี ลือปัซ เลอ. ตูโรด มาแรฮ เดะ กายู ปลีตัก เลอ." กูญา จะ.
41015031	กะฆีเตอ ฌูฆา     ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด เตอ     กูญา ปาคัจ อาฆัฮ-ฆือละ กะ เยซู     มือเลา ซามา กูญา จะ     "ซือมียา อาซิก     ญา บือเลฮ ตูโลก ดัฮ     ตาปี ญาวา นะ ญา ตะอาซิก เตอ     ญา นะ ตูโลก เตด บือเลฮ เลอ.
41015032	ญา เลอ     ฌาดี ราฌา นู บรี ซือลามัจ ราฌา นะ ลูมอฮ อิซราเอน นอ     บรี ญา ตูโรด มาแรฮ เดะ กายู ปลีตัก เดะ วะตู อีนี เลอ     บีดา กีตา นะ ลีฮัจ บือฆารี     นะ บือเลฮ ปือจายา กะ ญา ฌูฆา." กูญา จะ. กะฆีเตอ     โกะ ซือมียา นู กือนา กาจิก บือซามา ฌางัน เยซู เตอ     กูญา โปด     บือเลฮ มือเลา มือฌัฮ อูจะ กะ ญา ฌูฆา.
41015033	วะตู ตืองัฮ อารี ดัฮ     นังฆรี ซือมูฮา ฮาบิฮ กือลับ     ตือดะ รอจ กะ ปูโกยํ ตีฆา.
41015034	วะตู ปูโกยํ ตีฆา     เยซู บือซูระ     ซูวารา บูริ จะ     "เอโลอี     เอโลอี     ลามา ซะบักทานี"     ฌาดี-จะ "ตูฮัด นะ กู     ตูฮัด นะ กู     บูวัจ นามา เกา ตีงัน กู บูวัก ดัฮ?"
41015035	อาดา ซือมียา ซือตืองัฮ บือดีรี ดาปิก เตอ     กูญา ดืองัยํ ดัฮ     กูญา มือเลา จะ     "นี เลอ     ญา บลาโลก เอลียา."
41015036	อาดา ซืออูรัก     ญา บลารี ปี     อาเมด ฆาบุซ ลือมัฮ มาแรฮ     จือลุ อาระ อางุน มาซับ     ซือและ ฮูโฌก กายู รีโยก     บรี กะ เยซู โอะ. ญา มือเลา จะ     "นาตี ดูลู เลอ. กีตา นะ ลีฮัจ จะ     เอลียา นะ มาแรฮ บือตูโรด ญา     เฆอ เตด?"
41015037	ตาปี เยซู เตอ     ญา บือซูระ     ซูวารา บูริ     ญา ฮาบิฮ ญาวา ดัฮ.
41015038	กะฆีเตอ     กาเยด กือตัก เดะ บาลัย นะ ตูฮัด ปูตุซ ตือกรัจ ดูวา     ตะเดะ โซะ อาตัซ     รอจ กะ โซะ บาวัฮ.
41015039	โซะ กือปาลา ตาฮัน     นู อาดา บือดีรี รือมัก เยซู เตอ     ตานา ญา ลีฮัจ เยซู มาตี กะฮามี     ญา มือเลา จะ     "ซูโงฮ เลอ     ซือมียา อีนี ฌาดี นานะ นะ ตูฮัด บือซัยํ เดะ อาตัซ เลอ."
41015040	อาดา โกะ นีบีนี     กูญา นาตี ลีฮัจ ฌาโวฮ ดีกิ. อาดา มารียา ซือมียา ตูโปะ มักดาลา เตอ     อาดา มารียา     มะ เดะ ยากอบ ดือมิ     ฌางัน โยเซ เตอ     อาดา ซะโลเม ฌูฆา.
41015041	กาลา เยซู ดูโดะ เดะ นังฆรี ฆาลิลี     โกะ นีบีนี อีตู เตอ     กูญา บือเลฮ ตูโรจ เยซู     บือกรือฌา ตูโลก ญา. เปะ อีตู     อาดา นีบีนี อาซิก     บาญะ อูรัก     นู มาแรฮ กะ นังฆรี เยรูซาเลม     ฌางัน เยซู.
41015042	อารี อีตู ฌาดี อารี บือซียะ     ฌาดี-จะ     อารี ดูลู เดะ อารี บราดู กรือฌา. อาดา โยเซบ     ซือมียา ตูโปะ อาริมาเทีย เตอ. ญา ฌาดี ซืออูรัก เดะ ลูมอฮ ซือมียา บือกีรา     ฌาดี ซือมียา กาวัด ปือจายา. อีซี ญา ฌูฆา เตอ     อาดา มือนาตี นะ ลีฮัจ กาลา อีตู     นู ตูฮัด นะ มาแรฮ บือบือลา ฌาดี ราฌา. วะตู ปะฮึญา อารี อีตู     ญา บรานี มาโซะ ปี รอจ กะ ปีลาด     มีตา บาดัด นะ เยซู.
41015044	ปีลาด เตอ     ญา ปือและ-ฮาตี จะ     เยซู บือเลฮ มาตี ดัฮ เฆอ. ญา บลาโลก กือปาลา ตาฮัน มาแรฮ     ตาญา จะ     "เยซู มาตี ลามา ดัฮ เฆอ?"
41015045	ตานา ญา บือเลฮ ตาฮู ลาฆู     เดะ กือปาลา ตาฮัน ดัฮ     ญา ยอม บรี บาดัด นะ เยซู     กะ โยเซบ.
41015046	กะฆีเตอ     โยเซบ เตอ     ญา ปี บือลี กาเยด ปูเตฮ นู ลือมัฮ     อาเมด บาดัด นะ เยซู บือตูโรด มาแรฮ เดะ กายู ปลีตัก     บูกุซ บาโลจ ตาโรฮ เดะ กาเยด อีตู     บาวา บือปี บอฮ เดะ ฆูฮา     นู ตือโบะ เดะ บูเกะ บาตู เตอ. ญา ฆรือลิก บาตู บือซัยํ มาแรฮ     ตูโดก ลูบัก ฆูฮา.
41015047	อาดา มารียา     ซือมียา ตูโปะ มักดาลา     ฌางัน มารียา     มะ เดะ โยเซ เตอ     กูญา บือเลฮ ลีฮัจ ตือปัจ     นู โยเซบ บอฮ บาดัด นะ เยซู.
41016001	วะตู อารี บราดู กรือฌา ลือปัซ ปี ดัฮ     มารียา     ซือมียา ตูโปะ มักดาลา     ฌางัน มารียา มะ เดะ ยากอบ     ฌางัน ซะโลเม เตอ     กูญา ปี บือลี กลือกะ นู บาวู     นะ ลูมอยํ บาดัด นะ เยซู.
41016002	กะฆีเตอ     จรัฮ ปาฆี อารี มีงู อีตู     มาตาอารี บารู ญาแญะ     กูญา อีตู ปี รอจ กะ ฆูฮา.
41016003	กูญา อาดา บือกีรา เดะ ตืองัฮ ฌาลัด จะ     "ซาปา นะ ตูโลก ฆรือลิก บาตู อีตู     เดะ ลูบัก ฆูฮา?"
41016004	กรานา บาตู อีตู บือซัยํ โตระ. ตานา กูญา ลางอฮ ลีฮัจ     บือฆารี จะ     บาตู อีตู เตอ     ฆรือลิก บือตรือเบะ ดัฮ.
41016005	ตานา กูญา มาโซะ เดะ ฆูฮา ดัฮ     กูญา ลีฮัจ จะ     อาดา อูรัก มูดา ซืออูรัก     ปากัย บาฌู ปาญัก นู ปูเตฮ     ญา ดูโดะ โซะ กานัน. นีบีนี อีตู เตอ     กูญา ตือกือฌุจ บาญะ.
41016006	ตาปี ซือมียา อีตู มือเลา ฌางัน กูญา จะ     "กาเญา ฌางัน ตือกือฌุจ เลอ. กาเญา มาแรฮ ซารี เยซู     ซือมียา ตูโปะ นาซาเรด     นู กือนา กาจิก เดะ กายู ปลีตัก. ญา เตอ     ฮีโดะ ปาเระ เดะ มาตี ดัฮ. ญา ฮอย ปัจ อีนี ดัฮ. ลีฮัจ เลอ     ตือปัจ กูญา บอฮ บาดัด นะ ญา.
41016007	ตาปี กาเญา ปี เลอ     มือญาเระ กะ โกะ มูเระ นะ ญา     ฌางัน เปโตร ฌูฆา     จะ     'ญา นะ ปี กะ นังฆรี ฆาลิลี     ดูลู เดะ กาเญา. เปะ อีตู เลอ     กาเญา นะ บือฆารี ญา     บือกะ ญา มือเลา ฌางัน กาเญา ดัฮ.' " ญา จะ.
41016008	กะฆีเตอ     โกะ นีบีนี อีตู บลารี ตรือเบะ เดะ ฆูฮา ดัฮ     กูญา ตือกือฌุจ ยู ญาวา กือตัยํ. กูญา เตด มือเลา ฌางัน ซาปา โปด     กรานา ตาโกจ.
41016009	[ตานา ปาฆี อีตู     ฌาดี อารี มีงู เตอ     เยซู ญา ฮีโดะ ปาเระ ดัฮ     ญา มาแรฮ ปลีฮัจ ดูลู     กะ มารียา     ซือมียา ตูโปะ มักดาลา อีตู. ซือมียา อีตู เตอ     เยซู บือเลฮ โปรฮ ฮาตู     ตรือเบะ เดะ ญาวา นะ ญา     ตูโฌฮ ฮาตู.
41016010	มารียา อีตู     ญา ปี มือญาเระ กะ โกะ ซือมียา     นู บือเลฮ ดูโดะ ฌางัน เยซู     ตืองัฮ กูญา อาดา มือนาแงฮ     บือปาโตด.
41016011	ตานา กูญา ดืองัยํ ดัฮ จะ     นู เยซู ฮีโดะ ปาเระ ดัฮ     มาแรฮ ปลีฮัจ กะ มารียา     กูญา เตด ปือจายา.
41016012	เดะ บลากัก     เยซู ปลีฮัจ ปูลัก     กะ มูเระ ดูวา อูรัก     ตืองัฮ กูญา บือฌาลัด ปี กะ ตูโปะ โซะ ลูวัยํ นังฆรี. ตาปี ญา ฌาดี ซือรูปา ซือมียา อาซิก.
41016013	กูญา กือดูวา อูรัก บาลิ ปี     มือญาเระ กะ โกะ มูเระ นู ฆีลาฆี     ตาปี กูญา อีตู เตด บือเลฮ ปือจายา นามา โปด.
41016014	เดะ บลากัก     เยซู มาแรฮ ปลีฮัจ กะ โกะ มูเระ ซือบือลัซ อูรัก อีตู     เดะ วะตู กูญา ตืองัฮ มากัด. ญา อูจะ กูญา     กรานา กูญา ฮาตี กรัซ     เตด บือเลฮ ปือจายา โกะ ซือมียา นู ลีฮัจ     นู ญา ฮีโดะ ปาเระ เดะ มาตี ดัฮ.
41016015	เยซู มือเลา ฌางัน กูญา จะ     "กาเญา เลอ     กือนา ปี ราตา เดะ ดือนียา. มือญาเระ เลอ     บรีตา นู บาฌิ อีนี     กะ ซือมียา ราตา.
41016016	ซาปา นู ปือจายา     ซาโมจ ลาฆู ซือลับ เดะ อาเย เตอ     ญา เลอ     นะ ฮีโดะ ลือปัซ บาฌิ. ตาปี ซาปา นู เตด ปือจายา เตอ     ญา นะ กือนา กรัจ ฮูโกบ.
41016017	โกะ ซือมียา นู ปือจายา เตอ     กูญา นะ บือเลฮ บูวัจ ปือนานา นู มือฆัฮ กะฆีนี. กูญา นะ โปรฮ ฮาตู ตรือเบะ ปี     เดะ นามา นะ กู. กูญา นะ บือเลฮ มือเลา โกะ บาซา นู บารู.
41016018	กูญา นะ ปือฆัก อูลัยํ เตอ     นะ มากัด อูบัจ ราโจด เตอ     ตาปี ฮอย เตด ฌาดี นามา. กูญา นะ ปือเตาะ ตางัน     กือนา เดะ โกะ ซือมียา เตด ซือนัง ญาวา     บูวัจ บรี กูญา ซือนัง บาฌิ." ญา จะ.
41016019	ตานา ตูฮัด เยซู มือญาเระ กะ กูญา ซุจ ดัฮ     ญา ปาเระ ปี กะ อาตัซ ลาแงะ     ญา ปี ดูโดะ โซะ ซือบือลัฮ กานัน     นะ ตูฮัด เดะ อาตัซ.
41016020	โกะ มูเระ ตรือเบะ ปี ราตาๆ     มือญาเระ ลาฆู นะ ญา. ตูฮัด เตอ     ญา บือกรือฌา บือซามา ฌางัน กูญา     บรี อาดา ปือนานา นู บรี ลีฮัจ จะ     ลาฆู อีนี     ฌาดี ลาฆู นู ซูโงฮ เลอ.]
42001001	เทโอฟีโล เออ     เกา นู โกะ ซือมียา ตูเฮะ ซูโงฮ     เกา ตาฮู ดัฮ จะ     อาดา บาญะ ซือมียา กูวาซา ฆาแรฮ ลาฆู จรือตา อีตู     ตะเดะ ลามูลา     ปาซัน ลาฆู นู ซุจ ฮาบิฮ ดัฮ     เดะ ตืองัฮ โกะ ลูมอฮ กามี.
42001002	นู กูญา ฆาแรฮ กะฆีเตอ     กูญา ตูโรจ กะ โกะ ซือมียา อีตู     นู บือเลฮ ลีฮัจ บือฆารี เดะ มาตา นะ กูญา ตะอาซิก ดัฮ     ตะเดะ ลามูลา. กูญา อีนี เลอ     ฌาดี ซือมียา นู บือเลฮ มือญาเระ ลาฆู อีตู บรี กามี ตาฮู ดัฮ.
42001003	กะฆีเตอ     เทโอฟีโล เออ     กู โปด บือเลฮ ซาซัจ บรี ตาฮู ลาฆู ซือมูฮา     ตะเดะ ลามูลา     ยู ฮาบิฮ ดัฮ. กู อีงัจ บาฌิ ดัฮ จะ     นะ ฆาแรฮ โกะ ลาฆู อีตู บรี บาฌิ     นะ กีเรบ บรี กะ เกา ฌูฆา เลอ.
42001004	กู บูวัจ กะฆีนี     บรี เกา นะ บือเลฮ ตาฮู ปือนอฮ ดัฮ     ลาฆู นู ซูโงฮ เตอ     ปาซัน โกะ ลาฆู อีตู     นู กูญา บือเลฮ บรี กะ เกา ตาฮู ดัฮ.
42001005	กาลา เฮโรด ฌาดี ราฌา     เดะ นังฆรี ยูเดีย เตอ     อาดา ซามี ซืออูรัก     เดะ ซือลูมอฮ นะ อาบียา     ซามี อีตู ปือนามา ซะคารียา. บีนี นะ ญา ปือนามา เอลีซาเบด. ญา ฌูฆา ฌาดี ซือมียา เดะ บือแนฮ นะ อาโรน.
42001006	กูญา ลากี บีนี     ฌาดี ซือมียา บาฌิ-ตือปัจ โซะ ฮึลด มูคา นะ ตูฮัด. กูญา ตูโรจ โกะ ปือมือซัด นะ ตูฮัด ซือมูฮา     ฮอย จือลัฮ นู นะ บือเลฮ มืออูปัจ กะ กูญา เลอ.
42001007	กูญา ฮอย นานะ     กรานา เอลีซาเบด ญา ฌาดี ซือมือโฆจ. กูญา     ลากี บีนี โปด     ตูฮา ดัฮ เลอ.
42001008	อาดา ซืออารี     ซะคารียา ญา บือกรือฌา ฌาดี ซามี     เดะ รูมัฮ มือญือมัฮ ตูฮัด     วะตู ซือลูมอฮ นะ ญา มาโซะ ปี บือกรือฌา.
42001009	อารี อีตู ญา ยิบละ กือนา ปีเลฮ ดัฮ     ตูโรจ กะ ฮาดัจ นะ โกะ ซามี เตอ     กือนา ปีเลฮ     ฌาดี ซือมียา มาโซะ ปี จูโจฮ โกะ กือมียัน     เดะ ดาลับ บาลัย นะ ตูฮัด.
42001010	โกะ ซือมียา บาญะ ซือมูฮา     กูญา อาดา บือซาโวจ โซะ ลูวัยํ เลอ     วะตู ญา ตูนู กือมียัน มือญือมัฮ กะ ตูฮัด เตอ.
42001011	อาดา ฮูลู-บาลัก นะ ตูฮัด ซืออูรัก     มาแรฮ ปลีฮัจ กะ ซะคารียา. ฮูลู-บาลัก อีตู บือดีรี โซะ ซือบือลัฮ กานัน เดะ ตือปัจ อาซะ กือมียัน.
42001012	ตานา ซะคารียา ลีฮัจ ดัฮ     ญา ตือกือฌุจ     ญา ตาโกจ ซูโงฮ.
42001013	ตาปี ฮูลู-บาลัก อีตู     ญา มือเลา ฌางัน ซะคารียา จะ     "เกา ฌางัน ตาโกจ เลอ. ตูฮัด ญา ดืองัยํ ดัฮ     นู เกา บือเลฮ บือซาโวจ มีตา เดะ ญา. เอลีซาเบด     บีนี นะ เกา     นะ บือเลฮ นานะ กีลากี เลอ. เกา กือนา ตืองะ นามา นะ นานะ อีตู จะ     โยฮัน.
42001014	เกา นะ ซูกา-ฮาตี บาญะ ซูโงฮ เลอ. โกะ ซือมียา บาญะ โปด     กูญา นะ ซูกา-ฮาตี ฌูฆา     กรานา นานะ นู นะ มาแรฮ บือฌาดี เตอ.
42001015	ซาเบะ ญา เลอ     นะ ฌาดี ซือมียา บือซัยํ     โซะ ฮึลด มูคา นะ ตูฮัด. ญา นะ เตด โอะ อาระ อางุน     เฆอ-จะ     อาระ มานามา โปด. ญา นะ ปือนอฮ ฌางัน ซือมืองัจ นะ ตูฮัด ตะเดะ โปรจ นะ มะ เดะ ญา เลอ.
42001016	ญา นะ บาวา โกะ ซือมียา บักซา อิซราเอน บาญะ อูรัก     บราเลฮ-ฮาตี ปาเระ     มาแรฮ มียา ตูฮัด บือซัยํ เดะ อาตัซ     ตูฮัด นะ กูญา เลอ.
42001017	ญา นะ ปี ดูลู เดะ ตูฮัด     อาดา ฮาตี นู ตือฆัยํ-อูรัจ     นู มือฆัฮ     บือกะ เอลียา เลอ. ญา นะ บรี โกะ อาโปก     นะ บาลิ บาฌิ ปาเระ     ฌางัน โกะ นานะ นะ กูญา. ญา นะ บรี โกะ ซือมียา บาตัฮ     นะ อาดา ฮาตี นู ปานัย อากัน     บือกะ โกะ ซือมียา นู บาฌิ-ตือปัจ เลอ. ญา นะ บูวัจ กะฆีเตอ     บีดา นะ ซียะ โกะ ลูมอฮ ซือมียา นะ ตูฮัด     บรี ตูฮัด นะ มาแรฮ เลอ." ฮูลู-บาลัก ญา จะ.
42001018	ซะคารียา     ญา ตาญา ฮูลู-บาลัก จะ     "กู นะ ตาฮู บือเลฮ กะฮามี เลอ     นู ลาฆู อีนี นะ ฌาดี ซูโงฮ? ซาเบะ กู นี     ฌาดี อูรัก ตูฮา. บีนี นะ กู โปด     ญา ตูฮา ฌูฆา ดัฮ."
42001019	โซะ ฮูลู-บาลัก     ญา ตีกัฮ จะ     "กู ฌาดี ฆาบรีเอน     นู บือดีรี นาตี ฌาดี ปราโซฮ     โซะ ฮึลด มูคา นะ ตูฮัด บือซัยํ เดะ อาตัซ. ญา เลอ     บือเลฮ ซูโรฮ กู มาแรฮ มือเลา ฌางัน เกา     บาวา บรีตา นู บาฌิ อีนี     มาแรฮ มือญาเระ กะ เกา เลอ.
42001020	เออ     กรานา เกา ฮอย เตด ปือจายา เดะ ปือมือเลา นะ กู     นู นะ ฌาดี ดัฮ รอจ วะตู นะ ญา เตอ     กะฆีเตอ ลีฮัจ เลอ     เกา นะ เตด บือเลฮ มือเลา ลาลู     ตือดะ รอจ กะ อารี อีตู     นู ลาฆู กะฆีนี นะ ซุจ ฮาบิฮ ดัฮ เลอ." ญา จะ.
42001021	โซะ โกะ ซือมียา ซือมูฮา     กูญา อาดา นาตี ซะคารียา. กูญา ปือและ-ฮาตี     กรานา ญา ดูโดะ เดะ ดาลับ บาลัย นะ ตูฮัด     ลามา ตือลาลู เลอ.
42001022	ตานา ญา ตรือเบะ ดัฮ เตอ     นะ มือเลา ฌางัน กูญา โปด     เตด บือเลฮ. กะฆีเตอ โกะ ซือมียา ซือมูฮา ตาฮู ดัฮ จะ     อาดา ลาฆู มานามา บือเลฮ ปลีฮัจ กะ ญา     เดะ ดาลับ บาลัย นะ ตูฮัด. ญา อูซิ บูวัจ ตางัน ฌางัน กูญา     ซาเบะ ญา ฮอย เตด บือเลฮ มือเลา ดัฮ.
42001023	ตานา ลาฆู บือกรือฌา นะ ญา ฮาบิฮ ดัฮ     ญา บือเลฮ บาลิ ปี กะ รูมัฮ นะ ญา.
42001024	ลือปัซ อีตู     เอลีซาเบด     บีนี นะ ญา     ญา บือโปรจ ดัฮ. กะฆีเตอ ญา ปี ซือลูนี เดะ รูมัฮ     ลีมา บูลัด ดัฮ     ญา มือเลา จะ
42001025	"วะตู อีนี เลอ     ตูฮัด บือเลฮ ตือจีฮัด กะ กู     บือเลฮ ตูโลก กู ดัฮ. ญา บูวัจ บรี กู เตด ฆาโดฮ จือและ เดะ ซาปา     ซาเบะ กู ฮอย นานะ เลอ." ญา จะ.
42001026	ลือปัซ นัม บูลัด เตอ     ตูฮัด เดะ อาตัซ ซูโรฮ ฮูลู-บาลัก นะ ญา     ฆาบรีเอน     ปี กะ ตูโปะ นาซาเรด     เดะ นังฆรี ฆาลิลี.
42001027	ญา ปี ดาปัจ นีบีนี ราดารา ซืออูรัก     ปือนามา มารียา. นีบีนี อีตู ฌาดี ตูนัง นะ โยเซบ     นู ฌาดี บือแนฮ นะ ราฌา ดาวิด.
42001028	ฮูลู-บาลัก ญา มาแรฮ รอจ กะ นีบีนี อีตู     มือเลา จะ     "ซือลามัจ เลอ     เกา. ตูฮัด บือซัยํ เดะ อาตัซ ดูโดะ บือซามา ฌางัน เกา     ญา บรี ซือลามัจ กะ เกา ดัฮ."
42001029	โซะ มารียา     ญา ตือกือฌุจ     กรานา ปือมือเลา นะ ฮูลู-บาลัก อีตู. ญา บือฮีมัจ เดะ ฮาตี จะ     ปือมือเลา กะฆีเตอ ฌาดี นามา เลอ?
42001030	กะฆีเตอ ฮูลู-บาลัก     ญา มือญาเระ กะ ญา จะ     "มารียา เออ     ฌางัน ตาโกจ เลอ. ตูฮัด ญา ฮาลัย บรี ซือลามัจ กะ เกา ดัฮ.
42001031	นี เลอ     เกา นะ บือโปรจ     นะ ดูโดะ เดะ อาปี     นานะ กีลากี. กือนา ตืองะ นามา กะ นานะ อีตู จะ     เยซู.
42001032	นานะ อีตู นะ ฌาดี ซือมียา บือซัยํ. ญา เตอ     นะ บือเลฮ นามา จะ     ฌาดี นานะ นะ ตูฮัด เดะ อาตัซ ซือซูโงฮ เลอ. ตูฮัด บือซัยํ เดะ อาตัซ นะ บูวัจ บรี ญา ฌาดี ราฌา     ซือรูปา ราฌา ดาวิด     อาโปก เดะ ญา     กาลา นูตู.
42001033	ญา นะ บือบือลา ฌาดี ราฌา เดะ บักซา นะ ยาโกบ ซือลาลู. นู ญา ฌาดี ราฌา เตอ     เตด ดือละ นะ ฮาบิฮ เลอ." ญา จะ.
42001034	ตาปี มารียา     ญา ตีกัฮ กะ ฮูลู-บาลัก จะ     "ปาซัน อีนี นะ ฌาดี กะฮามี เลอ? กู นี     เตด ดือละ บือซามา ฌางัน กีลากี โปด."
42001035	ฮูลู-บาลัก ญา มือเลา จะ     " ซือมืองัจ นะ ตูฮัด นะ ตูโรด มาแรฮ     เดะ อาตัซ เกา. นู ปือมือฆัฮ นะ ตูฮัด เดะ อาตัซ ซือซูโงฮ     นะ ฌาฆา เกา. กะฆีเตอ เลอ     นานะ นู นะ บือฌาดี เตอ     ญา นะ กือนา บลาโลก จะ     ซือมียา นู บาฌิ บือซรี     จะ     นานะ นะ ตูฮัด เดะ อาตัซ เตอ เลอ.
42001036	นี เลอ     เอลีซาเบด     วา เดะ เกา นู ตูฮา ดัฮ     ญา บือโปรจ นานะ กีลากี ฌูฆา. ญา นู กูญา บลาโลก จะ     ฌาดี ซือมือโฆจ เตอ     วะตู อีนี     ญา บือโปรจ นัม บูลัด ดัฮ.
42001037	ซาเบะ-จะ     ฮอย นามา เลอ     นู ตูฮัด เดะ อาตัซ นะ บูวัจ เตด บือเลฮ." ญา จะ.
42001038	กะฆีเตอ     มารียา ญา มือเลา จะ     "กู นี     ฌาดี ปราโซฮ นะ ตูฮัด บือซัยํ เดะ อาตัซ เลอ. บรี ฌาดี บือกะ ปือมือเลา นะ เกา เลอ." กะฆีเตอ ฮูลู-บาลัก ญา ลือแงะ ปี เดะ ญา ดัฮ.
42001039	วะตู อีตู     มารียา ญา บีกัซ     ฆางู ปี กะ ซา ตูโปะ     นู อาดา เดะ ตืองัฮ โกะ บูเกะ     โซะ นังฆรี ยูเดีย.
42001040	ตานา รอจ ดัฮ     ญา มาโซะ รูมัฮ นะ ซะคารียา     มือเลา บรี ซือลามัจ กะ เอลีซาเบด.
42001041	ตานา เอลีซาเบด ดืองัยํ นู ญา มือเลา กะฆีเตอ     นานะ เดะ ดาลับ โปรจ ญา งูตัยํ. เอลีซาเบด โปด     ญา ปือนอฮ ฌางัน ซือมืองัจ นะ ตูฮัด
42001042	ญา บือซูระ ซูวารา บือซัยํ จะ     "เกา เลอ     นู ซือลามัจ ซูโงฮ     ลือเบฮ เดะ โกะ ลูมอฮ นีบีนี ซือมูฮา. นานะ เดะ ดาลับ โปรจ นะ เกา     ญา ซือลามัจ ซูโงฮ ฌูฆา.
42001043	ฌาดี กะฮามี เลอ     นู กู กือนา ลาฆู บาฌิ กะฆีนี ดัฮ จะ     เอด เดะ ตูฮัด นะ กู เตอ     ญา มาแรฮ ฌือเงาะ ลีฮัจ กู ดัฮ เลอ?
42001044	ซาเบะ-จะ     ตานา ซูวารา มือเลา นะ เกา     มาโซะ เดะ ตือลีงา นะ กู ดัฮ     นานะ เดะ ดาลับ โปรจ นะ กู     ญา งูตัยํ ซูกา-ฮาตี ซูโงฮ เลอ.
42001045	ซือนัง ซือลามัจ ซูโงฮ เลอ     นีบีนี นู บือเลฮ ปือจายา ดัฮ จะ     ปือมือเลา นะ ตูฮัด     นู มาแรฮ รอจ กะ ญา     นะ ฌาดี รือมัก ดัฮ." เอลีซาเบด ญา จะ.
42001046	มารียา มือเลา จะ "ฮาตี นะ กู     ปูฌี กะ ตูฮัด บือซัยํ เดะ อาตัซ
42001047	อีซี ญาวา นะ กู โปด     ซูกา-ฮาตี กรานา ตูฮัด เลอ     นู บูวัจ บรี กู ฮีโดะ ลือปัซ บาฌิ.
42001048	กรานา-จะ     ตูฮัด ญา ลีฮัจ ลาฆู ปายัฮ รือนัฮ ซูโงฮ     นะ นีบีนี ปราโซฮ นะ ญา. นี เลอ     ตะเดะ อีนี ปี     โกะ ซือมียา ราตา อูมอยํ     นะ บลาโลก กะ กู จะ     ฌาดี ซือมียา ซือนัง ซือลามัจ เลอ.
42001049	กรานา-จะ     ตูฮัด นู มือฆัฮ บือเลฮ บูวัจ ลาฆู บือซัยํ ฌางัน กู นามา นะ ตูฮัด โปด     บาฌิ บือซรี เลอ.
42001050	ตูฮัด ซายัก ตือจีฮัด     กะ ซือมียา นู มือนูโนะ กะ ญา ราตา อูมอยํ นะ โกะ อูมัจ-ซือมียา ปี เลอ.
42001051	ตูฮัด ญา บูวัจ ลาฆู มือฆัฮ ฌางัน ตางัน นะ ญา. โกะ ซือมียา ฮาตี งันตืองัน เตอ     ญา บูวัจ บรี กูญา จัฮ-บือลัฮ ดัฮ.
42001052	ตูฮัด ญา บือตูโรด โกะ ซือมียา ซัยํ-บือซัยํ     เดะ ตือปัจ ดูโดะ ตีงี นะ กูญา ญา อาเกะ ซือมียา รือนัฮ ปี ดูโดะ ฆาตี.
42001053	ตูฮัด ญา บรี ซือมียา บือตาฮัด บือเลฮ มากัด ซือบารัก บาฌิ ยู กือญัง     ญา บรี ซือมียา นู กายา ปี     ฮอย ซือบารัก นามา เดะ ตางัน เลอ.
42001054	ตูฮัด ญา ตูโลก อิซราเอน     นู ฌาดี ปราโซฮ นะ ญา     ญา บรีงัจ จะ     นะ ซายัก ตือจีฮัด เตอ
42001055	กะ อับราฮัม ฌางัน บือแนฮ นะ ญา     ซือลาลู ปี ตูโรจ บือกะ นู ญา บือเลฮ มือเลา ฌางัน โกะ บีลาแก นะ กีตา ดัฮ เตอ."
42001056	มารียา ญา ดูโดะ ฌางัน เอลีซาเบด     บือเลฮ ฆามะ ตีฆา บูลัด     บารู ญา บาลิ ปี กะ รูมัฮ นะ ญา.
42001057	ตานา ฆือนะ วะตู ดัฮ     เอลีซาเบด ญา ดูโดะ เดะ อาปี     บือเลฮ นานะ กีลากี.
42001058	โกะ ซือมียา นู ดูโดะ ดาปิก     ฌางัน โกะ นะบรานะ นะ ญา     ดืองัยํ จะ     นู ตูฮัด บือเลฮ ตือจีฮัด กะ เอลีซาเบด     บาญะ ซูโงฮ ดัฮ. กะฆีเตอ     กูญา ซือมูฮา ปาคัจ มาแรฮ ซูกา-ฮาตี ฌางัน ญา ฌูฆา.
42001059	ตานา รอจ กะ อารี ลาปัด ดัฮ     กูญา ปาคัจ มาแรฮ มียา นานะ อีตู     นะ บรี ญา มาโซะ ลาฆู กรัจ. กูญา นะ ตืองะ ปือนามา กะ นานะ อีตู จะ     ซะคารียา     ตูโรจ กะ นามา นะ อาโปก เดะ ญา.
42001060	ตาปี โซะ มะ เดะ ญา ตีกัฮ จะ     "ตีเมา เลอ. ตาปี กือนา ตืองะ ปือนามา จะ     โยฮัน."
42001061	กูญา ปาคัจ ตีกัฮ จะ     "ฮอย ซือมียา ดีฮา โบะ     เดะ ลูมอฮ นะบรานะ นะ เกา     อาดา ปือนามา กะฆีนี เลอ."
42001062	กะฆีเตอ     กูญา อูซิ บูวัจ ตางัน กะ ปะ เดะ ญา     ตาญา จะ     "เกา นะ ตืองะ ปือนามา นามา     บรี กะ นานะ นะ เกา?"
42001063	ปะ เดะ ญา มีตา ปาปัด ตือปัจ ฆาแรฮ     ญา ฆาแรฮ จะ     "ปือนามา นานะ นะ กู จะ     โยฮัน." กะฆีเตอ โกะ ซือมียา ซือมูฮา กูญา ปาคัจ ปือและ-ฮาตี ซูโงฮ เลอ.
42001064	ดัดดัด อีตู     มูโลจ ฌางัน ลีดัฮ นะ ซะคารียา โปด     ญา บาฌิ ปาเระ ดัฮ. กะฆีเตอ ญา มือเลา มือโอจ กะ ตูฮัด เดะ อาตัซ เลอ.
42001065	กะฆีเตอ โกะ ซือมียา นู ดูโดะ ดาปิก รูมัฮ     กูญา ปาคัจ ตาโกจ. ลาฆู ซือมูฮา อีตู     กือจัย ปี ราตา โซะ บูเกะ นังฆรี ยูเดีย.
42001066	โกะ ลูมอฮ ซือมียา นู บือเลฮ ดืองัยํ     กูญา บรีงัจ เดะ ฮาตี     ตาญา จะ     "นานะ อีตู นะ ฌาดี กะฮามี เลอ?" กรานา-จะ     ตางัน นะ ตูฮัด ดูโดะ ฌางัน ญา.
42001067	ซะคารียา     นู ฌาดี อาโปก     ญา ปือนอฮ ฌางัน ซือมืองัจ นะ ตูฮัด     ญา มือเลา ตูโดฮ จะ
42001068	"ซือลามัจ เลอ กะ ตูฮัด     ตูฮัด บือซัยํ นะ ลูมอฮ อิซราเอน     กรานา-จะ     ญา บือเลฮ มาแรฮ ฌือเงาะ ลีฮัจ ลูมอฮ บักซา นะ ญา     บือเลฮ ตือบุซ กูญา บรี ลือปัซ ดัฮ เลอ.
42001069	ญา บือเลฮ ซูโรฮ ซือมียา นู มือฆัฮ     มาแรฮ ตูโลก บรี ลือปัซ     นู ดาตัก มาแรฮ เดะ บือแนฮ นะ ราฌา ดาวิด ปราโซฮ นะ ตูฮัด เลอ
42001070	ตูโรจ กะ ลาฆู นู ญา บือเลฮ มือเลา ตะเดะ นูตู ดัฮ     ฌางัน มูโลจ นะ โกะ ซือมียา จรัฮ บาฌิ     นู ตูโดฮ ลาฆู นะ ตูฮัด.
42001071	ฌาดี-จะ     ซือมียา มือฆัฮ อีตู นะ บรี กีตา ลือปัซ     เดะ ลูมอฮ ซือตรู นะ กีตา ซือมูฮา     บรี ลือปัซ เดะ ตางัน นะ โกะ ซือมียา ซือมูฮา นู บือชี กะ กีตา.
42001072	กะฆีเตอ     ตูฮัด บูวัจ ตูโรจ กะ ลาฆู ตือจีฮัด อีตู     นู บือเลฮ บือฌาญี ฌางัน โกะ บีลาแก นะ กีตา ดัฮ     ญา บรีงัจ กะ ปือมือเลา บือปาคัจ นู จรัฮ บาฌิ     นู ญา ตืองะ ดัฮ เลอ.
42001073	ฌาดี-จะ     ปือมือเลา อาเกะ มือเลา บือฌาญี นะ ตูฮัด     นู ญา บือเลฮ บือฌาญี ฌางัน อับราฮัม บีลาแก นะ กีตา     จะ
42001074	ตานา กีตา ซือมูฮา ลือปัซ เดะ ตางัน ซือตรู นะ กีตา ดัฮ     ญา นะ บรี กีตา บือกรือฌา ตูโลก ญา     ฮอย เตด ตาโกจ นามา เลอ
42001075	บรี กีตา บือกรือฌา กะฆีเตอ     อาดา ฮาตี จรัฮ บาฌิ     ฮาตี รือมัก     โซะ ฮึลด มูคา นะ ตูฮัด     ตือดะ ฮาบิฮ อูมอยํ นะ กีตา เลอ.
42001076	โซะ เกา     นานะ นะ กู เออ     กูญา นะ บลาโลก กะ เกา จะ     ซือมียา ตูโดฮ ลาฆู นะ ตูฮัด นู บือซัยํ เดะ อาตัซ     กรานา-จะ     เกา นะ บือฌาลัด ปี ดูลู เดะ ตูฮัด     บีดา นะ ซียะ ฌาลัด นะ ญา เลอ
42001077	บีดา นะ บรี กะ โกะ ซือมียา บักซา นะ ตูฮัด     นะ ตาฮู จะ     ตูฮัด นะ ตูโลก กูญา บรี ฮีโดะ ลือปัซ บาฌิ     นะ อาเกะ ลาฆู ซาลัฮ ซือมูฮา นะ กูญา เลอ.
42001078	นู ฌาดี กะฆีเตอ     ซาเบะ ตูฮัด บือซัยํ นะ กีตา     ญา ตือจีฮัด ซายัก กะ กีตา เตอ     ญา นะ บรี ซายา นู จรัฮ     ดาตัก มาแรฮ เดะ โซะ ลาแงะ     นะ ซูโลฮ กะ กีตา     ซือรูปา กะ มาตาอารี เดะ วะตู มูกัยํ เลอ
42001079	นะ ซูโลฮ จรัฮ บรี กะ โกะ ซือมียา     นู ดูโดะ โซะ กือลับ     กะ ซือมียา นู ดูโดะ เดะ บายัก นะ ลาฆู ฌาฮานัม     บีดา นะ บาวา กากี นะ กีตา     ปี ตูโรจ กะ ฌาลัด นู ซือนัง ซือลามัจ เลอ." ซะคารียา ญา จะ.
42001080	โซะ นานะ อีตู     ญา โปด     บือซัยํ ซือมาตา. นู โซะ ฮาตี โปด     ญา ตือฆัยํ-อูรัจ ฌูฆา เลอ. ญา ปี ดูโดะ เดะ ตือปัจ ปาดัก ตานัฮ ตูโฮยํ นู ลือฆา     ตือดะ รอจ กะ อารี นู ญา นะ มาแรฮ ปลีฮัจ     กะ ลูมอฮ อิซราเอน.
42002001	ตือกาลา อีตู     ราฌา ซีซา ออกัดตัด     ญา ปือซัด บรี ราตา ซือมียา     ราตา นังฆรี     กือนา บูวัจ บรี นามา นะ กูญา     อาดา ฆาแรฮ ดัฮ เดะ ซูรัจ นะ ราฌา.
42002002	กาลา กูญา กือนา ปี ฆาแรฮ นามา     วะตู ลามูลา อีตู เตอ     กูรีนียัด ญา ฌาดี ฮูลู-บาลัก นะ ราฌา     เดะ นังฆรี ซีเรีย.
42002003	โกะ ซือมียา ซือมูฮา กือนา ปี ฆาแรฮ นามา นะ กูญา     เดะ ตูโปะ นู กูญา บือเลฮ บือฌาดี ซิกมาซิก เลอ.
42002004	อาดา โยเซบ     ญา ตรือเบะ เดะ ตูโปะ นาซาเรด     นังฆรี ฆาลิลี     ปี รอจ กะ ตูโปะ เบดเลเฮม     นังฆรี ยูเดีย. ตูโปะ อีตู     ฌาดี ตูโปะ นะ ราฌา ดาวิด. โยเซบ เตอ     ญา ฌาดี บือแนฮ นะ ราฌา ดาวิด.
42002005	ญา ปี ฌางัน มารียา     ตูนัง นะ ญา     บีดา นะ ฆาแรฮ นามา นะ กูญา ปัจ อีตู. มารียา เตอ     ญา ตืองัฮ โปรจ บือซัยํ เลอ.
42002006	วะตู กูญา ดูวา อูรัก     ดูโดะ เดะ ตูโปะ อีตู ลาฆี เตอ     รอจ วะตู ดัฮ     นู มารียา นะ ดูโดะ เดะ อาปี.
42002007	กะฆีเตอ ญา ดูโดะ เดะ อาปี     นานะ ซูโลก กีลากี เลอ. ญา อาเมด กาเยด ปอจๆ บาโลจ เดะ นานะ ญา     บรี นานะ อีตู ตีโนะ เดะ ปาโลก. ซาเบะ-จะ     ฮอย ตือปัจ นะ ดูโดะ เดะ รูมัฮ มือนูปัก เลอ.
42002008	เดะ โซะ นังฆรี อีตู     อาดา ลูมอฮ ซือมียา บือบือลา กาเมก     กูญา ดูโดะ เดะ ปาดัก โซะ ลูวัยํ นังฆรี     ฌาฆา ตูงู กาวัด กาเมก นะ กูญา โซะ มาลับ.
42002009	อาดา ฮูลู-บาลัก นะ ตูฮัด ซืออูรัก     ญา มาแรฮ ปลีฮัจ กะ กูญา. นู บือซายา บือซรี นะ ตูฮัด     ซูโลฮ จรัฮ กือลีลิก กูญา. กะฆีเตอ     กูญา ตือกือฌุจ     ตาโกจ ซูโงฮ เลอ.
42002010	ตาปี ฮูลู-บาลัก อีตู     ญา มือเลา ฌางัน กูญา จะ     "ฌางัน ตาโกจ เลอ. นี เลอ     กู อาดา บรีตา นู บาฌิ     นะ มือญาเระ กะ กาเญา     นะ บรี ลูมอฮ ซือมียา ซือมูฮา     นะ ซูกา-ฮาตี โตระ.
42002011	เดะ อารี อีนี เลอ     เดะ ตูโปะ นะ ราฌา ดาวิด     อาดา ซือมียา นู ตูโลก กาเญา บรี ฮีโดะ ลือปัซ บาฌิ เตอ     ญา ดูโดะ เดะ อาปี ดัฮ. ญา เตอ     ฌาดี ราฌา นู บรี ซือลามัจ ฌาดี ตูฮัด เตอ เลอ.
42002012	กาเญา นะ ดาปัจ นานะ ดือมิ อีตู     อาดา กาเยด ปอจๆ บาโลจ เดะ ญาวา     ตีโนะ เดะ ปาโลก เลอ. กะฆีเตอ กาเญา นะ ตาฮู จะ     ลาฆู อีนี ฌาดี ลาฆู ซูโงฮ เลอ." ญา จะ.
42002013	ดัดดัด อีตู     อาดา ลูมอฮ ฮูลู-บาลัก นะ ตูฮัด     บาญะ อูรัก     กูญา มาแรฮ บือซามา     มือญาญี ปูฌี กะ ตูฮัด     มือเลา จะ
42002014	"ปูฌี เลอ กะ ตูฮัด บือซัยํ     นู ดูโดะ โซะ อาตัซ ลาแงะ     นู ตีงี ซูโงฮ เลอ. ซือนัง ซือลามัจ เลอ     ลูมอฮ ซือมียา เดะ ดือนียา     นู ตูฮัด ปีเลฮ ดัฮ."
42002015	ตานา ลูมอฮ ฮูลู-บาลัก บาลิ ปาเระ     ญาแญะ ปี กะ อาตัซ ลาแงะ ดัฮ     โกะ ซือมียา บือบือลา กาเมก อีตู     กูญา ปาคัจ มือเลา ซามา กูญา จะ     "โฌฮ     บรี กีตา ปี กะ ตูโปะ เบดเลเฮม     นะ ลีฮัจ ลาฆู อีนี นู บือฌาดี ดัฮ เตอ     บือกะ นู ตูฮัด บือเลฮ มือญาเระ กะ กีตา ดัฮ."
42002016	กะฆีเตอ     กูญา ฆางู ปี     กูญา ดาปัจ มารียา ฌางัน โยเซบ. อาดา นานะ ดือมิ ซามา     ญา ตีโนะ เดะ ปาโลก.
42002017	ตานา กูญา ลีฮัจ ลาฆู กะฆีเตอ     กูญา ปาคัจ มือญาเระ ลาฆู ปาซัน นานะ อีตู     นู กูญา บือเลฮ ดืองัยํ ดัฮ.
42002018	ราตา ซือมียา นู ดืองัยํ ดัฮ     กูญา ปือและ-ฮาตี     เดะ ปือมือเลา นะ โกะ ซือมียา บือบือลา กาเมก.
42002019	ตาปี มารียา เตอ     ญา จับ ลาฆู อีนี ซือมูฮา     บือฮีมัจ ตาโรฮ เดะ ฮาตี.
42002020	กะฆีเตอ     โกะ ซือมียา บือบือลา กาเมก     กูญา บาลิ ปี ดัฮ. กูญา ปาคัจ ปูฌี มือโอจ กะ ตูฮัด เดะ อาตัซ     ปาซัน ลาฆู นู กูญา มือนีงัย ดัฮ     ลีฮัจ ดัฮ     นู รือมัก ฌางัน ปือมือเลา นะ ฮูลู-บาลัก เลอ.
42002021	ตานา ฆือนะ ลาปัด อารี ดัฮ     ฌาดี อารี นะ บรี นานะ อีตู     ซาโมจ ลาฆู กรัจ     กูญา ตืองะ ปือนามา กะ นานะ อีตู จะ     เยซู     ฌาดี นามา นู ฮูลู-บาลัก บือเลฮ ตืองะ บรี     ดูลู เดะ มารียา บือโปรจ ดัฮ.
42002022	ตานา รอจ กะ อารี บูวัจ ลาฆู บาโซฮ ญาวา     บรี จรัฮ บาฌิ ตูโรจ กะ ซูรัจ ปือมือเลา ฮูโกบ นะ มูซา เตอ     กูญา บาวา นานะ อีตู บือปี กะ นังฆรี เยรูซาเลม     บีดา นะ ซรัฮ ญา     บรี กะ ตูฮัด เลอ.
42002023	บือกะ ซือรูปา อาดา ฆาแรฮ ดัฮ     เดะ ปือมือเลา ฮูโกบ นะ ตูฮัด     นู จะ "นานะ ซูโลก กีลากี     ราตา อูรัก เตอ     กาเญา กือนา อาเกะ ซรัฮ บรี กะ ตูฮัด เลอ."
42002024	กะฆีเตอ     กูญา ลากี บีนี     ปี มือนืองะ ซือบารัก มือญือมัฮ     ตูโรจ กะ ปือมือเลา ฮูโกบ นะ ตูฮัด นู จะ "บูโรก ตูตรู ซือฆู     เฆอ-จะ     อานะ บูโรก ปาตี     ดูวา อีโกยํ".
42002025	นี เลอ     อาดา กีลากี ซืออูรัก     เดะ นังฆรี เยรูซาเลม     ปือนามา ซีเมโอน     ฌาดี ซือมียา บาฌิ-ตือปัจ     บรีงัจ ตาโกจ เดะ ตูฮัด ซามา. ญา อาดา นาตี วะตู     นู ตูฮัด นะ ปูโฌะ โกะ ลูมอฮ บักซา อิซราเอน. ซือมืองัจ นะ ตูฮัด     ญา ดูโดะ บือซามา ฌางัน ญา เลอ.
42002026	ซือมืองัจ นะ ตูฮัด อีตู     บือเลฮ ปลีฮัจ กะ ญา ดัฮ จะ     ญา นะ เตด มาตี ดูลู     ตือดะ นะ บือเลฮ ลีฮัจ ราฌา นู บรี ซือลามัจ นู ตูฮัด นะ ซูโรฮ มาแรฮ.
42002027	ซีเมโอน เตอ     ญา มาโซะ กะ ดาลับ รูมัฮ มือญือมัฮ ตูฮัด     ตูโรจ บือกะ ซือมืองัจ นะ ตูฮัด บาวา. ตานา โกะ เอด อาโปก บาวา เยซู     นานะ นะ กูญา     มาโซะ ปี     บีดา นะ บูวัจ บรี กะ นานะ อีตู     ตูโรจ กะ ฮาดัจ ปือมือเลา ฮูโกบ อีตู เตอ
42002028	ซีเมโอน     ญา อาเกะ เนก นานะ อีตู     ญา บรี ซือลามัจ กะ ตูฮัด จะ
42002029	"โอ ตูฮัด เออ     วะตู อีนี     เกา นะ บือเลฮ บรี ปราโซฮ นะ เกา ปี บรี ซือนัง ซือลามัจ เตอ     ตูโรจ กะ ปือมือเลา นะ ตูฮัด เลอ.
42002030	กรานา-จะ     มาตา นะ กู บือเลฮ ลีฮัจ ซือมียา นู ตูฮัด นะ ซูโรฮ ตูโลก โกะ อูมัจ-ซือมียา     บรี ฮีโดะ ลือปัซ บาฌิ เลอ.
42002031	ซือมียา อีนี     ตูฮัด บือเลฮ ซียะ ตาโรฮ ดัฮ เดะ ฮึลด มูคา นะ โกะ ซือมียา ซือมูฮา
42002032	นะ ซูโลฮ จรัฮ     บรี กะ โกะ ซือมียา นังฆรี อาซิกๆ     นะ ลีฮัจ บือฆารี เตอ นะ ฌาดี บือซรี บือซายา กะ โกะ ลูมอฮ อิซราเอน     โกะ ซือมียา นะ ตูฮัด เลอ."
42002033	โซะ เอด อาโปก นะ นานะ อีตู     กูญา ปือและ-ฮาตี     กรานา ปือมือเลา นู ญา มือเลา ปาซัน นานะ นะ กูญา.
42002034	ซีเมโอน เตอ     ญา บรี ซือลามัจ กะ กูญา     ญา มือเลา ฌางัน มารียา     มะ เดะ นานะ อีตู จะ     "นี เลอ     นานะ อีนี เตอ     ญา กือนา ตืองะ ดัฮ     นะ บูวัจ บรี ซือมียา บาญะ เดะ ลูมอฮ อิซราเอน     นะ รือบัฮ     นะ อาเกะ ซือมียา บาญะ     บรี บือดีรี โปด     ฌูฆา เลอ. ญา เตอ     กือนา ตืองะ ฌาดี ปือนานา     นู นะ บรี โกะ ซือมียา นะ มือเลา บลาวัด ฌางัน ญา เลอ
42002035	บีดา ลาฆู บรีงัจ เดะ ฮาตี นะ โกะ ซือมียา บาญะ     นะ บือเลฮ บือฆารี ซัฮ. ตาปี โซะ เกา เตอ     ลาฆู ซูซัฮ นะ มาแรฮ     ซือรูปา กะ ปือดัก     นะ ตีกับ ตือมุซ     รอจ กะ ฮาตี นะ เกา ตะอาซิก เลอ."
42002036	ตานา บาฌิ     อาดา นีบีนี ซืออูรัก มาแรฮ รอจ. ญา ฌาดี ซือมียา ตูโดฮ ลาฆู นะ ตูฮัด ปือนามา อันนา     นานะ นีบีนี นะ ฟานูเอน     เดะ บือแนฮ โกะ อาเซอ. นีบีนี อีตู     ญา ตูฮา โตระ ดัฮ     บือเลฮ ลากี ตะเดะ ราดารา     ดูโดะ บือซามา ตูโฌฮ ตาโฮด ดัฮ.
42002037	ญา โปด     ดูโดะ ฌาดี ฌานา     ตือดะ อูมอยํ นะ ญา บือเลฮ ลาปัด-ปูโลฮ ปัจ ตาโฮด ดัฮ. ญา ฮอย เตด ดือละ ตีงัน ปี ฌาโวฮ เดะ รูมัฮ มือญือมัฮ ลาลู     ดูโดะ มือญือมัฮ     บูวัจ ลาฆู บือตาฮัด มากัด บือซาโวจ ซียัก มาลับ เลอ.
42002038	เดะ อารี อีตู     ตานา ญา มาแรฮ รอจ ดัฮ     ญา บรี ซือลามัจ กะ ตูฮัด เดะ อาตัซ. ญา ปี มือเลา ปาซัน นานะ อีตู     ฌางัน โกะ ซือมียา ซือมูฮา     นู อาดา นาตี ตาดัฮ     วะตู ตูฮัด นะ ตือบุซ นังฆรี เยรูซาเลม.
42002039	ตานา โยเซบ ฌางัน มารียา บูวัจ ตูโรจ กะ ปือมือเลา ฮูโกบ นะ ตูฮัด     ซุจ ฮาบิฮ ดัฮ     กูญา บาลิ ปี กะ นาซาเรด     ตูโปะ นะ กูญา     เดะ นังฆรี ฆาลิลี.
42002040	นานะ อีตู     ญา บือซัยํ ตือฆัยํ-อูรัจ ดัฮ     ฆือนะ ฌางัน ลาฆู ปานัย อากัน. ตูฮัด เดะ อาตัซ โปด     ญา ฮาลัย บรี ซือลามัจ กะ ญา ฌูฆา.
42002041	บีลัก ตาโฮด     เอด อาโปก นะ เยซู     นะ ปี กะ นังฆรี เยรูซาเลม     ปี บรามัย เดะ ลาฆู บรามัย ลือปัซ ปี เตอ.
42002042	กะฆีเตอ     ตานา เยซู อูมอยํ ดูวา-บือลัซ ตาโฮด ดัฮ     กูญา กือตีฆา ปี กะ ลาฆู บรามัย อีตู บือซามา     บือกะ ฮาดัจ อีตู เลอ.
42002043	ตานา ลาฆู บรามัย ฮาบิฮ ดัฮ     กูญา ตืองัฮ บาลิ ปี กะ ตูโปะ. ตาปี โซะ เยซู เตอ     ญา อาดา ดูโดะ ลือกัจ เดะ นังฆรี เยรูซาเลม ลาฆี. โกะ เอด อาโปก นะ ญา     กูญา เตด ตาฮู
42002044	กูญา อาคา จะ     ญา บาลิ มาซามา     ฌางัน โกะ ซือมียา นู บาญะๆ อีตู. กะฆีเตอ     กูญา บือฌาลัด ปี ซืออารี ดัฮ     บารู ซารี เยซู     เดะ ลูมอฮ นะบรานะ     เดะ ลูมอฮ กาวัด นะ กูญา ฌูฆา.
42002045	ฮอย เตด ดาปัจ     กูญา บาลิ ปาเระ     ปี กะ นังฆรี เยรูซาเลม     ซารี เยซู ปูลัก เลอ.
42002046	ตานา ลือปัซ ตีฆา อารี ดัฮ     กูญา ดาปัจ เยซู     เดะ รูมัฮ มือญือมัฮ ตูฮัด. ญา เตอ     ดูโดะ บือซามา ฌางัน โกะ ซือมียา อาฌัยํ     มือนีงัย ปือมือเลา นะ กูญา     ตาญา ลาฆู แนฮ-ฌือแนฮ เดะ กูญา.
42002047	ซือมียา นู ดืองัยํ     กูญา ปือและ-ฮาตี     นู เยซู มาโซะ เดะ ฮาตี     ตีกัฮ กะ กูญา ฌางัน อากัน นู ปานัย เตอ.
42002048	โกะ เอด อาโปก เดะ ญา เตอ     ตานา ลีฮัจ เยซู     กูญา ปือและ-ฮาตี ซูโงฮ. เอด เดะ ญา มือเลา จะ     "นานะ เออ. บูวัจ นามา     เกา บูวัจ กะฆีนี ฌางัน กามี? มะปะ ปี ซารี เกา     บือบือเละ     บรีงัจ บาญะ กะ เกา เลอ."
42002049	เยซู ตีกัฮ กะ กูญา จะ     "บูวัจ นามา     มะปะ ปี ซารี กะฆีเตอ? มะปะ เตด ตาฮู เฆอ     จะ     กู ฆาโดฮ อาดา เดะ รูมัฮ นะ อาโปก เดะ กู เลอ?"
42002050	ตาปี นู เยซู ญา ตีกัฮ กะฆีนี     เตด มาโซะ เดะ ฮาตี นะ กูญา.
42002051	กะฆีเตอ     เยซู ญา บาลิ ปี กะ ตูโปะ นาซาเรด     ฌางัน กูญา     มือนีงัย ปือจายา ปือมือเลา นะ กูญา. โกะ ลาฆู กะฆีเตอ ซือมูฮา เตอ     เอด เดะ ญา     ญา จับ ตาโรฮ เดะ ฮาตี เลอ.
42002052	กะฆีเตอ     เยซู ญา บือซัยํ ดัฮ     ฌางัน ญาวา     ฌางัน อากัน. ลาฆู นะ ญา     ตูฮัด ญา ซูกา. โกะ ซือมียา โปด     ซูกา ฌูฆา เลอ.
42003001	วะตู ทิเบรียัด ฌาดี ราฌา บือซัยํ     กือมูฮา ลีมา-บือลัซ ตาโฮด ดัฮ เตอ     ปอนตัด ปีลาด ฌาดี ฮูลู-บาลัก นะ ราฌา ซีซา     เดะ นังฆรี ยูเดีย     เฮโรด ฌาดี ราฌา เดะ นังฆรี ฆาลิลี. ฟีลิบ     นู อาดี เดะ เฮโรด เตอ     ญา ฌาดี ราฌา เดะ นังฆรี โซะ ซือบือลัฮ อิทูเรีย ฌางัน ตราโคนิด. ลีซานียัด ฌาดี ราฌา เดะ นังฆรี อาบีเลน ฌูฆา เตอ.
42003002	อานัด ฌางัน กายาฟัด     กูญา ฌาดี โกะ กือปาลา ซามี เตอ. วะตู อีตู เลอ     ปือมือเลา นะ ตูฮัด มาแรฮ รอจ กะ โยฮัน     นานะ นะ ซะคารียา     เดะ ปาดัก ตานัฮ ตูโฮยํ นู ลือฆา เลอ.
42003003	กะฆีเตอ โยฮัน ปี เดะ บีดิก ซูงัย จอแดน ราตา     ญา มือญาเระ จะ     "กาเญา ซือมูฮา     บราเลฮ-ฮาตี     ซาโมจ ลาฆู ซือลับ เดะ อาเย เลอ. กะฆีเตอ     ตูฮัด นะ อาเกะ ดูซา นะ กาเญา." ญา จะ.
42003004	ซือรูปา บือเลฮ ฆาแรฮ ตาโรฮ ดัฮ     เดะ ซูรัจ ปือมือเลา นะ อิซายา     ซือมียา ตูโดฮ ลาฆู นะ ตูฮัด     จะ "อาดา ซูวารา ซือมียา บือซูระ     เดะ ปาดัก ตานัฮ ตูโฮยํ นู ลือฆา     มือเลา จะ 'กือนา ซียะ ฌาลัด บรี ซุจ     บีดา ตูฮัด นะ มาแรฮ เลอ.
42003005	กือนา บือกรือฌา ฌาลัด นะ ญา     บรี รือมัก ปี เลอ. โกะ ลาเฮา ซือมูฮา     กือนา ตามะ บรี ซามา โกะ บูเกะ     โกะ ตือปัจ ตีงี     กือนา จาโกน บรี ซามา บายา ปือฮาบิฮ เลอ. ฌาลัด ดีฮา นู ปีเกาะ     กือนา กรัจ บรี รือมัก เลอ. โตะ ดีฮา นู ฌาลัด บือลูปะ-ลูปะ     กือนา ซูเดาะ ตามะ บรี ซามา.
42003006	กะฆีเตอ โกะ อูมัจ-ซือมียา ซือมูฮา นะ บือเลฮ ลีฮัจ ลาฆู นู ตูฮัด เดะ อาตัซ นะ ตูโลก กูญา     บรี ฮีโดะ ลือปัซ บาฌิ เลอ.' " อิซายา ญา จะ.
42003007	อาดา โกะ ซือมียา บาญะ ตรือเบะ มาแรฮ มียา โยฮัน     บีดา ญา นะ บรี กูญา ซาโมจ ลาฆู ซือลับ เดะ อาเย. กะฆีเตอ โยฮัน ญา มือเลา ฌางัน กูญา จะ     "กาเญา บักซา อูลัยํ ฌาฮัจ เลอ. ซาปา บือเลฮ ปรีงัจ กะ กาเญา     บรี กาเญา ลารี บูวัก     เดะ ลาฆู นู ตูฮัด นะ มูซัยํ กรัจ ฮูโกบ เตอ?
42003008	กะฆีเตอ     กะ กาเญา บราเลฮ-ฮาตี ซูโงฮ ดัฮ เตอ     กือนา ปลีฮัจ เดะ ลาฆู ปือบูวัจ นะ กาเญา เลอ     ซือรูปา ปูโฮด กายู นู บือบูวัฮ บาฌิ. ฌางัน นะ อีงัจ มือเลา เดะ ฮาตี จะ     กีตา อาดา อับราฮัม ฌาดี อาโปก. ซาเบะ กู มือญาเระ กะ กาเญา จะ     ตูฮัด เดะ อาตัซ ญา นะ บูวัจ บรี โกะ บีฌี บาตู อีนี     ฌาดี นานะ นะ อับราฮัม บือเลฮ.
42003009	วะตู อีนี     กาเญา ซือรูปา โกะ ปูโฮด กายู     นู อาดา กาปะ ตืองะ เดะ ปรือดู เตอ. ราตา ปูโฮด     นู บือบูวัฮ เตด บาฌิ     นะ กือนา ตือบัก     บูวัก เดะ อาปี เลอ." โยฮัน ญา จะ.
42003010	โซะ โกะ ลูมอฮ ซือมียา บาญะ     ซัจๆ ตาญา จะ     "กะฆีเตอ     กามี ฆาโดฮ นะ บูวัจ กะฮามี เลอ?"
42003011	ญา ตีกัฮ กะ กูญา อีตู จะ     "ซาปา นู อาดา บาฌู ดูวา กรัจ เตอ     กือนา ฮาฆิ กะ โกะ ซือมียา นู ฮอย เลอ. ซาปา อาดา โกะ นาซี โปด     กือนา ฮาฆิ ซือรูปา กะฆีเตอ ฌูฆา เลอ."
42003012	อาดา โกะ ซือมียา มูงอจ อาเซน โปด     กูญา มาแรฮ ซาโมจ ลาฆู ซือลับ เดะ อาเย ฌูฆา. กูญา ตาญา โยฮัน จะ     "บูมอยํ เออ     ลูมอฮ กามี ฆาโดฮ นะ บูวัจ กะฮามี เลอ?"
42003013	ญา ตีกัฮ กะ กูญา จะ     "กาเญา ซือมูฮา     ฌางัน ปูงอจ อาเซน ลือเบฮ เดะ ปรืองัด เลอ."
42003014	อาดา โกะ ตาฮัน ซือตืองัฮ ฌูฆา     กูญา ตาญา ญา จะ     "โซะ ลูมอฮ กามี     ฆาโดฮ นะ บูวัจ กะฮามี เลอ?" ญา ตีกัฮ กะ กูญา จะ     "ฌางัน มืออารับ ปรือกัด ซาปา     ฌางัน มียา ลาฆู มืออูปัย อาดู กะ ซาปา โปด     บีดา นะ อาเมด ดูเวะ. ตาปี กือนา ปือนอฮ เดะ ฮาตี     เดะ รือฆา อูปัฮ นะ กาเญา ตะอาซิก เลอ."
42003015	กะฆีเตอ โกะ ซือมียา ตืองัฮ จาดัก นะ ลีฮัจ ลาฆู บาฌิ ซูโงฮ. ราตา ซือมียา บือเลฮ บรีงัจ เดะ ฮาตี รอจ กะ โยฮัน จะ     "อีซี ญาวา นะ ญา     ฌาดี ราฌา นู บรี ซือลามัจ เฆอ เตด?"
42003016	โยฮัน ญา ตีกัฮ กะ กูญา ซือมูฮา จะ     "โซะ กู นี     กู บูวัจ บรี กาเญา ซือลับ เดะ อาเย เตอ. ตาปี อาดา ซือมียา ซืออูรัก นู มือฆัฮ ลือเบฮ เดะ กู     ญา นะ มาแรฮ เลอ. ตาลี ปะตาปะ นะ ญา โปด     กู ฮอย เตด บือฆูนา นะ อูฆัย เลอ. ซือมียา อีตู เลอ     ญา นะ บูวัจ บรี กาเญา     ซือรูปา ซือลับ เดะ ซือมืองัจ นะ ตูฮัด     ซือลับ เดะ อาปี ฌูฆา เลอ.
42003017	ซือมียา อีตู     ญา อาดา ปือญูเดาะ เดะ ตางัน ญา     บีดา นะ ซูเดาะ ปาดี     บรี ลามัน ปาดี นะ ญา นะ จรัฮ บาฌิ. โกะ บรัซ     ญา นะ ตาโรฮ     เดะ ดาลับ ดาเงา นะ ญา. ตาปี กูเละ ปาดี อีตู     ญา นะ ตูนู เดะ อาปี     นู เตด ดือละ ปาดับ ลาลู เลอ." โยฮัน ญา จะ.
42003018	กะฆีเตอ     โยฮัน ญา บือเลฮ อาฌัยํ ปูลัก     ปรีงัจ กะ กูญา     บาญะ ลาฆู     มือญาเระ บรีตา นู บาฌิ นะ ตูฮัด บรี โกะ ลูมอฮ ซือมียา ตาฮู.
42003019	ตาปี โซะ ราฌา เฮโรด ตานา กือนา โยฮัน อูจะ ญา     ปาซัน ลาฆู นะ เฮโรดียัด     บีนี นะ อาดี เดะ ญา     กรานา ลาฆู ฌาฮัจ ซือมูฮา นู ราฌา เฮโรด บือเลฮ บูวัจ ฌูฆา เตอ
42003020	เฮโรด ญา บือเลฮ บูวัจ ฌาฮัจ     บือตามัฮ ลือเบฮ เดะ ดูลู ปูลัก เตอ     จะ     ญา บือเลฮ รีฆะ โยฮัน     กานัก ญา ตาโรฮ เดะ ปือฌารา.
42003021	ตานา โกะ ลูมอฮ ซือมียา ซือมูฮา     ซาโมจ ลาฆู ซือลับ เดะ อาเย ดัฮ     เยซู โปด     ญา ซาโมจ ฌูฆา ดัฮ เตอ. ตืองัฮ เยซู บือซาโวจ     ลาแงะ ตือบูกา ดัฮ.
42003022	อาดา ซือมืองัจ นะ ตูฮัด ญา ปลีฮัจ ซือรูปา บูโรก ปาตี     ญา ตูโรด มาแรฮ เดะ อาตัซ เยซู. อาดา ซูวารา มาแรฮ     ดาตัก เดะ โซะ ลาแงะ     นู จะ     "เกา เลอ     ฌาดี นานะ นะ กู     นู กู ซายัก. กู ซูกา-ฮาตี กะ เกา บาญะ เลอ."
42003023	วะตู เยซู ฮึนตะ นะ บือกรือฌา ลาฆู นะ ญา     อูมอยํ นะ ญา เตอ     ฆามะ-จะ ตีฆา-ปูโลฮ ตาโฮด ดัฮ. โกะ ซือมียา อาคา จะ     ญา ฌาดี นานะ นะ โยเซบ. โยเซบ อีตู ฌาดี นานะ นะ เฮลี
42003024	เฮลี ฌาดี นานะ นะ มัดทัด     มัดทัด ฌาดี นานะ นะ เลวี     เลวี ฌาดี นานะ นะ เมลคี     เมลคี ฌาดี นานะ นะ ยันนาย     ยันนาย ฌาดี นานะ นะ โยเซบ
42003025	โยเซบ ฌาดี นานะ นะ มัดตาทียัด     มัดตาทียัด ฌาดี นานะ นะ อาโมซ     อาโมซ ฌาดี นานะ นะ นาฮูม     นาฮูม ฌาดี นานะ นะ เอซลี     เอซลี ฌาดี นานะ นะ นักฆาย
42003026	นักฆาย ฌาดี นานะ นะ มาอัด     มาอัด ฌาดี นานะ นะ มัดตาทียัด     มัดตาทียัด ฌาดี นานะ นะ เซเมยิน     เซเมยิน ฌาดี นานะ นะ โยเซก     โยเซก ฌาดี นานะ นะ โยดา
42003027	โยดา ฌาดี นานะ นะ โยอานัน     โยอานัน ฌาดี นานะ นะ เรซา     เรซา ฌาดี นานะ นะ เซรูบาเบน     เซรูบาเบน ฌาดี นานะ นะ ซาลาทีเอน     ซาลาทีเอน ฌาดี นานะ นะ เนรี
42003028	เนรี ฌาดี นานะ นะ เมลคี     เมลคี ฌาดี นานะ นะ อัดดี     อัดดี ฌาดี นานะ นะ โคซาม     โคซาม ฌาดี นานะ นะ เอลมาดัม     เอลมาดัม ฌาดี นานะ นะ เออ
42003029	เออ ฌาดี นานะ นะ โยซูวา     โยซูวา ฌาดี นานะ นะ เอลีเยเซอ     เอลีเยเซอ ฌาดี นานะ นะ โยริม     โยริม ฌาดี นานะ นะ มัดทัด     มัดทัด ฌาดี นานะ นะ เลวี
42003030	เลวี ฌาดี นานะ นะ ซีเมโอน     ซีเมโอน ฌาดี นานะ นะ ยูดา     ยูดา ฌาดี นานะ นะ โยเซบ     โยเซบ ฌาดี นานะ นะ โยนัม     โยนัม ฌาดี นานะ นะ เอลียาคิม
42003031	เอลียาคิม ฌาดี นานะ นะ เมเลยา     เมเลยา ฌาดี นานะ นะ เมนนา     เมนนา ฌาดี นานะ นะ มัดตาทา     มัดตาทา ฌาดี นานะ นะ นาทาน     นาทาน ฌาดี นานะ นะ ดาวิด
42003032	ดาวิด ฌาดี นานะ นะ เจซี     เจซี ฌาดี นานะ นะ โอเบด     โอเบด ฌาดี นานะ นะ โบอัด     โบอัด ฌาดี นานะ นะ ซันโมน     ซันโมน ฌาดี นานะ นะ นาโซน
42003033	นาโซน ฌาดี นานะ นะ อะมีนาดับ     อะมีนาดับ ฌาดี นานะ นะ อัดมิน     อัดมิน ฌาดี นานะ นะ อารนี     อารนี ฌาดี นานะ นะ เฮซะโรน     เฮซะโรน ฌาดี นานะ นะ เปเรด     เปเรด ฌาดี นานะ นะ ยูดา
42003034	ยูดา ฌาดี นานะ นะ ยาโกบ     ยาโกบ ฌาดี นานะ นะ อีซัก     อีซัก ฌาดี นานะ นะ อับราฮัม     อับราฮัม ฌาดี นานะ นะ ทารา     ทารา ฌาดี นานะ นะ นาโฮ
42003035	นาโฮ ฌาดี นานะ นะ เซรุก     เซรุก ฌาดี นานะ นะ เรอู     เรอู ฌาดี นานะ นะ เปเลก     เปเลก ฌาดี นานะ นะ เอเบอ     เอเบอ ฌาดี นานะ นะ เซลัฮ
42003036	เซลัฮ ฌาดี นานะ นะ คัยนาน     คัยนาน ฌาดี นานะ นะ อารพาซัด     อารพาซัด ฌาดี นานะ นะ เซม     เซม ฌาดี นานะ นะ โนฮา     โนฮา ฌาดี นานะ นะ ลาเมก
42003037	ลาเมก ฌาดี นานะ นะ มือทูเซลา     มือทูเซลา ฌาดี นานะ นะ เอโนก     เอโนก ฌาดี นานะ นะ ยาเรด     ยาเรด ฌาดี นานะ นะ มือฮาลาเลเอน     มือฮาลาเลเอน ฌาดี นานะ นะ คัยนาน
42003038	คัยนาน ฌาดี นานะ นะ เอโนซ     เอโนซ ฌาดี นานะ นะ เซด     เซด ฌาดี นานะ นะ อาดับ     อาดับ ฌาดี นานะ นะ ตูฮัด บือซัยํ เดะ อาตัซ.
42004001	กะฆีเตอ     เยซู บาลิ มาแรฮ     ดาตัก เดะ ซูงัย จอแดน. อาดา ซือมืองัจ นะ ตูฮัด ปือนอฮ เดะ ฮาตี นะ ญา     บาวา ญา บือปี     กะ โซะ ปาดัก ตานัฮ ตูโฮยํ นู ลือฆา เลอ.
42004002	กือมูฮา ปัจ-ปูโลฮ อารี     กือปาลา ฮาตู ซีตัด มาแรฮ บาอาฌะ ญา     บรี บูวัจ ซาลัฮ. วะตู อีตู     เยซู เตด มากัด นามาๆ โปด. ตานา ลือปัซ วะตู อีตู ดัฮ     ญา ลาปัยํ โตระ.
42004003	กะฆีเตอ     ฮาตู ซีตัด ญา มือเลา จะ     "ดัฮ เกา ฌาดี นานะ นะ ตูฮัด ซูโงฮ เตอ     เกา กือนา ปือซัด     บรี โกะ บาตู อีนี ฌาดี ตือโปก โรตี เลอ."
42004004	เยซู ตีกัฮ กะ ญา จะ     " ซูรัจ ปือมือเลา นะ ตูฮัด มือเลา จะ 'นู โกะ ซือมียา นะ ฮีโดะ เตอ     บูกัด ซา ซือบารัก มากัด เลอ.' ญา จะ."
42004005	กะฆีเตอ ฮาตู ซีตัด บาวา เยซู     ปี ญาแญะ กะ ตือปัจ ตีงี     บรี ญา ลีฮัจ โกะ นังฆรี ซือมูฮา     ราตา เดะ ดือนียา ซือกาลี.
42004006	ฮาตู ซีตัด มือเลา จะ "ลาฆู มือฆัฮ     ลาฆู บาฌิ บือฆาจะ อีนี ซือมูฮา     กู นะ บรี กะ เกา เลอ. กู ซาโมจ ดัฮ ซือมูฮา. กู นะ บรี กะ ซาปา โปด     บือเลฮ ฮาปา เลอ.
42004007	ดัฮ เกา นะ มือญือมัฮ กะ กู เตอ     ลาฆู อีนี ซือมูฮา     นะ บือเลฮ กะ เกา ดัฮ เลอ." ญา จะ.
42004008	เยซู ตีกัฮ กะ ฮาตู ซีตัด จะ     "ซูรัจ ปือมือเลา นะ ตูฮัด มือเลา จะ 'กือนา มือญือมัฮ กะ ตูฮัด บือซัยํ เดะ อาตัซ     ตูฮัด นะ เกา เลอ. กือนา ตูเฮะ กะ ญา     นู ฌาดี ตูฮัด แนฮ ซา เลอ.' " ญา จะ.
42004009	กะฆีเตอ     ฮาตู ซีตัด บาวา เยซู บือปี     กะ นังฆรี เยรูซาเลม     บรี ญา บือดีรี     เดะ อาตัซ กือมูโบก นู ตีงี     เดะ รูมัฮ มือญือมัฮ ตูฮัด. ญา มือเลา ฌางัน เยซู จะ     "ดัฮ เกา ฌาดี นานะ นะ ตูฮัด โปด     เกา กือนา ตรือโฌด เดะ อีนี     ปี กะ บาวัฮ เลอ.
42004010	ซาเบะ ซูรัจ ปือมือเลา นะ ตูฮัด มือเลา จะ 'ตูฮัด นะ ซูโรฮ โกะ ฮูลู-บาลัก นะ ญา มาแรฮ บือบือลา เกา     มาแรฮ ฌาฆา เกา เลอ.'
42004011	อาดา ฌูฆา นู จะ     'กูญา นะ ฮามัจ รีบา เกา     เดะ ตางัน นะ กูญา     ตีเมา บรี กากี นะ เกา     นะ กือนา บาตู.' "
42004012	เยซู ตีกัฮ กะ ฮาตู ซีตัด อีตู จะ     "ซูรัจ ปือมือเลา นะ ตูฮัด มือเลา จะ 'ฌางัน นะ ลกลีฮัจ ตูฮัด เดะ อาตัซ     นู ฌาดี ตูฮัด นะ เกา เลอ.' " ญา จะ
42004013	ตานา กือปาลา ฮาตู ซีตัด บือเลฮ บาอาฌะ เยซู บรี บูวัจ ซาลัฮ     ราตา ลาฆู ฮาบิฮ ดัฮ     ญา ตีงัน เยซู ปี     นาตี ตาดัฮ นู บาฌิ อาซิก ปูลัก.
42004014	ลือปัซ อีตู     เยซู ญา บาลิ มาแรฮ ปาเระ     กะ นังฆรี ฆาลิลี     อาดา ฌางัน นู ปือมือฆัฮ นะ ซือมืองัจ นะ ตูฮัด. อาดา บรีตา นะ ญา     กือจัย ปี ราตาๆ     โซะ ซือบือลัฮ อีตู เลอ.
42004015	ญา ปี อาฌัยํ เดะ โกะ รูมัฮ บือมุน นะ กูญา. โกะ ซือมียา ซือมูฮา     กูญา มือโอจ กะ ญา ฮาปา เลอ.
42004016	กะฆีเตอ     เยซู ญา มาแรฮ รอจ กะ ตูโปะ นาซาเรด     ฌาดี ตือปัจ นู ญา บือเลฮ บือซัยํ ญาวา มาแรฮ เลอ. เดะ อารี บราดู กรือฌา เตอ     ญา มาโซะ กะ ดาลับ รูมัฮ บือมุน บือกะ ญา ลาดัจ บูวัจ บีลัก กาลี. ญา บีกัซ บือดีรี     บีดา นะ บาจา ซูรัจ.
42004017	กูญา อาเมด ซูรัจ นะ อิซายา ซือมียา ตูโดฮ ลาฆู นะ ตูฮัด     บรี กะ เยซู. ตานา ญา บูกา ซูรัจ อีตู ดัฮ     ญา มียา ตือนอซ นู อาดา ฆาแรฮ ดัฮ จะ
42004018	"ซือมืองัจ นะ ตูฮัด     ญา อาดา บือซามา กู ดัฮ. กรานา ญา บือเลฮ ตืองะ กู     บีดา กู นะ ปี มือญาเระ บรีตา นู บาฌิ     บรี กะ โกะ ซือมียา ฮาฌะ. ญา บือเลฮ ซูโรฮ กู ปี มือญาเระ     กะ โกะ ซือมียา นู ฌาดี ฮามา จะ     นู กูญา นะ ลือปัซ ดัฮ. ปี มือญาเระ     กะ โกะ ซือมียา มาตา บูตา     นู กูญา นะ บือเลฮ ลีฮัจ บือฆารี ปูลัก เลอ. ปี ตูโลก โกะ ซือมียา นู กือนา ปรือกัด     บรี ลือปัซ เดะ ลาฆู ซูซัฮ ดัฮ.
42004019	ปี มือญาเระ บรี ตาฮู ฌูฆา จะ     รอจ วะตู ดัฮ     นู ตูฮัด นะ ตือจีฮัด ซูโงฮ     กะ โกะ ลูมอฮ ซือมียา นะ ญา เลอ."
42004020	ตานา เยซู ญา ฆูโลก ซูรัจ     บรี ปาเระ กะ ซือมียา มือนูโลก     ญา โปด     ดูโดะ บีดา นะ อาฌัยํ. มาตา นะ โกะ ซือมียา ซือมูฮา     เดะ รูมัฮ บือมุน     กูญา ปาคัจ ตีญูง กะ ญา ฮาปา เลอ.
42004021	กะฆีเตอ     ญา ฮึนตะ นะ มือเลา กะ กูญา กะฆีนี จะ     "อารี อีนี     ตืองัฮ กาเญา ดืองัยํ เตอ     ซูรัจ ปือมือเลา นะ ตูฮัด     ตือนอซ นู บาจา ซีงี     ญา รือมัก ซุจ ดัฮ เลอ." ญา จะ.
42004022	ซือมียา ซือมูฮา มือเลา มือโอจ กะ ญา. กูญา ปาคัจ ปือและ-ฮาตี     เดะ ปือมือเลา นะ ญา     นู ปือนอฮ ฌางัน ลาฆู บาฌิ. ตาปี กูญา มือเลา จะ     "โบะ     ซือมียา อีนี ฌาดี นานะ นะ โยเซบ     บูกัด เฆอ?"
42004023	เยซู ญา มือเลา กะ กูญา จะ     "ซูโงฮ เลอ     กาเญา นะ มือเลา ปือมือเลา กียัซ อีนี กะ กู     นู จะ     'บูมอยํ เออ     กือนา บือบือลา ญาวา นะ เกา ตะอาซิก เลอ.' กาเญา นะ มือเลา ปูลัก จะ     'บือนา อีตู     นู กามี บือเลฮ ดืองัยํ จะ     เกา บูวัจ ดัฮ เดะ ตูโปะ คาเปอนาอุม เตอ     บือนา อีตู กือนา บูวัจ ตือปัจ อีนี     เดะ ตูโปะ นะ เกา ตะอาซิก ฌูฆา เลอ.' "
42004024	กะฆีเตอ เยซู ญา มือเลา ปูลัก จะ     "กู นะ มือญาเระ กะ กาเญา     ลาฆู ซูโงฮ จะ     ฮอย ซือมียา ตูโดฮ นู ดีฮา เลอ     นู โกะ ซือมียา เดะ ตูโปะ นะ ญา     นะ ซูกา กะ ญา เลอ.
42004025	ตาปี โงฮ-ซูโงฮ เลอ     กู มือญาเระ กะ กาเญา จะ     อาดา นีบีนี ฌานา     บาญะ อูรัก     เดะ นังฆรี อิซราเอน     ฮาดัจ นะ เอลียา เตอ     กาลา ลาแงะ ตูโดก ดัฮ     ฮอย ฮูฌัด     รอจ กะ ตีฆา ตาโฮด นัม บูลัด เตอ     กาลา ซือมียา ซือมูฮา บือตาฮัด     โกะ ซือบารัก มากัด ฮาฌะ โตระ     ราตา เดะ นังฆรี เลอ.
42004026	ตาปี ตูฮัด เตด บือเลฮ ซูโรฮ เอลียา ปี     มียา โกะ นีบีนี ฌานา     ซือมียา ดีฮา     เดะ นังฆรี อิซราเอน. ญา ซูโรฮ ปี กะ นีบีนี ฌานา ซืออูรัก     เดะ ตูโปะ ซาเรฟัด     นังฆรี ซัยดอน เลอ.
42004027	อาดา ฌูฆา     ซือมียา ปือญาเกะ ปูรู บาญะ อูรัก     เดะ นังฆรี อิซราเอน     ฮาดัจ นะ เอลีชา ซือมียา ตูโดฮ ลาฆู นะ ตูฮัด เตอ     ตาปี ฮอย ซาปา เดะ ลูมอฮ กูญา     กือนา บือบือลา บรี ซือนัง เดะ ปือญาเกะ อีตู ลาลู. อาดา ซา นามัน     อูรัก ลูมอฮ ซีเรีย เตอ     ญา กือนา บือบือลา ดัฮ เลอ." เยซู ญา จะ.
42004028	ตานา โกะ ซือมียา ซือมูฮา     เดะ รูมัฮ บือมุน อีตู     กูญา บือเลฮ ดืองัยํ กะฆีเตอ ดัฮ     กูญา มูซัยํ โตระ เลอ.
42004029	กูญา บีกัซ ฆรูมง ตูละ เยซู     โปรฮ ตรือเบะ เดะ ตูโปะ     บือปี กะ บีดิก ลาเฮา บูเกะ     ตือปัจ ตูโปะ นะ กูญา     บีดา นะ บือเลฮ ตูละ ญา     บรี ฆูโฆยํ กะ บาวัฮ.
42004030	ตาปี เยซู     ญา บือเลฮ ปี ลือปัซ เดะ ตืองัฮ กูญา     ปี ดัฮ.
42004031	ลือปัซ อีตู     เยซู ญา ตูโรด ปี กะ ตูโปะ คาเปอนาอุม     โซะ นังฆรี ฆาลิลี. ญา อาฌัยํ โกะ ลูมอฮ ซือมียา     เดะ อารี บราดู.
42004032	โกะ ซือมียา นู ดืองัยํ เตอ     กูญา ปือและ-ฮาตี ซูโงฮ     นู ญา อาฌัยํ กะฆีเตอ     กรานา ปือมือเลา นะ ญา     อาดา ฆือนะ ฌางัน ลาฆู ปือมือฆัฮ เลอ.
42004033	เดะ รูมัฮ บือมุน เตอ     อาดา ซือมียา ซืออูรัก     นู กือนา ฮาตู ฌิด นู ตะอารัฮ     มาโซะ ราโซะ เดะ ญาวา ญา ดัฮ. ซือมียา อีตู เตอ     ญา บือซูระ บูริ จะ
42004034	"อาโดย     เยซู     อูรัก นาซาเรด เออ     เกา มาแรฮ บือฆาโดฮ ลูมอฮ กามี บูวัจ นามา เลอ? เกา มาแรฮ นะ บูวัจ บรี ลูมอฮ กามี ฌาฮานัม เฆอ? กู ตาฮู จะ     เกา ฌาดี ซาปา. เกา เตอ     ซือมียา นู บาฌิ บือซรี     นะ ตูฮัด บือซัยํ เดะ อาตัซ เลอ." ญา จะ.
42004035	ตาปี เยซู เตอ     ญา อูจะ บลารัก กะ ฮาตู อีตู จะ     "กือนา ซืองะ บูวัก เลอ     ตรือเบะ เดะ ญาวา นะ ซือมียา อีตู     ปี ญัฮ เลอ." ฮาตู อีตู เตอ     ญา บูวัจ บรี ซือมียา อีตู รือบัฮ     เดะ ตืองัฮ กูญา. กะฆีเตอ     ฮาตู ญา ตรือเบะ เดะ ญาวา นะ ญา     ปี ดัฮ     เตด บือเลฮ บูวัจ บรี ญา ซาเกะ มานามา โปด.
42004036	โกะ ซือมียา ซือมูฮา     กูญา ปาคัจ ปือและ-ฮาตี ซูโงฮ     มือเลา ซามา กูญา จะ     "ปือมือเลา นะ ญา ฌาดี กะฮามี เลอ? ซาเบะ-จะ     ญา ปือซัด โกะ ฮาตู     ฌางัน ปือมือเลา นู มือฆัฮ     ปือมือเลา นู ซีดี เตอ. โกะ ฮาตู โปด     ฆาโดฮ ตรือเบะ มาแรฮ เลอ."
42004037	กะฆีเตอ     บรีตา นะ เยซู     บือเลฮ กือจัย ปี ราตาๆ     เดะ โซะ นังฆรี อีตู.
42004038	โซะ เยซู     ญา บีกัซ บือดีรี     ตรือเบะ เดะ รูมัฮ บือมุน     ปี กะ ดาลับ รูมัฮ นะ ซีโมน. อาดา มะ มือตูฮา นะ ซีโมน     ญา ฮูวัจ โตระ.
42004039	กะฆีเตอ     กูญา ซือมูฮา ปาคัจ มีตา ตูโลก เดะ เยซู     บรี ตูโลก นีบีนี อีตู. กะฆีเตอ     ญา บือดีรี โซะ ซือมียา ซาเกะ     ญา อูจะ บลารัก กะ ฮูวัจ. ฮูวัจ อีตู โปด     ฮอย ดัฮ     ซือนัง บาฌิ ดัฮ. วะตู อีตู เลอ     มะ มือตูฮา นะ ซีโมน     ญา บีกัซ ดัฮ     ตูโลก บือกรือฌา มากัด     บรี กะ กูญา เลอ.
42004040	ตานา มาตาอารี นะ ฆูโฆยํ     ซาปา อาดา นะบรานะ นู ซาเกะ     ปือญาเกะ แนฮ-ฌือแนฮ เตอ     ปาคัจ บาวา กูญา มาแรฮ มียา เยซู. เยซู ญา ปือเตาะ ตางัน     กือนา โกะ ซือมียา ซาเกะ ราตา     บูวัจ บรี กูญา ลือฆา เดะ โกะ ปือญาเกะ อีตู.
42004041	อาดา โกะ ฮาตู ฌูฆา     ตรือเบะ มาแรฮ เดะ โกะ ซือมียา บาญะ อูรัก     ซาเมน บือซูระ จะ     "เกา เลอ     ฌาดี นานะ นะ ตูฮัด บือซัยํ เดะ อาตัซ." ตาปี โซะ เยซู     ญา บลารัก กูญา     ตีเมา บรี กูญา มือเลา     ซาเบะ กูญา ตาฮู ดัฮ จะ     เยซู ฌาดี ราฌา นู บรี ซือลามัจ.
42004042	ตานา จรัฮ ปาฆี     เยซู ญา ตรือเบะ งะซืองะ     ปี กะ โซะ ตือปัจ ฮอย ซือมียา. กะฆีเตอ     โกะ ซือมียา ปาคัจ มียา ญา. ดาปัจ ดัฮ     กูญา นะ ตาฮัด ญา     ตีเมา บรี ปี เดะ กูญา.
42004043	ตาปี เยซู     ญา มือเลา ฌางัน กูญา จะ     "กู นะ ฆาฆัฮ ปี มือญาเระ     บรีตา นู บาฌิ     ปาซัน นู ตูฮัด ญา อาดา บือบือลา ฌาดี ราฌา เตอ     บรี กะ โกะ ตูโปะ อาซิกๆ ดืองัยํ ฌูฆา. ซาเบะ-จะ     กรานา ลาฆู กะฆีนี เลอ     ตูฮัด เดะ อาตัซ ซูโรฮ กู มาแรฮ."
42004044	กะฆีเตอ     ญา บือเลฮ ปี มือญาเระ อาฌัยํ     เดะ รูมัฮ บือมุน     ราตา นังฆรี ยูเดีย เลอ.
42005001	อาดา ซืออารี     เยซู ญา บือดีรี เดะ บีดิก ลาโวจ ฆาลิลี. โกะ ซือมียา บาญะ ปาคัจ ปี ปือแปะ ญา     ยู กรือจัจ     บีดา นะ มือนีงัย ปือมือเลา นะ ตูฮัด     นู เยซู อาฌัยํ เลอ.
42005002	เยซู     ญา ลีฮัจ ปราฮู จรือนิ เดะ ปาตัย     ดูวา บูวัฮ     ตาปี ซือมียา เดะ ปราฮู     กูญา ตูโรด ฮาบิฮ ดัฮ     ตืองัฮ บาโซฮ โกะ ปูกัจ.
42005003	กะฆีเตอ     เยซู ญา ปี ญาแญะ กะ อาตัซ ปราฮู นู ซา     ฌาดี ปราฮู นะ ซีโมน เตอ     มีตา บรี มืองือละ ดีกิ เดะ บีดิก ปาตัย. กะฆีเตอ     ญา ดูโดะ เดะ อาตัซ ปราฮู     อาฌัยํ โกะ ลูมอฮ ซือมียา นู บาญะ อีตู.
42005004	ตานา เยซู อาฌัยํ กูญา ซุจ ดัฮ     ญา มือเลา ฌางัน ซีโมน จะ     "ตรือเบะ ปราฮู ปี กะ โซะ ดาลับ     ปลือปัซ ปูกัจ รีฆะ อีกัด เลอ."
42005005	ซีโมน     ญา ตีกัฮ กะ เยซู จะ     "จา เออ     กามี มูกัจ มาลับ บือซียัก ดัฮ     ฮอย เตด บือเลฮ อีกัด ซืออีโกยํ โปด. ตาปี กู นะ ปลือปัซ ปูกัจ     ตูโรจ กะ ปือมือซัด นะ เกา."
42005006	ตานา กูญา ปลือปัซ ปูกัจ ดัฮ     บือเลฮ อีกัด บาญะ ซูโงฮ     ยู ปูกัจ ฆามะ นะ ปือจัฮ เลอ.
42005007	กะฆีเตอ     กูญา ลามัย โกะ กาวัด เดะ ปราฮู นู ซือบูวัฮ อีตู     บรี มาแรฮ ตูโลก. กูญา ปือโดะ อีกัด นู บาญะ     ยู ดูวา บูวัฮ ปราฮู ซารัจ     ดาปิก นะ ตาลับ ดัฮ เลอ.
42005008	โซะ ซีโมน     นู ปือนามา อาซิก จะ เปโตร     ตานา ญา ลีฮัจ กะฆีเตอ ดัฮ     ญา ตือมะ เดะ ลูโตจ นะ เยซู     มือเลา จะ     "ตูฮัด เออ     มีตา ปี ฌาโวฮ เดะ กู เลอ. ซาเบะ กู นี     ฌาดี อูรัก บือดูซา บาญะ."
42005009	กรานา-จะ     อีซี ญา     ฌางัน โกะ ซือมียา เดะ ปราฮู ซือมูฮา     กูญา ปาคัจ ปือและ-ฮาตี ซูโงฮ     ปาซัน นู กูญา บือเลฮ อีกัด บาญะ กะฆีเตอ.
42005010	ยากอบ ฌางัน โยฮัน     โกะ นานะ นะ เซเบดี     นู บือฮุน บือซามา ฌางัน ซีโมน     กูญา บือและ-ฮาตี ฌูฆา. ตาปี เยซู มือเลา ฌางัน ซีโมน จะ     "ฌางัน ตาโกจ เลอ. ตะเดะ อีนี ปี     เกา นะ ฌาดี ซือมียา รีฆะ โกะ ซือมียา เลอ."
42005011	กะฆีเตอ     ตานา กูญา บาวา ปราฮู รอจ กะ ปาตัย ดัฮ     กูญา ตีงัน โกะ ซือบารัก นะ กูญา ซือมูฮา ฮาบิฮ     ตูโรจ กะ เยซู ปี ดัฮ.
42005012	กาลา เยซู อาดา เดะ ตูโปะ     ซา ตูโปะ     อาดา ซือมียา ปือญาเกะ ปูรู     ปือนอฮ เดะ ญาวา     ญา มาแรฮ. ตานา ลีฮัจ เยซู     ญา ตือมะ มูคา รอจ กะ ตานัฮ     มีตา เดะ เยซู จะ     "ตูฮัด เออ     กะ เกา อาดา ฮาตี นะ บือบือลา กู     กะฆีเตอ นะ บูวัจ บรี กู ซือนัง บือเลฮ เลอ."
42005013	กะฆีเตอ     เยซู ญา อาเงา ตางัน นะ ญา     ปือเตาะ เดะ ญาวา นะ ซือมียา อีตู     มือเลา จะ     "กู อาดา ฮาตี นะ บือบือลา เกา. บรี เกา ซือนัง บาฌิ เลอ." ดัดดัด อีตู     ปือญาเกะ ปูรู ฮอย ฮาบิฮ ดัฮ     เดะ ญาวา นะ ญา.
42005014	กะฆีเตอ     เยซู บลารัก กะ ญา     ตีเมา บรี จาเระ ลาฆู อีตู กะ ซาปา. ญา มือเลา ปูลัก จะ     "ปี เลอ     มียา ซามี บรี ญา ลีฮัจ จะ     เกา ลือฆา ดัฮ. มือนืองะ บารัก มือญือมัฮ บรี กะ ตูฮัด เลอ_     บือกะ มูซา ปือซัด ดัฮ เตอ บีดา นะ บรี ราตา ซือมียา ลีฮัจ จะ     เกา ซือนัง บาฌิ ดัฮ." เยซู ญา จะ.
42005015	ตาปี บรีตา นะ เยซู     กือจัย ปี ราตาๆ     บือตามัฮ บาญะ ดัฮ. โกะ ซือมียา บาญะ     ปาคัจ มาแรฮ บือมุน บือซามา     บีดา นะ มือนีงัย เยซู อาฌัยํ เลอ     บีดา เยซู นะ บือบือลา ปือญาเกะ แนฮ-ฌือแนฮ นะ กูญา     บรี ลือฆา ฮาบิฮ.
42005016	ตาปี โซะ เยซู     ญา บียาซา ตรือเบะ ปี     โซะ ตือปัจ นู ซืองะ     ฮอย ซือมียา     บีดา นะ บือซาโวจ.
42005017	อาดา ซืออารี     เยซู ญา ตืองัฮ อาฌัยํ เตอ     อาดา โกะ ลูมอฮ ฟาริซี     ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด กูญา ดูโดะ ซามา. กูญา มาแรฮ ดาตัก เดะ ราตา ตูโปะ     เดะ โซะ นังฆรี ฆาลิลี     เดะ โซะ นังฆรี ยูเดีย     ฌางัน นังฆรี เยรูซาเลม. ปือมือฆัฮ นะ ตูฮัด เตอ     ดูโดะ ฌางัน เยซู     บีดา ญา นะ บือบือลา โกะ ซือมียา บรี ซือนัง     เดะ โกะ ปือญาเกะ เลอ.
42005018	นี เลอ     อาดา โกะ ซือมียา     กูญา อูโซก ซือมียา ฮอย อูรัจ ซืออูรัก     แลก-ฆูแลก เดะ ลือปัจ. กูญา มียา จือลัฮ นะ อูโซก ซือมียา อีตู     มาโซะ มาแรฮ ตืองะ โซะ ฮึลด มูคา นะ เยซู.
42005019	ตานา มียา จือลัฮ นะ มาโซะ ฮอย เตด บือเลฮ     กรานา โกะ ซือมียา บาญะ ตือลาลู     กูญา อาเลฮ ปี ญาแญะ กะ อาตัซ กือมูโบก รูมัฮ     บูกา จือลัฮ เดะ อาตัซ กือมูโบก     บือตูโรด ซือมียา ฮอย อูรัจ อีตู     ฌางัน ลือปัจ นะ ญา     ตืองะ เดะ ตืองัฮ โกะ ซือมียา     โซะ ฮึลด มูคา นะ เยซู.
42005020	ตานา เยซู ลีฮัจ     นู กูญา ปือจายา กะฆีเตอ     ญา มือเลา กะ ซือมียา อีตู จะ     "กาวัด เออ     ดูซา นะ เกา     กือนา อาเกะ บรี ดัฮ."
42005021	โซะ ลูมอฮ ซือมียา อาฌัยํ ลาฆู ปือมือซัด นะ ตูฮัด     ฌางัน โกะ ลูมอฮ ฟาริซี     กูญา อีงัจ เดะ ฮาตี     ตาญา จะ     "ซือมียา อีนี ฌาดี ซาปา เลอ     นู ญา มือเลา ตะอารัฮ กะ ตูฮัด เดะ อาตัซ? ฮอย ซือมียา ดีฮา     นะ อาเกะ ดูซา บือเลฮ. ซา ตูฮัด บือซัยํ เดะ อาตัซ เลอ     นู นะ อาเกะ บือเลฮ."
42005022	ตาปี ตานา เยซู ญา ตาฮู จะ     กูญา อีงัจ กะฮามี     ญา มือเลา กะ กูญา จะ     "บูวัจ นามา เลอ     กาเญา บรีงัจ เดะ ฮาตี กะฆีนี?
42005023	นู ดีฮา มือเลา ซือนัง ลาฆี? นู จะ 'ดูซา นะ เกา     กือนา อาเกะ บรี ดัฮ'     เฆอ-จะ     'บีกัซ     บือฌาลัด ปี เลอ.' นู ดีฮา ซือนัง ลาฆี?
42005024	ตาปี กู นะ บรี กาเญา ตาฮู จะ     นานะ นะ อูมัจ-ซือมียา อาดา มือฆัฮ     นู นะ อาเกะ ดูซา เดะ ดือนียา อีนี บือเลฮ." กะฆีเตอ     เยซู ญา มือเลา กะ ซือมียา ฮอย อูรัจ จะ     "กู ซูโรฮ เกา จะ     บีกัซ เลอ     อาเกะ บาวา ลือปัจ นะ เกา     บาลิ ปี กะ รูมัฮ เลอ."
42005025	ดัดดัด อีตู     ซือมียา อีตู     ญา บีกัซ โซะ ฮึลด มูคา นะ กูญา ซือมูฮา     อาเกะ บาวา ตือปัจ นู ญา ตีโนะ ซีงี     บาลิ ปี กะ รูมัฮ นะ ญา     ซาเมน ปูฌี มือโอจ กะ ตูฮัด เดะ อาตัซ.
42005026	โกะ ซือมียา ซือมูฮา กูญา ปาคัจ ปือและ-ฮาตี โตระ     มือโอจ กะ ตูฮัด เดะ อาตัซ. กูญา ตาโกจ ซูโงฮ     มือเลา จะ     "อารี อีนี     กีตา บือเลฮ ลีฮัจ ลาฆู ปือและ ซูโงฮ เลอ."
42005027	ลือปัซ ลาฆู กะฆีเตอ     เยซู ตรือเบะ ปี ดัฮ. ญา ลีฮัจ ซือมียา มูงอจ อาเซน     ซืออูรัก     ปือนามา จะ     เลวี ดูโดะ เดะ ตือปัจ ปูงอจ อาเซน. เยซู มือเลา กะ ญา จะ     "มาแรฮ ตูโรจ กะ กู เลอ."
42005028	กะฆีเตอ     เลวี ญา ตีงัน โกะ ซือบารัก ซือมูฮา     บีกัซ ตูโรจ กะ เยซู     ปี ดัฮ.
42005029	ลือปัซ อีตู     เลวี     ญา บูวัจ โกะ ซือบารัก มากัด บาญะ     เดะ รูมัฮ นะ ญา     บีดา ซาโมจ เยซู. อาดา โกะ ซือมียา มูงอจ อาเซน     ฌางัน ลูมอฮ ซือมียา อาซิก     บาญะ อูรัก     มาแรฮ มากัด บือซามา ฌูฆา.
42005030	อาดา โกะ ลูมอฮ ฟาริซี ฌางัน ซือมียา อาฌัยํ ลาฆู ปือมือซัด นะ ตูฮัด     เดะ ลูมอฮ กูญา เตอ     กูญา บือบีซิ บือซูงุจ     กะ โกะ มูเระ นะ เยซู จะ     "บูวัจ นามา ปะ     กาเญา มาแรฮ มากัด     โอะ     บือซามา ฌางัน โกะ ลูมอฮ ซือมียา มูงอจ อาเซน     ฌางัน โกะ ลูมอฮ ซือมียา บือดูซา?"
42005031	เยซู ญา ตีกัฮ กะ กูญา จะ     "ซือมียา นู ซือนัง บาฌิ เตอ     ญา เตด มียา บูมอยํ ตาปี ซือมียา นู ซาเกะ     ญา เลอ     นู นะ มียา บูมอยํ.
42005032	กู มาแรฮ ดัฮ     บูกัด นะ ปาเงน โกะ ซือมียา บาฌิ-ตือปัจ     ตาปี บีดา นะ ปาเงน โกะ ซือมียา บือดูซา     บรี บราเลฮ-ฮาตี ปาเระ." ญา จะ.
42005033	อาดา โกะ ซือมียา มือเลา กะ เยซู จะ     "โกะ มูเระ นะ โยฮัน     กูญา บูวัจ ตูโรจ ลาฆู บือตาฮัด มากัด ซัจๆ     ซาเมน บือซาโวจ. โกะ มูเระ นะ ลูมอฮ ฟาริซี     กูญา บูวัจ ตูโรจ กะฆีเตอ ฌูฆา. ตาปี โกะ มูเระ นะ เกา เตอ     กูญา มากัด     กูญา โอะ ซามา เลอ."
42005034	โซะ เยซู     มือเลา กะ กูญา จะ     "กาลา เจาเบา อาดา เดะ ลาฆู มือนีกัฮ     กาเญา นะ บูวัจ บรี กาวัด นะ ญา     นะ บือตาฮัด บารัก มากัด     บือเลฮ เฆอ? ฮอย เตด บือเลฮ เลอ.
42005035	ตาปี อาดา ซืออารี     เจาเบา นะ กือนา ราปัจ เดะ กูญา อีตู. อารี อีตู เลอ     กูญา นะ ตูโรจ กะ ลาฆู บือตาฮัด บารัก มากัด."
42005036	เยซู     ญา มือเลา จรือตา อาฌัยํ กูญา ฌูฆา จะ     "ฮอย ซาปา นะ จูลัด กาเยด ซือกรัจ เดะ บาฌู นู บารู     มาแรฮ ตาโปก เดะ บาฌู นู ตูฮา. ดัฮ บูวัจ กะฆีเตอ     บาฌู บารู อีตู     ญา นะ จีแจะ ปี ดัฮ เตอ     ตาปี กาเยด ซือกรัจ อีตู     นู อาเมด ดาตัก เดะ บาฌู นู บารู     ญา เตด ซือรูปา กาเยด เดะ บาฌู นู ตูฮา เลอ.
42005037	กะฆีเตอ ฌูฆา     ฮอย ซาปา อาเมด อาระ อางุน นู บารู     บอฮ เดะ โทก กูเละ นู ตูฮา     ตาโกจ-จะ     อาระ อางุน นู บารู นะ กือมัก     บูวัจ บรี โทก กูเละ บรือโตฮ. กะฆีเตอ     อาระ อางุน นะ มือนีเลฮ ตรือเบะ ฮาบิฮ. โทก กูเละ โปด     นะ บือนาซา ฌูฆา.
42005038	ตาปี อาระ อางุน นู บารู     กือนา บอฮ เดะ โทก กูเละ นู บารู เลอ.
42005039	ฮอย ซือมียา ดีฮา นู บือเลฮ โอะ อาระ อางุน นู ลามา ดัฮ     นู นะ ตือตาเฆฮ อาระ อางุน นู บารู. กรานา ญา จะ     'นู ลามา     บาฌิ ลาฆี เลอ.' " เยซู ญา จะ.
42006001	อาดา ซืออารี     เดะ อารี บราดู กรือฌา     เยซู ตืองัฮ บือฌาลัด ปี เดะ ฮูมา ปาดี. โกะ มูเระ นะ เยซู     กูญา ลือกับ โกะ ตากัย ปาดี     ฆีเญฮ เดะ ตางัน     มากัด ดัฮ.
42006002	โกะ ลูมอฮ ฟาริซี ซือตืองัฮ     กูญา มือเลา จะ     "บูวัจ นามา     กาเญา บูวัจ ลาฆู     นู กือนา บลารัก ดัฮ     ตีเมา บรี บูวัจ เดะ อารี บราดู กรือฌา เลอ?"
42006003	กะฆีเตอ     เยซู ญา ตีกัฮ กะ กูญา จะ     "กาเญา เตด บือเลฮ บาจา เฆอ     ลาฆู นู ราฌา ดาวิด บูวัจ ดัฮ? ญา เตอ     ฌางัน ลูมอฮ ซือมียา นะ ญา     กูญา ลาปัยํ โกะ ซือบารัก มากัด.
42006004	กะฆีเตอ     ญา บือเลฮ มาโซะ ปี     กะ ดาลับ รูมัฮ มือญือมัฮ ตูฮัด     ญา อาเมด ตือโปก โรตี นู มือนืองะ บรี กะ ตูฮัด ดัฮ     มาแรฮ มากัด. ญา ฮาฆิ บรี กะ ลูมอฮ ซือมียา นะ ญา ซามา. ตาปี ตือโปก โรตี อีตู     ปือมือเลา ฮูโกบ นะ ตูฮัด บลารัก ดัฮ     ตีเมา บรี ซาปาๆ มากัด. ซา โกะ ลูมอฮ ซามี เลอ     นู นะ บือเลฮ มากัด. "
42006005	กะฆีเตอ เยซู     ญา มือเลา กะ กูญา ปูลัก จะ "กู     นู นานะ นะ อูมัจ-ซือมียา อีนี     ฌาดี ตูฮัด เดะ ลาฆู อารี บราดู กรือฌา เลอ." ญา จะ.
42006006	เดะ อารี บราดู กรือฌา นู ซา อารี ปูลัก     เยซู มาโซะ กะ ดาลับ รูมัฮ บือมุน ญา อาฌัยํ โตะ อีตู. อาดา ซือมียา ซืออูรัก     นู ตางัน กานัน นะ ญา     กาแป.
42006007	โซะ ลูมอฮ ฟาริซี ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด     กูญา ซารี ลาฆู นะ อาดู เยซู. กะฆีเตอ กูญา นาตี ลีฮัจ จะ     เยซู นะ บือบือลา ซือมียา อีตู เดะ อารี บราดู     เฆอ เตด.
42006008	ตาปี เยซู เตอ     ญา ตาฮู ลาฆู นู กูญา บรีงัจ เดะ ฮาตี. กะฆีเตอ     ญา มือเลา กะ ซือมียา ตางัน กาแป อีตู จะ     "บีกัซ เลอ     มาแรฮ บือดีรี โซะ ฮึลด." กะฆีเตอ     ซือมียา อีตู ญา บีกัซ บือดีรี โซะ อีตู ดัฮ.
42006009	กะฆีเตอ     เยซู มือเลา กะ ลูมอฮ ซือมียา อีตู จะ     "กู นะ ตาญา กาเญา จะ     ปือมือเลา ฮูโกบ เตอ     นะ บรี ซือมียา บูวัจ ลาฆู นามา     เดะ อารี บราดู กรือฌา? นะ บูวัจ ลาฆู บาฌิ     เฆอ-จะ     นะ บูวัจ ลาฆู ฌาฮัจ? นะ ตูโลก ซือมียา บรี ฮีโดะ     เฆอ-จะ     นะ บูวัจ บรี บือนาซา ปี? นู ดีฮา บาฌิ เลอ?"
42006010	เยซู ญา ตีญูง กือลีลิก     ลีฮัจ โกะ ซือมียา ซือมูฮา. กะฆีเตอ ญา มือเลา กะ ซือมียา ตางัน กาแป จะ     "ลือฌัก ตางัน นะ เกา เลอ." ญา โปด     บูวัจ ตูโรจ. กะฆีเตอ ตางัน นะ ญา     ลือฆา บาฌิ ดัฮ.
42006011	โซะ โกะ ซือมียา อีตู ซือมูฮา     กูญา มูซัยํ โตระ     ปาคัจ บือกีรา ซามา กูญา จะ     นะ บูวัจ กะฮามี ฌางัน เยซู     บือเลฮ เลอ.
42006012	กาลา อีตู     เยซู ญา ญาแญะ ปี กะ อาตัซ บูเกะ     บีดา นะ บือซาโวจ. ญา บือซาโวจ กะ ตูฮัด เดะ อาตัซ     มาลับ บือซียัก.
42006013	ตานา ซียัก ดัฮ     เยซู ญา บลาโลก โกะ มูเระ นะ ญา. กะฆีเตอ     ญา ปีเลฮ ดูวา-บือลัซ อูรัก     เดะ ลูมอฮ กูญา     ตืองะ กูญา อีตู     บรี ฌาดี ปือญูโรฮ นะ ญา.
42006014	อาดา ซือมียา กะฆีนี     ฌาดี-จะ     ซีโมน     นู เยซู บลาโลก ปือนามา อาซิก จะ เปโตร     ฌางัน อันดรู     อาดี เดะ ญา. อาดา ยากอบ ฌางัน โยฮัน     อาดา ฟีลิบ     บาโทโลมัย
42006015	มัดทัย     โทมัด. อาดา ยากอบ     นู นานะ นะ อันเฟอัด เตอ     อาดา ซีโมน     ซือมียา เดะ ลูมอฮ นู นะ บลาวัด บีดา ปลือปัซ นังฆรี.
42006016	อาดา ยูดา     นู นานะ นะ ยากอบ     ฌางัน ยูดา อิดคารีโยด     นู ฌาดี ซือมียา บูวัจ กือบลากัก กะ เยซู ดัฮ.
42006017	กะฆีเตอ     เยซู ฌางัน โกะ มูเระ นู อีตู     กูญา ตูโรด มาแรฮ     บือดีรี เดะ ตือปัจ จรัฮ นู ซามา. อาดา ลูมอฮ มูเระ นะ ญา     บาญะ อูรัก. อาดา โกะ ลูมอฮ ซือมียา บาญะ ซูโงฮ เลอ     นู มาแรฮ ดาตัก เดะ ราตา นังฆรี ยูเดีย     ฌางัน นังฆรี เยรูซาเลม     ดาตัก เดะ โกะ ตูโปะ นู เดะ บีดิก ลาโวจ     โซะ ตือกอซ นังฆรี ทัยระ     ฌางัน นังฆรี ซัยดอน.
42006018	กูญา มาแรฮ     บีดา นะ มือนีงัย กะ เยซู     บีดา นะ บรี เยซู บือบือลา โกะ ปือญาเกะ นะ กูญา. โซะ โกะ ซือมียา นู ลาวัด ซูซัฮ     กรานา โกะ ฮาตู ตะอารัฮ เตอ     กูญา ซือนัง ฮาบิฮ ซือมูฮา เลอ.
42006019	โกะ ซือมียา ซือมูฮา     ปาคัจ มาแรฮ นะ บรี กือนา ญาวา นะ เยซู     ซาเบะ-จะ     อาดา ปือมือฆัฮ นู ซีดี     ตรือเบะ เดะ เยซู     นู บือบือลา กูญา ซือมูฮา บรี ซือนัง ดัฮ.
42006020	เยซู ญา ตีญูง ลีฮัจ โกะ มูเระ นะ ญา     ญา มือเลา จะ "ซือนัง ซือลามัจ เลอ     กาเญา นู ฌาดี ซือมียา ฮาฌะ ซาเบะ กาเญา ฌาดี ลูมอฮ ซือมียา     นู อาดา ตูฮัด ฌาดี ราฌา ดัฮ.
42006021	"ซือนัง ซือลามัจ เลอ     กาเญา นู ลาปัยํ นะ มากัด เดะ วะตู อีนี ซาเบะ กาเญา นะ บือเลฮ กือญัง. "ซือนัง ซือลามัจ เลอ     กาเญา นู มือนาแงฮ วะตู อีนี ซาเบะ กาเญา นะ บือเลฮ บือฆือละ.
42006022	"ซือนัง ซือลามัจ เลอ     กาเญา     วะตู โกะ ซือมียา นะ บือชี กะ กาเญา     นะ โปรฮ กาเญา     ตรือเบะ เดะ ลูมอฮ กูญา     นะ มือฌัฮ กะ กาเญา     นะ มือเลา ฌาฮัจ กะ นามา นะ กาเญา     กรานา-จะ     กาเญา ตูโรจ กะ กู     นู นานะ นะ อูมัจ-ซือมียา อีนี เลอ.
42006023	เดะ อารี กูญา บูวัจ กะฆีเตอ     บรี กาเญา บรามัย     มือนารี ซูกา-ฮาตี เลอ     กรานา-จะ     นี เลอ     กาเญา อาดา บาฮาเฆด นู บือซัยํ     เดะ โซะ อาตัซ ลาแงะ. ซาเบะ โกะ บีลาแก นะ กูญา     บือเลฮ บูวัจ ซือรูปา กะฆีเตอ ฌูฆา     กะ โกะ ซือมียา ตูโดฮ ลาฆู นะ ตูฮัด.
42006024	"ตาปี จือลากา เลอ     กาเญา นู ฌาดี ซือมียา กายา ซาเบะ กาเญา บือเลฮ ซาโมจ ลาฆู ซือนัง นะ กาเญา ฮาบิฮ ดัฮ.
42006025	"จือลากา เลอ     กาเญา นู กือญัง     เดะ วะตู อีนี ซาเบะ กาเญา ฆาโดฮ นะ บือตาฮัด. "จือลากา เลอ     กาเญา นู บือฆือละ     เดะ วะตู อีนี ซาเบะ กาเญา นะ มือนาแงฮ บือปาโตด.
42006026	"จือลากา เลอ     กาเญา     ตานา โกะ ซือมียา ซือมูฮา นะ มือโอจ กะ กาเญา ซาเบะ โกะ บีลาแก นะ กูญา     บือเลฮ มือโอจ ซือรูปา กะฆีเตอ     กะ โกะ ซือมียา นู มืออูปัย จะ     ฌาดี ซือมียา ตูโดฮ ลาฆู นะ ตูฮัด."
42006027	"ตาปี กู มือญาเระ กะ กาเญา ซือมูฮา     นู ตืองัฮ มือนีงัย     จะ     กือนา ซายัก กะ ซือตรู นะ กาเญา     กือนา บูวัจ บาฌิ     กะ ซือมียา นู บือชี กะ กาเญา.
42006028	กือนา มีตา เดะ ตูฮัด นะ บรี ซือลามัจ     กะ ซือมียา นู อาโบยํ ซูปัฮ กะ กาเญา     กือนา บือซาโวจ มีตา     บีดา ซือมียา นู อูจะ ฌาฮัจ กะ กาเญา เลอ.
42006029	ซือมียา ดีฮา     ตาปัยํ ปีปี นะ เกา     ซือบือลัฮ     เกา กือนา อาเลฮ โซะ ซือบือลัฮ     บรี กะ ญา ฌูฆา. ดัฮ ซือมียา ดีฮา นะ ราปัซ อาเมด บาฌู ซรือโกะ ญาวา นะ เกา ปี     บรี ญา อาเมด บาฌู นู ซา ปูลัก     ฌางัน นะ บลารัก เลอ.
42006030	กือนา บรี กะ ราตา ซือมียา     นู มีตา เดะ เกา. ดัฮ ซาปา อาเมด โกะ ซือบารัก นะ เกา บือปี     ฌางัน ตูงู ปาเระ เลอ.
42006031	กาเญา อาดา ฮาตี     นะ บรี โกะ ซือมียา บูวัจ กะ กาเญา กะฮามี เตอ     กาเญา กือนา บูวัจ กะ กูญา กะฆีเตอ ฌูฆา เลอ.
42006032	"ดัฮ กาเญา ซายัก กะ ซือมียา นู ซายัก กาเญา     นะ บือเลฮ ลาฆู นามา บาฌิ? มีเซ-จะ โกะ ซือมียา บือดูซา เตอ     กูญา ซายัก กะ ซือมียา นู ซายัก กูญา ฌูฆา เลอ.
42006033	ดัฮ กาเญา บูวัจ บาฌิ กะ ซือมียา นู บูวัจ บาฌิ กะ กาเญา     นะ บือเลฮ ลาฆู นามา บาฌิ เลอ? ซาเบะ-จะ     โกะ ซือมียา บือดูซา โปด     กูญา บูวัจ กะฆีเตอ ฌูฆา.
42006034	ดัฮ กาเญา บรี มีญับ     กะ ซือมียา นู กาเญา จาดัก จะ     นะ บือเลฮ ปาเระ เดะ ญา ปูลัก เตอ     นะ บือเลฮ ลาฆู นามา บาฌิ เลอ? มีเซ-จะ โกะ ซือมียา บือดูซา เตอ     กูญา บรี กะ ซือมียา บือดูซา มีญับ     บีดา นะ บือเลฮ ปาเระ เดะ กูญา ซามา บายา เลอ.
42006035	ตาปี กาเญา กือนา ซายัก โกะ ซือตรู นะ กาเญา เลอ. กือนา บูวัจ บาฌิ ราตา. กือนา บรี มีญับ     เตด จาดัก จะ     นะ บือเลฮ ปาเระ เลอ. กะฆีเตอ     บาฮาเฆด นะ กาเญา     นะ อาดา ปือนอฮ บาฌิ. กาเญา นะ ฌาดี นานะ นะ ตูฮัด     นู ตีงี เดะ อาตัซ. ซาเบะ-จะ     ตูฮัด อาดา ฮาตี บาฌิ     ซายัก กะ ซือมียา ฮาตี ตะอารัฮ     ฌางัน ซือมียา ฌาฮัจ.
42006036	กาเญา กือนา ตือจีฮัด ซายัก ราตา     ซือรูปา บือกะ อาโปก นะ กาเญา     ญา อาดา ฮาตี จีฮัด ซายัก เลอ."
42006037	เยซู มือเลา ปูลัก จะ "ฌางัน นะ อาดู กาวัด     กะฆีเตอ ตูฮัด โปด     นะ เตด อาดู กาเญา. ฌางัน กรัจ ฮูโกบ กาวัด     กะฆีเตอ ตูฮัด โปด     นะ เตด กรัจ ฮูโกบ กาเญา. กือนา อาเกะ ซาลัฮ นะ กาวัด     กะฆีเตอ ตูฮัด โปด     นะ อาเกะ ซาลัฮ นะ กาเญา.
42006038	กือนา ฮาฆิ กะ กูญา     กะฆีเตอ ตูฮัด โปด     นะ ฮาฆิ กะ กาเญา ฌูฆา. ตูฮัด นะ ตูวัก ฌางัน มาโกะ นู อีเงาะ บรี กือฌะ     บรี ปือนอฮ มีเม     บอฮ เดะ รีบา นะ กาเญา เลอ. ซาเบะ-จะ     กาเญา นะ ตูวัก บรี กะ กาวัด     ฌางัน มาโกะ นู ดีฮา     ตูฮัด โปด     นะ ตูวัก ปาเระ กะ กาเญา     ฌางัน มาโกะ นู อีตู ฌูฆา เลอ."
42006039	เยซู ญา มือเลา กะ กูญา ปูลัก     ฌาดี ลาฆู มือญาเระ ปือซือรูปา จะ     "ซือมียา มาตา บูตา     นะ ตูโตด ซามา ซือมียา มาตา บูตา     นะ บือเลฮ เฆอ? กูญา กือดูวา อูรัก เตอ     นะ ฆาโดฮ ตรือซุ เดะ ตือลาฆา     บูกัด เฆอ?
42006040	ฮอย มูเระ นู ดีฮา     นู นะ บือซัยํ เดะ ซือมียา อาฌัยํ ญา. ตาปี โกะ มูเระ     ราตา อูรัก     ตานา ญา บลาฌัยํ บรี ฮาบิฮ ดัฮ     นะ บือเลฮ ซามา บายา ฌางัน ซือมียา อาฌัยํ ญา เลอ.
42006041	"ซาเบะ นามา เลอ     เกา ตีญูง ลีฮัจ ตานัฮ ซือบีฌี     เดะ มาตา นะ กาวัด     ตาปี เตด บราซา ตาฮู จะ     อาดา บาตัก กายู ซือกูตก     ดูโดะ เดะ มาตา นะ เกา ตะอาซิก?
42006042	ซาเบะ นามา     เกา มือเลา กะ กาวัด บือเลฮ จะ     'กาวัด เออ     บรี กู รือฆู ตานัฮ ซือบีฌี อีตู     ตรือเบะ เดะ มาตา นะ เกา.' ตาปี เกา ตะอาซิก     เตด บือฆารี บาตัก กายู ซือกูตก     นู ดูโดะ เดะ มาตา นะ เกา? เกา เตอ     ซือมียา มูคา มาเนฮ     ฮาตี ฌาฮัจ เออ. กือนา ซีตะ กายู ซือกูตก     บือตรือเบะ เดะ มาตา นะ เกา ดูลู. กะฆีเตอ     เกา นะ ลีฮัจ บือฆารี ซัฮ     นะ ปี รือฆู ตานัฮ ซือบีฌี     ตรือเบะ เดะ มาตา นะ กาวัด บือเลฮ โปด." เยซู ญา จะ.
42006043	เยซู มือเลา ปูลัก จะ "ปูโฮด กายู นู บาฌิ     ญา เตด ตรือเบะ บูวัฮ นู ตะอารัฮ เตอ. ปูโฮด กายู นู ตะอารัฮ โปด     นะ ฮอย เตด ตรือเบะ บูวัฮ นู บาฌิ ฌูฆา เลอ.
42006044	นะ ตาฮู โกะ ปูโฮด กายู ราตา ปูโฮด บือเลฮ     ซาเบะ ลีฮัจ กะ บูวัฮ นะ ญา เลอ. กะฆีเตอ     กูญา เตด ปูงอจ บูวัฮ กรายา-บูดี     เดะ ปูโฮด กายู บือดูรี     เตด ปูงอจ บูวัฮ อางุน     เดะ ปูโฮด แปรกๆ เลอ.
42006045	ซือมียา นู บาฌิ เตอ     ญา นะ อาเมด ซือบารัก บาฌิ     มาแรฮ เดะ บารัก บรือฆา บาฌิ     นู ญา ปือมุน เดะ ฮาตี นะ ญา ดัฮ. ตาปี ซือมียา นู ฌาฮัจ     นะ อาเมด ซือบารัก ฌาฮัจ     มาแรฮ เดะ บารัก ฌาฮัจ     นู ญา ปือมุน เดะ ฮาตี ดัฮ. กรานา-จะ     ฮาตี ญา ปือนอฮ ฌางัน ลาฆู นามา เตอ     มูโลจ โปด     นะ มือเลา ตูโรจ กะ ลาฆู กะฆีเตอ เลอ."
42006046	"ซาเบะ นามา     กาเญา บลาโลก กู จะ     'ตูฮัด เออ     ตูฮัด เออ' ตาปี เตด บูวัจ ตูโรจ     บือนา นู กู อาฌัยํ เตอ.
42006047	ราตา ซือมียา     นู มาแรฮ มียา กู     นะ มือนีงัย ปือมือเลา นะ กู     นู บูวัจ ตูโรจ กะ ปือมือเลา นู อีตู     กู นะ มือญาเระ บรี กะ กาเญา ตาฮู จะ     ญา ฌาดี ซือมียา มาจับ นามา.
42006048	ญา ซือรูปา บือกะ ซือมียา ซืออูรัก     นู กรือฌา รูมัฮ     นู กาลี ยู ดาลับ     จาจะ จาวัก เดะ อาตัซ บาตู. ตานา อาเย ซูงัย อาโปฮ     บือดรัซ     กาเตาะ รูมัฮ อีตู     รูมัฮ อีตู     ฮอย เตด บรีเงาะ     ซาเบะ ญา กือฌะ บาฌิ ดัฮ.
42006049	ตาปี ซือมียา นู มือนีงัย     ตาปี เตด บูวัจ ตูโรจ     ญา ซือรูปา บือกะ ซือมียา ซืออูรัก     นู กรือฌา รูมัฮ     เดะ อาตัซ ตานัฮ     ฮอย เตด จาจะ จาวัก. ตานา อาเย ซูงัย บือดรัซ     กาเตาะ รูมัฮ อีตู     รูมัฮ อีตู โปด     รูโตฮ ดัดดัด     ฌาฮานัม ฮาบิฮ เลอ." เยซู ญา จะ.
42007001	วะตู เยซู ซูดัฮ มือเลา ปือมือเลา อีตู     บรี กะ โกะ ซือมียา ดืองัยํ เตอ     ญา มาโซะ ปี กะ ตูโปะ คาเปอนาอุม.
42007002	อาดา กือปาลา ตาฮัน นังฆรี โรม ซืออูรัก     นู อาดา ปราโซฮ นู ญา ซายัก ซูโงฮ. ตาปี ปราโซฮ อีตู ญา ซาเกะ โตระ     ยู ซรือปะ นะ มาตี.
42007003	วะตู กือปาลา ตาฮัน     ญา ดืองัยํ ปาซัน ลาฆู นะ เยซู เตอ     ญา ซูโรฮ โกะ อูรัก ตูฮา ลูมอฮ ยิว     ซือตืองัฮ     บรี กูญา ปี มีตา เดะ เยซู     บรี มาแรฮ บือบือลา ปราโซฮ นะ ญา.
42007004	ตานา กูญา อีตู มาแรฮ รอจ กะ เยซู ดัฮ     กูญา มือเลา ปูโฌะ เยซู     ฌางัน ฮาตี ฮางัจ     จะ     "กือปาลา ตาฮัน อีตู     ฌาดี ซือมียา บือฆูนา นะ บรี เยซู ปี ตูโลก ญา เลอ.
42007005	ซาเบะ-จะ     ญา ซายัก ลูมอฮ บักซา กีตา เตอ. ญา บือเลฮ บูวัจ รูมัฮ บือมุน     บรี กะ กามี ฌูฆา."
42007006	กะฆีเตอ เยซู     ญา ปี ฌางัน กูญา. ตานา ดาปิก นะ รอจ กะ รูมัฮ ดัฮ     กือปาลา ตาฮัน     ญา ซูโรฮ โกะ ฆูๆ นะ ญา     ปี มียา เยซู     มือเลา จะ     "ตูฮัด เออ     ฌางัน นะ ฆาโดฮ เดะ ลาฆู อีนี เลอ. ซาเบะ กู ฌาดี ซือมียา เตด บือฆูนา     นะ ซาโมจ เกา     มาโซะ เดะ ดาลับ รูมัฮ นะ กู เตอ.
42007007	กะฆีเตอ ฌูฆา     กู เตด บือเลฮ อีงัจ จะ     กู ตะอาซิก นะ ปี มียา เกา เลอ. ตาปี บรี เกา อูซิ มือเลา โปด     ฌาดี     บีดา ปราโซฮ นะ กู นะ ลือฆา เดะ ปือญาเกะ เลอ.
42007008	กรานา-จะ     กู นี     ฌาดี ซือมียา ดูโดะ เดะ บาวัฮ ฮูโกบ นะ ราฌา. ตาปี อาดา ลูมอฮ ตาฮัน     ดูโดะ เดะ บาวัฮ ฮูโกบ นะ กู ฌูฆา. กู ปือซัด กะ ซือมียา อีนี จะ     'ปี เลอ'     ญา โปด     ปี ดัฮ. ปือซัด กะ ซือมียา นู ซา จะ     'มาแรฮ เลอ'     ญา โปด     มาแรฮ ดัฮ. ซูโรฮ ปราโซฮ จะ     'กือนา ปี บูวัจ กะฆีนี เลอ.'     ญา โปด     บูวัจ ตูโรจ ดัฮ." ญา จะ.
42007009	ตานา เยซู ดืองัยํ ปือมือเลา กะฆีเตอ ดัฮ     ญา ปือและ-ฮาตี ซูโงฮ     เดะ ซือมียา อีตู. ญา อาเลฮ บลากัก     มือเลา ฌางัน โกะ ซือมียา บาญะ นู ตูโรจ ญา จะ     "กู มือญาเระ กะ กาเญา     เตด-จะ เดะ โกะ ลูมอฮ บักซา อิซราเอน เตอ     กู เตด ดือละ ดาปัจ ซือมียา     นู ปือจายา บาญะ กะฆีนี เลอ."
42007010	โซะ ซือมียา ปือญูโรฮ นู มาแรฮ เตอ     ตานา บาลิ กะ รูมัฮ     กูญา ลีฮัจ จะ     ปราโซฮ นู อีตู     ซือนัง บาฌิ ดัฮ.
42007011	เตด บาญะ อารี     เยซู บือฌาลัด มาโซะ ปี     เดะ ดาลับ ซา ตูโปะ     ปือนามา นาอิน. โกะ มูเระ นะ เยซู     ฌางัน โกะ ซือมียา บาญะ     ตูโรจ ปี ซามา.
42007012	ตานา มาแรฮ ดาปิก ปีตู ตูโปะ อีตู ดัฮ     อาดา โกะ ซือมียา อูโซก บาดัด ซือมียา มาตี ซืออูรัก     มาแรฮ. ซือมียา มาตี อีตู     ฌาดี นานะ ตูงัน นะ นีบีนี ฌานา ซืออูรัก. โกะ ซือมียา เดะ ตูโปะ     บาญะ อูรัก     กูญา มาแรฮ ฌางัน นีบีนี อีตู.
42007013	ตานา เยซู ญา ลีฮัจ มะ เดะ ซือมียา อีตู     ญา ตือจีฮัด กะ ญา     มือเลา จะ     "ฌางัน มือนาแงฮ เลอ."
42007014	กะฆีเตอ     เยซู ญา มาโซะ ปี ดาปิก     อาเงา ตางัน     ปือเตาะ เดะ ลาโรก. โกะ ซือมียา นู อูโซก ลาโรก อีตู     กูญา บราดู. เยซู     ญา มือเลา จะ     "อูรัก มูดา เออ     กู ซูโรฮ เกา บีกัซ เลอ."
42007015	ซือมียา นู มาตี อีตู     ญา บีกัซ     ดูโดะ มือเลา. เยซู ญา ซรัฮ อูรัก มูดา อีตู     บรี กะ มะ เดะ ญา.
42007016	โซะ ซือมียา ซือมูฮา     กูญา ลีฮัจ     กูญา ตาโกจ ซูโงฮ     มือโอจ กะ ตูฮัด เดะ อาตัซ     มือเลา จะ " ซือมียา ตูโดฮ นู มือฆัฮ     บือเลฮ ฌาดี เดะ ตืองัฮ กีตา ดัฮ. ตูฮัด เดะ อาตัซ     บือเลฮ มาแรฮ ตูโลก ลูมอฮ ซือมียา นะ ญา ดัฮ." กูญา จะ.
42007017	บรีตา ปาซัน ลาฆู นะ เยซู อีตู     กือจัย ปี ราตา เดะ นังฆรี ยูเดีย     ราตา โกะ นังฆรี นู ดูโดะ ดาปิก นังฆรี อีตู ฌูฆา.
42007018	โซะ มูเระ นะ โยฮัน กูญา บือเลฮ มือญาเระ ลาฆู อีตู ซือมูฮา ฮาบิฮ     บรี กะ โยฮัน ดืองัยํ.
42007019	กะฆีเตอ โยฮัน     ญา บลาโลก มูเระ ดูวา อูรัก     ซูโรฮ กูญา ปี มียา เยซู     ตาญา จะ     "เกา เตอ     ฌาดี ซือมียา นู นะ มาแรฮ อีตู เฆอ? เฆอ-จะ     กามี กือนา นะ นาตี ซือมียา อาซิก เลอ?"
42007020	ตานา กูญา ดูวา อูรัก อีตู     มาแรฮ รอจ กะ เยซู ดัฮ     กูญา มือเลา จะ     "โยฮัน     ซือมียา บูวัจ ลาฆู ซือลับ เดะ อาเย     ญา ซูโรฮ กามี มาแรฮ ตาญา เกา จะ     'เกา ฌาดี ซือมียา นู นะ มาแรฮ อีตู เฆอ? เฆอ-จะ     กามี กือนา นะ นาตี ซือมียา อาซิก?' "
42007021	เดะ วะตู อีตู เลอ     เยซู ญา บือเลฮ บือบือลา     ซือมียา ซาเกะ บาญะ อูรัก     บรี ซือนัง     บรี ลือฆา เดะ โกะ ปือญาเกะ ฌือแนฮๆ. ญา โปรฮ โกะ ฮาตู ฌาฮัจ     บือบือลา ซือมียา มาตา บูตา     บาญะ อูรัก     บรี กูญา บือเลฮ ลีฮัจ บือฆารี.
42007022	กะฆีเตอ     เยซู ญา ตีกัฮ กะ มูเระ นู ดูวา อูรัก อีตู จะ     "กาเญา กือนา ปี มือญาเระ กะ โยฮัน     นู กาเญา บือเลฮ ลีฮัจ     บือเลฮ ดืองัยํ ดัฮ จะ     โกะ ซือมียา มาตา บูตา     บือเลฮ ลีฮัจ บือฆารี     โกะ ซือมียา จาเปะ โปด     บือเลฮ บือฌาลัด     โกะ ซือมียา ปือญาเกะ ปูรู     ซือนัง บาฌิ ดัฮ     โกะ ซือมียา ตือลีงา ตูลี โปด     บือเลฮ ดืองัยํ บาฌิ     โกะ ซือมียา มาตี     บือเลฮ ฮีโดะ ปาเระ ดัฮ. บรีตา นู บาฌิ เตอ     บือเลฮ มือญาเระ     กะ โกะ ซือมียา ฮาฌะ ดัฮ.
42007023	ซือนัง ซือลามัจ เลอ     ซือมียา ดีฮา นู เตด จือและ     ปาซัน ลาฆู นะ กู."
42007024	ตานา โกะ มูเระ นะ โยฮัน     ดูวา อูรัก     กูญา ปี ดัฮ     เยซู ญา มือเลา กะ ลูมอฮ ซือมียา บาญะ     ปาซัน นะ โยฮัน จะ     "กาเญา บือเลฮ ตรือเบะ ปี กะ ปาดัก ตานัฮ ตูโฮยํ นู ลือฆา     บีดา นะ ลีฮัจ นามา? นะ ลีฮัจ ปูโฮด รีโยก     นู กือนา อาเงน ตีโยะ บรี บรีเงาะ เฆอ? บูกัด กะฆีเตอ เลอ.
42007025	ตาปี กาเญา บือเลฮ ปี     บีดา นะ ลีฮัจ นามา? ปี ลีฮัจ ซือมียา บือปากัย กาเยด นู ลือมัฮๆ เฆอ? ลีฮัจ เลอ     ซือมียา นู ปากัย กาเยด บือฆาจะ กะฆีเตอ     นู มากัด กือญัง     มากัด ซือบารัก บาฌิ     กูญา ดูโดะ เดะ บาลัย นะ ราฌา เลอ.
42007026	ตาปี กาเญา บือเลฮ ตรือเบะ ปี     บีดา นะ ลีฮัจ นามา เลอ? นะ ลีฮัจ ซือมียา ตูโดฮ ลาฆู นะ ตูฮัด เฆอ? เออ     ซูโงฮ เลอ     ตาปี กู มือญาเระ กะ กาเญา จะ     ญา ฌาดี ซือมียา ซืออูรัก     นู บาฌิ ลือเบฮ เดะ โกะ ซือมียา ตูโดฮ ลาฆู นะ ตูฮัด ลาฆี.
42007027	ปาซัน โยฮัน นี เลอ     ซูรัจ ปือมือเลา นะ ตูฮัด มือเลา จะ 'ลีฮัจ เลอ     กู ซูโรฮ ปือญูโรฮ นะ กู     บรี ญา ปี โซะ ฮึลด เกา     ญา เตอ     นะ ซียะ ฌาลัด นะ เกา ดูลู     บีดา เกา นะ บือฌาลัด มาแรฮ เลอ.' ตูฮัด ญา จะ."
42007028	เยซู มือเลา ลาฆี จะ     "กู มือญาเระ กะ กาเญา จะ     เดะ โกะ ซือมียา นู บือฌาดี มาแรฮ ดัฮ เตอ     ฮอย ซือมียา ดีฮา โปด     นู มาแรฮ บือซัยํ เดะ โยฮัน. ตาปี ซือมียา นู ดือมิ เดะ กาวัด     เดะ ลูมอฮ ซือมียา นะ ตูฮัด เตอ     ญา เลอ     บือซัยํ เดะ โยฮัน ลาฆี."
42007029	ตานา ดืองัยํ กะฆีเตอ     ลูมอฮ ซือมียา ซือมูฮา     ฌางัน โกะ ซือมียา มูงอจ อาเซน ซามา เตอ     กูญา ซาโงะ จะ     ตูฮัด เดะ อาตัซ ญา รือมัก ซูโงฮ     กรานา-จะ     กูญา บือเลฮ ซาโมจ ลาฆู ซือลับ เดะ อาเย เดะ โยฮัน.
42007030	ตาปี โซะ ลูมอฮ ฟาริซี     ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด เตอ     กูญา กีปัซ บูวัก     ลาฆู นู ตูฮัด บือเลฮ บือคานะ นะ ตูโลก กูญา ดัฮ     ซาเบะ-จะ     กูญา ฮอย เตด บือเลฮ ซาโมจ ลาฆู ซือลับ เดะ อาเย เดะ โยฮัน.
42007031	เยซู มือเลา ปูลัก จะ "กะฆีเตอ     โกะ ซือมียา ฮาดัจ อีนี     กู นะ มือเลา ปือซือรูปา บือเลฮ กะฮามี? กูญา ซือรูปา บือกะ นามา เลอ?
42007032	กูญา ซือรูปา บือกะ โกะ นานะ     นู ตืองัฮ ดูโดะ อูซิ เดะ ตูโปะ     นู บืออูจะ-อูจะ ซามา กูญา จะ     'กามี ตีโยะ ซือลูนัย บรี กะ กาเญา ดัฮ     ตาปี กาเญา ตีเมา มือนารี ซามา. กามี มือนาแงฮ บือปาโตด ดัฮ     ตาปี กาเญา ตีเมา มือนาแงฮ ซามา เลอ.'
42007033	กรานา-จะ     โยฮัน นู บูวัจ ลาฆู ซือลับ เดะ อาเย เตอ     วะตู ญา มาแรฮ ดัฮ     ญา บูวัจ ลาฆู บือตาฮัด มากัด เตด บือเลฮ โอะ อาระ อางุน. กะฆีเตอ กาเญา มือเลา จะ     'ญา กือนา ฮาตู ราโซะ ดัฮ.'
42007034	โซะ กู     นู นานะ นะ อูมัจ-ซือมียา เตอ     กู มาแรฮ ฌางัน มากัด     ฌางัน โอะ ฌูฆา. กะฆีเตอ กาเญา มือเลา จะ     'ลีฮัจ เลอ     ญา มากัด บาญะ ตือลาลู     ญา โอะ อาระ อางุน ยู มาโบะ ดัฮ. ญา บือซาบัจ ฌางัน โกะ ซือมียา มูงอจ อาเซน     ฌางัน โกะ ซือมียา บือดูซา.'
42007035	ตาปี นู ตูฮัด ญา ปานัย อากัน เตอ     นะ ปลีฮัจ รือมัก     เดะ ลาฆู ปือบูวัจ นู บาฌิ     นะ โกะ ซือมียา นู ตูโรจ กะ ญา เลอ." เยซู ญา จะ.
42007036	อาดา ซืออูรัก     เดะ ลูมอฮ ฟาริซี บลาโลก เยซู ปี มากัด บือซามา ฌางัน ญา. กะฆีเตอ เยซู     ญา มาโซะ กะ ดาลับ รูมัฮ นะ ซือมียา อีตู     ดูโดะ มากัด ฌางัน ญา.
42007037	นี เลอ     อาดา นีบีนี ซืออูรัก เดะ ตูโปะ อีตู     นู ฌาดี นีบีนี ซาลัฮ บือดูซา. ตานา ญา ตาฮู จะ     เยซู ตืองัฮ ดูโดะ มากัด เดะ รูมัฮ นะ ซือมียา ฟาริซี อีตู     ญา บาวา ลีบูลี     นู บูวัจ ฌางัน บาตู ปูเตฮ     อาดา มีญะ บาวู เดะ ดาลับ.
42007038	ญา มาแรฮ บือดีรี โซะ บลากัก เยซู     ดาปิก กากี นะ ญา     ญา มือนาแงฮ     อาเย มาตา มือนีเลฮ     โซะ กากี นะ เยซู. ญา อาเมด โบะ อีซุจ     จีโยบ เดะ กากี นะ เยซู บาญะ กาลี     อาเมด มีญะ บาวู อีตู     ลือมัยํ เดะ กากี นะ ญา.
42007039	โซะ ซือมียา ฟาริซี อีตู     นู บือเลฮ บลาโลก เยซู     ตานา ลีฮัจ     ญา บรีงัจ เดะ ฮาตี จะ     "ดัฮ ซือมียา อีนี ฌาดี ซือมียา ตูโดฮ ลาฆู นะ ตูฮัด     ญา กือนา ตาฮู จะ     นีบีนี อีนี     นู กือนา ญาวา นะ ญา     ฌาดี ซือมียา ดีฮา     ฌาดี ซือมียา มาจับ กะฮามี     ซาเบะ ญา ฌาดี นีบีนี ซาลัฮ บือดูซา เลอ."
42007040	โซะ เยซู     ตีกัฮ กะ ญา จะ     "ซีโมน เออ     กู อาดา นามา นะ มือเลา ฌางัน เกา." ซีโมน ตีกัฮ จะ     " บูมอยํ เออ     เกา มือเลา ปี เลอ."
42007041	โซะ เยซู มือเลา จะ     "อาดา ตกเก ซืออูรัก     ญา อาดา ซือมียา ตือฮูตัก เดะ ญา     ดูวา อูรัก. ซืออูรัก อาดา ฮูตัก ดูเวะ     ลีมา ราตุซ บัจ. นู ซืออูรัก     อาดา ฮูตัก ดูเวะ     ลีมา-ปูโลฮ บัจ.
42007042	ตานา กูญา ฮอย นามา นะ บายัยํ รือฆา ฮูตัก อีตู เตอ     ตกเก ญา บือเลฮ อาเกะ ฮูตัก นะ กูญา ดูวา อูรัก. เดะ ดูวา อูรัก อีตู     นู ดีฮา นะ ซายัก กะ ตกเก บาญะ ลาฆี?"
42007043	ซีโมน ญา ตีกัฮ จะ     "กู ลีฮัจ จะ     ซือมียา นู ตกเก อาเกะ ฮูตัก นู บาญะ     ญา เลอ     นู นะ ซายัก กะ ตกเก บาญะ ซูโงฮ." เยซู ญา มือเลา กะ ญา จะ "เกา มือเลา กือนา ดัฮ เลอ."
42007044	กะฆีเตอ     เยซู กรือเลฮ ลีฮัจ นีบีนี อีตู     ญา มือเลา กะ ซีโมน จะ     "เกา ลีฮัจ นีบีนี อีนี เฆอ? กู บือเลฮ มาโซะ กะ ดาลับ รูมัฮ นะ เกา     เกา เตด บือเลฮ บรี อาเย บาโซฮ กากี นะ กู. ตาปี นีบีนี อีนี     ญา บือเลฮ อาเมด อาเย มาตา นะ ญา     บาโซฮ กากี นะ กู     อาเมด โบะ นะ ญา     อีซุจ.
42007045	เกา เตด บือเลฮ จีโยบ กู     ตาปี นีบีนี อีนี     ตะเดะ ญา มาโซะ มาแรฮ     ญา จีโยบ เดะ กากี นะ กู     ฮอย เตด บราดู เลอ.
42007046	เกา เตด บือเลฮ อาเมด มีญะ     ลือมัยํ บอฮ เดะ ปาลา นะ กู     ตาปี นีบีนี อีนี     บือเลฮ อาเมด มีญะ บาวู     ลือมัยํ บอฮ เดะ กากี นะ กู.
42007047	ซาเบะ กะฆีเตอ     กู มือญาเระ กะ เกา จะ     ลาฆู ซาลัฮ บือดูซา นะ นีบีนี อีนี     นู อาดา บาญะ     กือนา อาเกะ ดูซา ดัฮ     ซาเบะ ญา ซายัก บาญะ. ตาปี ซือมียา นู บือเลฮ อาเกะ ดูซา กิดีกิ     ซือมียา อีตู โปด     ซายัก กิดีกิ."
42007048	เยซู มือเลา กะ นีบีนี อีตู จะ     "ลาฆู ซาลัฮ ดูซา นะ เกา     บือเลฮ อาเกะ บูวัก ดัฮ."
42007049	โซะ โกะ ซือมียา อาซิก     นู อาดา มากัด บือซามา เตอ     กูญา บรีงัจ เดะ ฮาตี นะ กูญา จะ     "ซือมียา อีนี ฌาดี ซาปา? มีเซ-จะ ลาฆู ซาลัฮ บือดูซา     ญา อาเกะ บือเลฮ เลอ."
42007050	ตาปี เยซู     ญา มือเลา กะ นีบีนี อีตู จะ     "นู เกา ปือจายา บาฌิ ดัฮ     บูวัจ บรี เกา ฮีโดะ ลือปัซ บาฌิ เลอ. ปี ดูโดะ ซือนัง ซือลามัจ เลอ."
42008001	ลือปัซ อีตู เตด ลามา     เยซู ญา บือฌาลัด ปี     เดะ โกะ ตูโปะ     เดะ โกะ นังฆรี     มือญาเระ บรี ตาฮู บรีตา นู บาฌิ     ปาซัน นู ตูฮัด เดะ อาตัซ     ญา มาแรฮ ฌาดี ราฌา     นะ บือบือลา อูมัจ-ซือมียา. โกะ มูเระ ดูวา-บือลัซ อูรัก อีตู โปด     กูญา ปี ซามา.
42008002	อาดา ฌูฆา โกะ นีบีนี     นู เยซู บือเลฮ โปรฮ ฮาตู ฌาฮัจ     ตรือเบะ เดะ ญาวา นะ กูญา ซือตืองัฮ     บือบือลา กูญา บรี ลือฆา เดะ ปือญาเกะ แนฮ-ฌือแนฮ ซือตืองัฮ ดัฮ. อาดา มารียา     ซือมียา ตูโปะ มักดาลา     นู เยซู บือเลฮ โปรฮ ฮาตู ตรือเบะ เดะ ญาวา นะ ญา     ตูโฌฮ ฮาตู.
42008003	อาดา โยอันนา     บีนี นะ คูซา     กือปาลา ปราโซฮ นะ เฮโรด. อาดา ซูซันนา ฌางัน โกะ นีบีนี ซิก-อาซิก ฌูฆา     บาญะ ซือมียา     นู บือเลฮ ซูโรฮ ดูเวะ นะ กูญา ตะอาซิก     บีดา บลาญา กะ เยซู ฌางัน โกะ มูเระ นะ ญา.
42008004	อาดา โกะ ซือมียา     มาแรฮ ดาตัก เดะ ราตา ตูโปะ     มาแรฮ มียา เยซู. กาลา อาดา ลูมอฮ ซือมียา บาญะ ซูโงฮ ดูโดะ บือซามา เตอ     เยซู ญา จรือตา ซา ลาฆู     อาฌัยํ กูญา กะฆีนี จะ
42008005	"อาดา ซือมียา ซืออูรัก     ญา ปี ปรัก บีฌี ตาโระ เดะ กือโบด. ตานา ญา ปรัก กะฆีเตอ     อาดา บีฌี ซือตืองัฮ ฆูโฆยํ เดะ บีดิก ฌาลัด     กือนา กาจะ ฮาบิฮ. กะฆีเตอ     อาดา กาวัด บูโรก     ปาคัจ ตรือบัก มาแรฮ     ปาโตะ มากัด บีฌี อีตู     ปี ดัฮ.
42008006	อาดา ซือตืองัฮ ฆูโฆยํ เดะ บาตู. ตานา บือตูโมฮ มาแรฮ     ญา ลายู ตูโฮยํ ฮาบิฮ     ซาเบะ ฌาดี ตือปัจ นู ฮอย เตด บาอะ.
42008007	ซือตืองัฮ เตอ     ฆูโฆยํ เดะ ตืองัฮ ปูโฮด บือดูรี. ปูโฮด ดูรี อีตู เตอ     ญา บือตูโมฮ บือซามา. ญา ตูโดก บูวัก ปูโฮด ตาโระ อีตู.
42008008	อาดา ซือตืองัฮ ฆูโฆยํ เดะ ตานัฮ บาฌิ. กะฆีเตอ ญา บือตูโมฮ บือบูวัฮ บาฌิ     บือตามัฮ รอจ กะ ซือราตุซ กาลี." ตานา เยซู มือเลา กะฆีเตอ ดัฮ     ญา บือซูระ จะ     "ซาปา อาดา ตือลีงา     นู ดืองัยํ บือเลฮ     บรี ญา มือนีงัย เลอ."
42008009	โกะ มูเระ     กูญา ตาญา เยซู จะ     ปาซัน ลาฆู จรือตา อีตู     ฌาดี กะฮามี เลอ.
42008010	เยซู ญา ตีกัฮ จะ     "โซะ ลูมอฮ กาเญา เตอ     ตูฮัด บือเลฮ บรี ตาฮู     ลาฆู ดาลับ ซูโงฮ ปาซัน ลาฆู นู ตูฮัด ฌาดี ราฌา นู บือบือลา ดือนียา อีนี. ตาปี โซะ ซือมียา อาซิก เตอ     ญา ฌาดี ซือรูปา บือกะ ลาฆู จรือตา เลอ     บีดา นะ บือฌาดี บือกะ ซูรัจ ปือมือเลา นะ ตูฮัด นู จะ 'กูญา นะ ลีฮัจ โปด     ตาปี ซือรูปา ลีฮัจ ฮอย เตด บือฆารี. กูญา นะ ดืองัยํ     ตาปี ซือรูปา ดืองัยํ ดัฮ     ฮอย เตด มาโซะ เดะ ฮาตี ลาลู.' " ญา จะ.
42008011	"ลาฆู จรือตา ซีงี     ฌาดี กะฆีนี เลอ. ปาซัน บีฌี ตาโระ     ญา ซือรูปา บือกะ ปือมือเลา นะ ตูฮัด เดะ อาตัซ.
42008012	บีฌี ตาโระ นู ฆูโฆยํ เดะ บีดิก ฌาลัด     ซือรูปา บือกะ โกะ ซือมียา     นู บือเลฮ ดืองัยํ ปือมือเลา นะ ตูฮัด ดัฮ. ตาปี ฮาตู ซีตัด ญา จาปัย     อาเมด ปือมือเลา อีตู     เดะ ฮาตี นะ กูญา     ตีเมา บรี กูญา นะ ปือจายา     นะ ฮีโดะ ลือปัซ บาฌิ บือเลฮ.
42008013	โซะ บีฌี ตาโระ นู ฆูโฆยํ เดะ บาตู อีตู     ญา ซือรูปา บือกะ โกะ ซือมียา     ตานา ดืองัยํ ลาฆู นะ ตูฮัด ดัฮ     ซูกา-ฮาตี นะ ซาโมจ ลาฆู ปือมือเลา อีตู เลอ. ตาปี ญา เตด มาโซะ เดะ ฮาตี     ซือรูปา ฮอย ฌากัยํ เตอ. กูญา ปือจายา ซัจ     ตาปี วะตู กือนา ลกลีฮัจ     กูญา ซือซัจ ปี ดัฮ.
42008014	โซะ บีฌี ตาโระ นู ฆูโฆยํ     เดะ ตืองัฮ ปูโฮด บือดูรี เตอ     ซือรูปา บือกะ โกะ ซือมียา     นู ดืองัยํ ปือมือเลา อีตู ดัฮ. ตาปี     ซือกาลี ดีกิ     กูญา ฆาโดฮ-ฮาตี บาญะ ลาฆู     ซือมาตา บรีงัจ เดะ ฮาตี จะ     นะ ฌาดี อูรัก กายา     ซูกา นะ บรามัย บาญะ. ลาฆู กะฆีเตอ     นะ ตูโดก ฮาบิฮ     ลาฆู ปือจายา นะ กูญา. กะฆีเตอ     ซือรูปา บูวัฮ นะ ญา     ญา ฮอย เตด มาซะ ลาลู เลอ.
42008015	ตาปี โซะ บีฌี นู ฆูโฆยํ เดะ ตานัฮ บาฌิ เตอ     ซือรูปา บือกะ โกะ ซือมียา นู ดืองัยํ ปือมือเลา นะ ตูฮัด ดัฮ     กูญา ซาโมจ     ตาโรฮ ลือกัจ เดะ ฮาตี     ซือมาตา บูวัจ ตูโรจ     ฮาตี รือมัก     ตือดะ บือเลฮ บือบูวัฮ เลอ."
42008016	เยซู มือเลา ลาฆี จะ     "ฮอย ซือมียา ดีฮา     ตานา ญา จูโจฮ ปลีตา ดัฮ     นะ อาเมด เตง มาแรฮ     จรือเกาะ ตาโรฮ     เฆอ-จะ     นะ ตืองะ เดะ บาวัฮ ตือปัจ ตีโนะ. ตาปี ญา นะ ตืองะ ปลีตา อีตู โซะ อาตัซ ซลีแป     บีดา บรี โกะ ซือมียา นู มาโซะ มาแรฮ     นะ ลีฮัจ ซายา     บือฆารี ซัฮ.
42008017	กรานา-จะ     ฮอย ลาฆู นามา     นู ตูโดก บูนี ดัฮ     นะ เตด กือนา บูกา บรี ลีฮัจ. ฮอย ลาฆู นามา     นู ลีนง ตาโรฮ ดัฮ     นู นะ เตด กือนา ตาฮู ดัฮ     นะ เตด กือนา อาเมด มาแรฮ บรี ลีฮัจ บือฆารี ซัฮ.
42008018	กะฆีเตอ เลอ     กาเญา นะ มือนีงัย กะฮามี     กือนา ฌาฆา บรี บาฌิ     กรานา-จะ     ซือมียา ดีฮา นู ตาฮู ซือตืองัฮ เตอ     ญา นะ ซาโมจ ลาฆี. ตาปี ซือมียา นู เตด ตาฮู นามา ลาฆี     นู ญา อีงัจ จะ ญา ตาฮู     นู ดีกิ-ตอจ เตอ     นะ กือนา อาเมด ปี เดะ ญา ดัฮ เลอ." เยซู ญา จะ.
42008019	กาลา อีตู     มะ เดะ เยซู     ฌางัน โกะ อาดี เดะ ญา     มาแรฮ มียา เยซู     ตาปี กูญา มาโซะ รอจ กะ เยซู เตด บือเลฮ     กรานา-จะ     โกะ ซือมียา ตือลาลู บาญะ.
42008020	อาดา ซือมียา มือญาเระ กะ เยซู จะ     "โกะ มะ     โกะ อาดีๆ เดะ เกา     อาดา บือดีรี โซะ ลามัน     ซูกา นะ ดาปัจ เกา."
42008021	ตาปี เยซู ญา ตีกัฮ กะ ญา จะ     "ซือมียา ดีฮา นู มือนีงัย ปือมือเลา นะ ตูฮัด เดะ อาตัซ เตอ     นู บูวัจ ตูโรจ ซามา     ญา เตอ เลอ     ฌาดี มะ เดะ กู     ฌางัน อาดี เดะ กู." ญา จะ.
42008022	อาดา ซืออารี     เยซู ญา ญาแญะ กะ ปราฮู     ฌางัน โกะ มูเระ นะ ญา. ญา มือเลา ฌางัน กูญา จะ     "โฌฮ     บรี กีตา ฌรือมัก ลาโวจ ฆาลิลี     ปี กะ โซะ ซรือบัก อีตู." กูญา โปด     อูโนยํ ปราฮู     ตรือเบะ ปี ดัฮ.
42008023	ตานา กูญา บลายัยํ ปี     เยซู ญา ตีโนะ ลีนา. อาดา อาเงน รีโบจ ตูโรด     เดะ ตืองัฮ อารก     อาเย มาโซะ ดาลับ ปราฮู ยู ซารัจ     ตาโกจ นะ ตาลับ.
42008024	กะฆีเตอ     กูญา ปี ฆระ เยซู     มือเลา จะ     "จา     จา เออ     กีตา มาจับ นะ มาตี ดัฮ เลอ." เยซู ญา บีกัซ     ญา บลารัก อาเงน     บลารัก โกะ อูมะ บือซัยํ. กะฆีเตอ อูมะ อาเงน โปด     ตือโดฮ บลีนัง ฮาบิฮ ดัฮ.
42008025	กะฆีเตอ เยซู     ญา มือเลา ฌางัน โกะ มูเระ นะ ญา จะ     "ลาฆู ปือจายา นะ กาเญา     ลือแงะ ปี กะ ดีฮา ฮาบิฮ ดัฮ เลอ?" ตาปี โกะ มูเระ นะ ญา     กูญา ตาโกจ     ปือและ-ฮาตี     มือเลา ซามา กูญา จะ     "ซือมียา อีนี ฌาดี ซาปา เลอ? ญา บลารัก โกะ อาเงน ฌางัน อูมะ โปด     กูญา ฆาโดฮ ตูโรจ กะ ปือมือซัด นะ ญา เลอ."
42008026	กะฆีเตอ กูญา บลายัยํ ปี     รอจ กะ นังฆรี นะ ลูมอฮ ฆือราซา นู ดูโดะ โซะ ซรือบัก ลาโวจ ฆาลิลี.
42008027	ตานา เยซู     ญา ตูโรด เดะ ปราฮู ดัฮ     อาดา กีลากี ซืออูรัก     เดะ นังฆรี อีตู     มาแรฮ ดาปัจ เยซู. ซือมียา อีตู อาดา โกะ ฮาตู     มาโซะ ราโซะ ดัฮ. ลามา ดัฮ     ญา ฮอย เตด ปือแญะ โกะ กาเยด บาฌู     เตด ดูโดะ เดะ รูมัฮ โปด     ตาปี ญา ดูโดะ เดะ โกะ ฆูฮา ตานัม บาดัด เลอ.
42008028	ตานา ญา ลีฮัจ เยซู     ญา บือซูระ     ญา ตือมะ กะ ตานัฮ     เดะ กากี นะ เยซู. ญา บือซูระ ซูวารา บือซัยํ จะ     "เออ เยซู     นานะ นะ ตูฮัด นู ตีงี เดะ อาตัซ     บูวัจ นามา เกา มาแรฮ บือฆาโดฮ กู? กู มีตา กือมัซๆ     ฌางัน บูวัจ บรี กู ฌาฮานัม เลอ."
42008029	นู มือเลา กะฆีนี     ซาเบะ-จะ     เยซู ญา บือเลฮ ซูโรฮ ฮาตู ตะอารัฮ     บรี ตรือเบะ เดะ ญาวา นะ ซือมียา อีตู. กรานา ฮาตู ฌาฮัจ อีตู     ญา ซูกา นะ บูวัจ กะ ญาวา นะ ซือมียา อีตู ซัจๆ. มีเซ-จะ กูญา นะ ฌาฆา ญา     อีกัจ ราตัย เดะ ตางัน     เดะ กากี โปด     ตาปี ญา รือฆัก ราตัย อีตู     ปูตุซ ฮาบิฮ. กะฆีเตอ     ฮาตู ฌาฮัจ บาวา ญา บือปี กะ ตือปัจ ฮอย ซือมียา.
42008030	โซะ เยซู     ญา ตาญา ซือมียา อีตู จะ     "เกา ปือนามา นามา?" ซือมียา อีตู ญา ตีกัฮ จะ     "กู ปือนามา รีบู. " กรานา-จะ     อาดา ฮาตู บาญะ     มาโซะ เดะ ญาวา นะ ญา.
42008031	ฮาตู เดะ ซือมียา อีตู     ญา มือเลา ปูโฌะ มีตา เดะ เยซู จะ     "ฌางัน ซูโรฮ กามี ปี กะ ลาเฮา นังฆรี ฮาตู เลอ."
42008032	อาดา กาวัด บาบี     บาญะ อีโกยํ     ตืองัฮ มียา มากัด โซะ บูเกะ อีตู. กะฆีเตอ     โกะ ฮาตู อีตู     มีตา เดะ เยซู     บรี กูญา นะ ปี มาโซะ ดาลับ กาวัด บาบี อีตู. ตานา เยซู ญา บรี ดัฮ
42008033	กะฆีเตอ     โกะ ฮาตู อีตู     กูญา ตรือเบะ เดะ ญาวา ซือมียา อีตู ดัฮ     กูญา ปี มาโซะ ดาลับ กาวัด บาบี. โกะ บาบี ซือกาวัด อีตู     ปาคัจ บลารี     ปี โซะ ลาเฮา นู ตีงี     ฆูโฆยํ กะ ลาโวจ     ลือมัซ มาตี ฮาบิฮ ดัฮ.
42008034	โซะ ซือมียา บือบือลา บาบี     ตานา กูญา ลีฮัจ ฌาดี ลาฆู กะฆีเตอ ดัฮ     กูญา บลารี ปี     มือญาเระ ลาฆู อีตู     กะ ซือมียา ดูโดะ เดะ ตูโปะ     ฌางัน ซือมียา ดูโดะ โซะ ลูวัยํ ฌูฆา.
42008035	กะฆีเตอ     โกะ ซือมียา อีตู     กูญา ปาคัจ ตรือเบะ ปี ลีฮัจ     ลาฆู นู บือฌาดี ดัฮ. ตานา มาแรฮ รอจ กะ เยซู ดัฮ     กูญา ดาปัจ ซือมียา อีตู     นู โกะ ฮาตู ตรือเบะ เดะ ญาวา นะ ญา ดัฮ เตอ     ญา ดูโดะ ดาปิก ตาปะ กากี นะ เยซู     ญา ซือนัง บาฌิ ดัฮ     บือปากัย กาเยด บาซา บาฌิ เลอ. กะฆีเตอ     กูญา อีตู     ปาคัจ ตาโกจ โตระ.
42008036	โซะ โกะ ซือมียา นู ลีฮัจ ดัฮ เตอ     กูญา มือญาเระ ปาซัน ลาฆู     นู ซือมียา อาดา ฮาตู มาโซะ เดะ ญาวา นะ ญา     ญา ซือนัง บาฌิ ปาเระ กะฮามี เลอ.
42008037	โกะ ลูมอฮ ซือมียา ซือมูฮา     เดะ นังฆรี ฆือราซา ราตา เตอ     กูญา ปาคัจ มาแรฮ ปูโฌะ เยซู     บรี ญา ปี บูวัก เดะ กูญา. กรานา-จะ     กูญา ตาโกจ ซูโงฮ เลอ. กะฆีเตอ     เยซู ญา ญาแญะ กะ ปราฮู     บาลิ ปี ดัฮ.
42008038	ซือมียา อีตู     นู ลูมอฮ ฮาตู ตรือเบะ เดะ ญาวา นะ ญา ดัฮ เตอ     ญา ปูโฌะ เยซู     มีตา นะ ปี ซามา. ตาปี เยซู ซูโรฮ ญา ปี     ปือซัด จะ
42008039	"กือนา ปาเระ ปี กะ รูมัฮ นะ เกา เลอ     มือญาเระ บรี กะ กูญา ตาฮู     นู ตูฮัด เดะ อาตัซ     บือเลฮ ตูโลก เกา บาญะ ตารา ดีฮา เลอ." กะฆีเตอ     ซือมียา อีตู     ญา บาลิ ปี มือญาเระ     ราตา เดะ ตูโปะ     นู เยซู บือเลฮ ตูโลก ญา บาญะ กะฮามี ดัฮ.
42008040	กะฆีเตอ     ตานา เยซู บาลิ ปาเระ ดัฮ     อาดา โกะ ซือมียา บาญะ ซาโมจ ญา     ซาเบะ กูญา ปาคัจ ดูโดะ มือนาตี นะ ฮามัจ ญา เลอ.
42008041	อาดา กีลากี ซืออูรัก     ปือนามา ยัยรัด     นู ฌาดี กือปาลา รูมัฮ บือมุน เตอ     ญา มาแรฮ ตือมะ มือญือมัฮ เดะ กากี นะ เยซู     ปูโฌะ มีตา เยซู     บรี มาโซะ กะ ดาลับ รูมัฮ นะ ญา.
42008042	กรานา-จะ     อาดา นานะ ตูงัน นีบีนี     อูมอยํ นะ ญา ดูวา-บือลัซ ตาโฮด     ตาปี นานะ อีตู     ญา เตด ซือนัง     ซาเกะ ยู นะ มาตี. กะฆีเตอ     ตืองัฮ เยซู ปี กะ รูมัฮ อีตู     อาดา โกะ ซือมียา บาญะ     ปาคัจ มาแรฮ ปือแปะ ญา.
42008043	อาดา นีบีนี ซืออูรัก     นู ฌาดี ปือญาเกะ ตรือเบะ ดารัฮ เตด บราดู     กือมูฮา ดูวา-บือลัซ ตาโฮด มาแรฮ ดัฮ. ญา ปี มียา บูมอยํ บาญะ อูรัก     ยู ดูเวะ นะ ญา     ฮาบิฮ ดัฮ ตาปี ฮอย บูมอยํ ดีฮา โปด     นะ บือบือลา     บรี ญา ซือนัง เลอ.
42008044	นีบีนี อีตู     ญา มือฮึนะ มาแรฮ โซะ บลากัก     ซูโรก ตางัน     ปือเตาะ บีดิก บาฌู นะ เยซู. ดัดดัด อีตู     ดารัฮ นู ตรือเบะ เตด บราดู เตอ     ญา กริก ดัฮ.
42008045	เยซู ตาญา จะ     "ซาปา เลอ     นู ปือเตาะ กู ดัฮ?" โกะ ซือมียา ซือมูฮา กูญา ปาคัจ ฮอย เตด มืองากู เตอ     กะฆีเตอ เปโตร มือเลา จะ     "บูมอยํ เออ     อาดา โกะ ซือมียา บาญะ กือลีลิก     ปือแปะ ญาวา นะ เกา."
42008046	ตาปี เยซู ญา ตีกัฮ จะ     "อาดา ซือมียา ซืออูรัก ปือเตาะ เดะ ญาวา นะ กู     กรานา กู บราซา ตาฮู จะ     อาดา นู ปือมือฆัฮ ตรือเบะ เดะ ญาวา นะ กู ดัฮ เลอ."
42008047	ตานา นีบีนี อีตู     ญา ลีฮัจ จะ     ญา ซือลูนี เตด บือเลฮ ดัฮ     ญา โปด     มาโซะ มาแรฮ     ญาวา กือตัยํ     ตือมะ มือญือมัฮ เดะ ฮึลด มูคา นะ เยซู     มือญาเระ โซะ ฮึลด มูคา นะ โกะ ซือมียา ซือมูฮา จะ     ซาเบะ นามา     ญา ปี ปือเตาะ เดะ ญาวา นะ เยซู เตอ. จะ     ปือญาเกะ นะ ญา     ลือฆา บาฌิ ดัฮ     ดัดดัด.
42008048	เยซู ญา มือเลา กะ นีบีนี อีตู จะ     "อียา เออ     ซาเบะ เกา ปือจายา เตอ     กะฆีเตอ เกา ซือนัง บาฌิ ดัฮ. ปี ซือนัง ซือลามัจ เลอ."
42008049	วะตู เยซู ตืองัฮ มือเลา กะฆีนี     อาดา ซือมียา ซืออูรัก     ดาตัก เดะ รูมัฮ นะ กือปาลา รูมัฮ บือมุน     มือญาเระ จะ     "นานะ นีบีนี นะ เกา     ญา มาตี ดัฮ. ฌางัน บือฆาโดฮ เยซู ลาฆี เลอ."
42008050	โซะ เยซู     ตานา ดืองัยํ กะฆีเตอ     ญา ตีกัฮ กะ ยัยรัด จะ     "ฌางัน นะ ตาโกจ เลอ. อาดู เกา ปือจายา     นานะ นะ ซือนัง บาฌิ ปูลัก."
42008051	ตานา เยซู รอจ กะ รูมัฮ     ญา ตีเมา บรี ซาปา มาโซะ ปี ซามา. นู บือเลฮ มาโซะ ปี เตอ     อาดา เปโตร     โยฮัน     ยากอบ     ฌางัน เอด อาโปก นะ นานะ อีตู.
42008052	โกะ ซือมียา ซือมูฮา ปาคัจ มือนาแงฮ บือปาโตด     กรานา นานะ อีตู. ตาปี เยซู     ญา มือเลา จะ     "ฌางัน มือนาแงฮ เลอ. ญา ฮอย เตด มาตี ดัฮ     ฮาฌา ญา ตีโนะ ลีนา เลอ."
42008053	โกะ ซือมียา ซือมูฮา     กูญา ปาคัจ อาฆัฮ-ฆือละ กะ ญา     ซาเบะ กูญา ตาฮู จะ     นานะ อีตู     ญา มาตี ดัฮ.
42008054	ตาปี เยซู เตอ     ญา ปือฆัก ตางัน นะ นานะ นีบีนี อีตู     ญา บลาโลก มือเลา จะ     "นานะ เออ     บรี เกา บีกัซ เลอ."
42008055	กะฆีเตอ     ซือมืองัจ นะ นานะ นีบีนี อีตู     ปาเระ มาโซะ กะ ดาลับ ญาวา ปูลัก เลอ. ดัดดัด     ญา บีกัซ บือดีรี. เยซู ญา ซูโรฮ อาเมด โกะ ซือบารัก มากัด     บรี กะ นานะ อีตู มากัด.
42008056	โซะ เอด อาโปก เดะ นานะ อีตู เตอ     กูญา ปือและ-ฮาตี ซูโงฮ เลอ. ตาปี เยซู ญา บลารัก กือมัซๆ     ตีเมา บรี ปี มือญาเระ กะ ซือมียา ดีฮา     ลาฆู นู บือเลฮ บือฌาดี ดัฮ เลอ.
42009001	กะฆีเตอ     เยซู ญา ปาเงน โกะ มูเระ นะ ญา     ดูวา-บือลัซ อูรัก     บรี บือมุน ซือกาลี. ญา บรี ลาฆู ซีดี กะ กูญา     บรี กูญา อาดา มือฆัฮ     นะ บือเลฮ โปรฮ โกะ ฮาตู แนฮ-ฌือแนฮ     นะ บือเลฮ บือบือลา โกะ ปือญาเกะ บรี ลือฆา ฌูฆา.
42009002	กะฆีเตอ     เยซู ญา ซูโรฮ บรี กูญา ปี มือญาเระ     ปาซัน นู ตูฮัด เดะ อาตัซ     ญา นะ มาแรฮ ฌาดี ราฌา นะ โกะ อูมัจ-ซือมียา บรี กูญา บือบือลา โกะ ซือมียา ซาเกะ บรี ลือฆา.
42009003	เยซู ญา มือเลา ฌางัน กูญา จะ     "วะตู กาเญา ตืองัฮ บือฌาลัด ปี เตอ     ฌางัน อาเมด โกะ ซือบารัก นามา บือปี ซูโรฮ     บือกะ โกะ ตูกัจ     โกะ กือพัย     โกะ ซือบารัก มากัด     โกะ ดูเวะ เตอ. ฌางัน บาวา บาฌู     โซก ดูวา กรัจ.
42009004	ดัฮ กาเญา นะ มาโซะ ปี มือนูปัก รูมัฮ ดีฮา     กือนา ดูโดะ เดะ รูมัฮ อีตู เลอ     ฌางัน อูบัฮ     ตือดะ กาเญา นะ ตรือเบะ ปี เดะ ตูโปะ อีตู.
42009005	ดัฮ โกะ ซือมียา ตูโปะ ดีฮา     ฮอย เตด ซาโมจ ลูมอฮ กาเญา เตอ     วะตู กาเญา นะ ตรือเบะ เดะ ตูโปะ นะ กูญา     กือนา กีปัซ โกะ ตานัฮ     โกะ ฮาบู     เดะ ตาปะ กากี นะ กาเญา บรี ฮาบิฮ     ฌาดี ลาฆู ตูโดฮ ซาลัฮ นะ กูญา." เยซู ญา จะ.
42009006	กะฆีเตอ     โกะ มูเระ ตรือเบะ ปี     มือญาเระ บรีตา นู บาฌิ นะ ตูฮัด     ราตา ตูโปะ. กูญา ปี บือบือลา โกะ ซือมียา ซาเกะ     ราตา ตือปัจ     บรี ลือฆา.
42009007	โซะ ราฌา เฮโรด ตานา ญา ดืองัยํ ลาฆู กะฆีเตอ ซือมูฮา ดัฮ     นู เยซู บือเลฮ บูวัจ เตอ     ญา บรีงัจ บาญะ     เตด ตาฮู จะ นะ บูวัจ กะฮามี     กรานา-จะ     ซือมียา ซือตืองัฮ มือเลา จะ     โยฮัน ฮีโดะ ปาเระ เดะ มาตี ดัฮ.
42009008	ซือตืองัฮ จะ     เอลียา ญา มาแรฮ ปลีฮัจ ดัฮ. ซือมียา อาซิก จะ     ฌาดี ซือมียา ตูโดฮ ลาฆู นะ ตูฮัด กาลา นูตู     มาแรฮ บือฌาดี ปูลัก.
42009009	โซะ เฮโรด ญา จะ     "โบะ โยฮัน     กู บือเลฮ กรัจ ปาลา นะ ญา ดัฮ. ตาปี ซือมียา อีนี     นู กู บือเลฮ ดืองัยํ ลาฆู นะ ญา กะฆีนี     ฌาดี ซาปา เลอ?" กะฆีเตอ     เฮโรด ญา มียา จือลัฮ นะ ปี ลีฮัจ เยซู.
42009010	โกะ ปือญูโรฮ กูญา บาลิ มาแรฮ     มือญาเระ กะ เยซู     บือกะ ลาฆู นู กูญา บือเลฮ บูวัจ ดัฮ เตอ. กะฆีเตอ เยซู บาวา กูญา     บือปี กะ ตือปัจ นู ซืองะ ซา กูญา     เดะ ตูโปะ เบดซัยดา.
42009011	ตาปี โกะ ซือมียา บาญะ เตอ     ตานา ตาฮู จะ     เยซู ปี โซะ ดีฮา     กูญา ตูโรจ ปี ฌูฆา. เยซู ญา ซาโมจ กูญา     มือเลา อาฌัยํ กูญา     ปาซัน ลาฆู นู ตูฮัด เดะ อาตัซ ฌาดี ราฌา     นู บือบือลา อูมัจ-ซือมียา. โกะ ซือมียา ดีฮา     อาดา ปือญาเกะ     ญา บือบือลา บรี ลือฆา.
42009012	รอจ วะตู มาตาอารี ดาปิก นะ มาโซะ ดัฮ     โกะ มูเระ ดูวา-บือลัซ อูรัก     มาแรฮ มือเลา ฌางัน เยซู จะ     'บรี โกะ ซือมียา บาญะ อีนี     ปี กะ โกะ ตูโปะ     โกะ รูมัฮ     นู ปิกดาปิก     ซารี ซือบารัก มากัด     มียา ตือปัจ บราดู ตีโนะ ซามา. ซาเบะ-จะ     ตือปัจ อีนี ฌาดี ฮูตัด     ฮอย ซือมียา ดูโดะ เลอ."
42009013	ตาปี เยซู ญา มือเลา กะ กูญา จะ     "ลูมอฮ กาเญา เลอ     ปี อาเมด โกะ ซือบารัก บรี กะ กูญา มากัด." กูญา ตีกัฮ จะ     "กามี ฮอย นามา บาญะ เลอ. อาดา ซา ตือโปก โรตี     ลีมา กือโตน     ฌางัน อีกัด ดูวา อีโกยํ. ดัฮ เตด ปี บือลี โกะ ซือบารัก มากัด     บรี กะ โกะ ซือมียา บาญะ อีนี     ฮอย นามา อาซิก เลอ."
42009014	ซาเบะ-จะ     กีรา ซา โกะ กีลากี     ฆามะ-จะ ลีมา รีบู อูรัก บือเลฮ. ตาปี เยซู ญา มือเลา ฌางัน โกะ มูเระ นะ ญา จะ     "บรี กูญา ดูโดะ บือกาวัด-กาวัด เลอ. ซือกาวัด ลีมา-ปูโลฮ อูรัก."
42009015	โกะ มูเระ กูญา บูวัจ ตูโรจ     บรี โกะ ลูมอฮ ซือมียา ซือมูฮา ปาคัจ ดูโดะ.
42009016	กะฆีเตอ     เยซู ญา อาเมด ตือโปก โรตี ลีมา กือโตน     ฌางัน อีกัด ดูวา อีโกยํ อีตู     ญา ลางอฮ ลีฮัจ กะ ลาแงะ     บรี ซือลามัจ กะ ตูฮัด เดะ อาตัซ. กะฆีเตอ     ญา ลือแปะ ตือโปก โรตี     ฌางัน อีกัด     อูโญะ กะ โกะ มูเระ     บรี กูญา นะ ฮาฆิ กะ โกะ ซือมียา นู บาญะ อีตู.
42009017	กูญา ซือมูฮา     ปาคัจ มากัด กือญัง ฮาบิฮ ดัฮ. โกะ กรือดะ นู ลือเบฮ เดะ มากัด เตอ     โกะ มูเระ กูญา มูงอจ     บือเลฮ ดูวา-บือลัซ ซูเปะ.
42009018	อาดา ซืออารี     ตานา เยซู ญา ตืองัฮ บือซาโวจ     ซา ญา เตอ     โกะ มูเระ กูญา มาแรฮ ดูโดะ ฌางัน เยซู ซามา. กะฆีเตอ เยซู ตาญา กูญา จะ     "โกะ ซือมียา บาญะ     กูญา อาดา มือเลา จะ     กู ฌาดี ซาปา เลอ?"
42009019	โกะ มูเระ กูญา ตีกัฮ จะ     "กูญา จะ     เกา ฌาดี โยฮัน     ซือมียา นู บรี ลาฆู ซือลับ เดะ อาเย เลอ. ตาปี ซือตืองัฮ จะ     ฌาดี เอลียา. อาดา ฌูฆา ซือตืองัฮ     นู จะ     ฌาดี ซือมียา ตูโดฮ ลาฆู นะ ตูฮัด กาลา นูตู     ซืออูรัก     นู บือเลฮ ฮีโดะ ปาเระ เดะ มาตี เลอ."
42009020	เยซู ตาญา กูญา จะ     "ตาปี โซะ ลูมอฮ กาเญา เตอ     กาเญา มือเลา จะ     กู ฌาดี ซาปา?" ซีโมน เปโตร ญา ตีกัฮ กะ เยซู จะ     "เกา ฌาดี ราฌา นู บรี ซือลามัจ     นู ตูฮัด เดะ อาตัซ ซูโรฮ มาแรฮ เลอ."
42009021	เยซู บลารัก กะ โกะ มูเระ นะ ญา     กือมัซๆ     ตีเมา บรี กูญา มือญาเระ ลาฆู กะฆีนี     กะ ซาปา เลอ.
42009022	เยซู มือญาเระ กะ กูญา ปูลัก จะ     "กู     นู นานะ นะ อูมัจ-ซือมียา อีนี     นะ ฆาโดฮ ลาวัด ซาเกะ ซูซัฮ บาญะ ฌือแนฮ. โกะ กือปาลา นังฆรี     ฌางัน โกะ ลูมอฮ ซามี ซัยํ-บือซัยํ     โกะ ซือมียา อาฌัยํ ลาฆู ปือมือซัด นะ ตูฮัด เตอ     กูญา นะ กีปัซ กู บูวัก ดัฮ. กู นะ กือนา บูนอฮ บรี มาตี บูวัก. ตาปี เดะ อารี นู ตีฆา     กู นะ กือนา บูวัจ บรี ฮีโดะ ปาเระ เดะ มาตี ปูลัก เลอ." ญา จะ.
42009023	กะฆีเตอ เยซู ญา มือเลา กะ กูญา ซือมูฮา จะ     "ซือมียา ดีฮา นู อาดา ฮาตี นะ มาแรฮ ตูโรจ กะ กู เตอ     บรี ญา บราดู บือฮีมัจ กะ ญาวา ตะอาซิก ดูลู. บรี กะ ญา อาเกะ ตาโงก กายู ปลีตัก นะ ญา     บีลัก อารี เตอ     ตูโรจ กะ กู มาแรฮ เลอ.
42009024	กรานา-จะ     ซือมียา ดีฮา นู อาดา ฮาตี นะ ฌาฆา ญาวา นะ ญา     บรี ซือนัง เตอ     ญาวา ญา นะ ฌาฮานัม. ตาปี ซือมียา ดีฮา นู ซรัฮ ญาวา นะ ญา บูวัก     กรานา ลีฮัจ กะ กู     ซือมียา อีตู ญา นะ ดาปัจ ลาฆู ฮีโดะ ซูโงฮๆ เลอ.
42009025	ดัฮ ซือมียา ดีฮา บือเลฮ โกะ ซือบารัก ซือมูฮา เดะ ดือนียา     ตาปี อีซี ญา นะ ฌาฮานัม ดัฮ     ซือมียา อีตู นะ บือเลฮ อูโตก นามา เลอ? ฮอย ลาลู.
42009026	ซาเบะ-จะ     ซือมียา ดีฮา     นู ปือจือและ กรานา กู     ฌางัน ปือมือเลา นะ กู     ซือมียา อีตู เลอ     กู นะ ปือจือและ บาลัซ ปาเระ     เดะ อารี บลากัก. เดะ อารี บลากัก อีตู เตอ     กู นู นานะ นะ อูมัจ-ซือมียา เตอ     กู นะ มาแรฮ     อาดา บือซายา บือซรี     บือกะ บือซายา นะ อาโปก เดะ กู     บือกะ บือซายา นะ โกะ ลูมอฮ ฮูลู-บาลัก นู จรัฮ บาฌิ เลอ.
42009027	ตาปี กู มือญาเระ บือซูโงฮ-ซูโงฮ กะ กาเญา จะ     อาดา ซือมียา ซือตืองัฮ     นู บือดีรี โตะ อีนี     นู นะ ฮอย เตด มาตี ดูลู     ตือดะ กูญา นะ ลีฮัจ ตูฮัด มาแรฮ บือบือลา ฌาดี ราฌา ดัฮ เลอ." เยซู ญา จะ.
42009028	เดะ บลากัก เยซู บือเลฮ มือเลา ปือมือเลา อีตู     ฆามะ ลาปัด อารี     เยซู ญา บาวา เปโตร     โยฮัน ฌางัน ยากอบ ปี ซามา. ญา ปี ญาแญะ กะ อาตัซ บูเกะ     บีดา นะ บือซาโวจ.
42009029	กะฆีเตอ     ตานา เยซู     ญา ตืองัฮ บือซาโวจ     มูคา นะ ญา ซาเลด ดัฮ     กาเยด นะ ญา โปด     ฌาดี ปูเตฮ มรือแจว เลอ.
42009030	นี เลอ     อาดา ดูวา อูรัก มาแรฮ มือเลา บือซามา ฌางัน ญา. กูญา เตอ     ฌาดี มูซา ฌางัน เอลียา.
42009031	กูญา มาแรฮ ปลีฮัจ บือซายา เตอ     มือเลา ฌางัน เยซู     ปาซัน ลาฆู นู ญา นะ มือนีงัน ปี ดัฮ     เดะ นังฆรี เยรูซาเลม.
42009032	โซะ เปโตร     ฌางัน กาวัด นะ ญา     กูญา ตีโนะ ลีนา ดัฮ. ตาปี ตานา กูญา ดาฮานี ดัฮ     กูญา ลีฮัจ บือซายา เดะ ญาวา นะ เยซู     ลีฮัจ ดูวา อูรัก อีตู บือดีรี ซามา ฌางัน ญา.
42009033	ตานา ดูวา อูรัก อีตู     ตืองัฮ นะ ปี ดัฮ     เปโตร ญา มือเลา ฌางัน เยซู จะ     "จา เออ     นู กามี อาดา โตะ อีนี     โบะ บาฌิ ดัฮ เลอ. บรี กามี บูวัจ ซาเราะ โตะ อีนี     ตีฆา บีฌี     นะ เกา ซา     นะ มูซา ซา     นะ เอลียา ซา." นู เปโตร ญา มือเลา กะฆีเตอ     ญา ฮอย เตด ตาฮู ลาฆู เลอ.
42009034	ตืองัฮ ญา มือเลา กะฆีนี ลาฆี     อาดา กือมูวัง มาแรฮ ตูโดก เดะ อาตัซ กูญา. ตานา มาโซะ เดะ กือมูวัง ดัฮ     กูญา โปด     ตาโกจ เลอ.
42009035	อาดา ซูวารา บูงี ดาตัก มาแรฮ เดะ กือมูวัง อีตู     มือเลา จะ     "ซือมียา อีนี เลอ     ฌาดี นานะ นะ กู. ญา เตอ     นู กู ปีเลฮ ดัฮ. กือนา มือนีงัย กะ ญา เลอ."
42009036	ตานา ซูวารา อีตู ญา ซืองะ ดัฮ     อาดา เยซู ซืออูรัก เลอ. โกะ มูเระ ตีฆา อูรัก ซีงี     กูญา ซืองะ ดัฮ. เดะ วะตู อีตู     กูญา ฮอย เตด มือเลา     มือญาเระ ลาฆู นู กูญา บือเลฮ ลีฮัจ บือฆารี     กะ ซือมียา ดีฮา เลอ.
42009037	วะตู จรัฮ ปาฆี     เยซู ฌางัน โกะ มูเระ นะ ญา     ตูโรด มาแรฮ     ดาตัก เดะ โซะ บูเกะ ดัฮ เตอ. อาดา โกะ ซือมียา บาญะ     ปาคัจ มาแรฮ ดาปัจ เยซู.
42009038	นี เลอ     อาดา กีลากี ซืออูรัก     เดะ ลูมอฮ ซือมียา บาญะ อีตู     ญา บือซูระ จะ     " บูมอยํ เออ     กู มีตา บรี เกา ฆาฆัฮ ลีฮัจ นานะ กีลากี นะ กู เลอ     ซาเบะ กู อาดา นานะ แนฮ ซา อูรัก อีนี.
42009039	ลีฮัจ เลอ     อาดา ฮาตู ราโซะ     รีฆะ นานะ อีตู     บูวัจ บรี ญา บือซูระ ดัดดัด     บูวัจ บรี ญา มืองือตัจ     ยู ตรือเบะ ฆรือลือมา. ฮาตู อีตู     ญา ปายัฮ นะ ตรือเบะ เดะ นานะ อีตู     ตาปี บูวัจ บรี ญา บือซูซัฮ ญาวา ตือลาลู เลอ.
42009040	กู มีตา ตูโลก เดะ โกะ มูเระ นะ เกา     บรี โปรฮ ฮาตู อีตู     บรี ญา ตรือเบะ บูวัก เดะ นานะ นะ กู. ตาปี กูญา บูวัจ เตด บือเลฮ เลอ."
42009041	กะฆีเตอ เยซู     ญา ตีกัฮ จะ     "เฮอ     โกะ ซือมียา ฮาดัจ อีนี     ลาฆู ปือจายา ฮาบิฮ ปี กะ ดีฮา ดัฮ เลอ? กาเญา ซือซัจ ซาลัฮ ซูโงฮ เลอ. กะฆีเตอ     กู นะ ดูโดะ ฌางัน กาเญา     นะ ตาฮัด ลูมอฮ กาเญา     บราปา ลามา เลอ? บาวา นานะ นะ เกา บือมาแรฮ กะ อีนี เลอ."
42009042	ตานา นานะ อีตู ตืองัฮ มาแรฮ     ฮาตู บูวัจ บรี ญา รือบัฮ     บรี ญา มืองือตัจ. ตาปี เยซู ญา โปรฮ ฮาตู     ญา บือบือลา นานะ อีตู บรี ซือนัง บาฌิ ดัฮ. กะฆีเตอ     ญา บรี ปาเระ กะ ปะ เดะ ญา.
42009043	โกะ ซือมียา ซือมูฮา     กูญา ปาคัจ ปือและ-ฮาตี     เดะ ลาฆู มือฆัฮ นู บือซัยํ ซูโงฮ     นะ ตูฮัด เดะ อาตัซ. ตาปี วะตู กูญา ซือมูฮา อาดา ปือและ-ฮาตี ลาฆี     กรานา ลาฆู ซือมูฮา นู เยซู บือเลฮ บูวัจ เตอ     เยซู ญา มือเลา ฌางัน โกะ มูเระ นะ ญา จะ
42009044	"ลาฆู นู กู นะ มือญาเระ อีนี     กาเญา ฌางัน นะ ลูปา เลอ. กรานา-จะ     กู นู นานะ นะ อูมัจ-ซือมียา เตอ     กู นะ กือนา อาตัจ     บรี กะ โกะ ลูมอฮ ซือมียา รีฆะ เตอ." ญา จะ.
42009045	ตาปี ปือมือเลา ลาฆู อีตู     โกะ มูเระ นะ ญา     ฮอย เตด มาโซะ เดะ ฮาตี. กรานา ปือมือเลา อีตู     กือนา บูนี ตาโรฮ เดะ กูญา     ตีเมา บรี กูญา นะ ตาฮู. กูญา โปด     ฮอย เตด บรานี นะ ตาญา เยซู     ปาซัน ปือมือเลา อีตู เลอ.
42009046	กะฆีเตอ     โกะ มูเระ กูญา ปาคัจ บือตือฆัฮ ซามา กูญา จะ     เดะ ลูมอฮ กูญา อีตู     ซาปา เลอ     นู ซัยํ-บือซัยํ เดะ กาวัด?
42009047	ตาปี โซะ เยซู     ตานา ญา ตาฮู ลาฆู นู กูญา บรีงัจ เดะ ดาลับ ฮาตี นะ กูญา     ญา บาวา นานะ ซืออูรัก     มาแรฮ บือดีรี ดาปิก ญา.
42009048	ญา มือเลา จะ     "ซือมียา ดีฮา นู ซาโมจ นานะ ดือมิ อีนี     กรานา นามา นะ กู     ซือรูปา ซือมียา อีตู ซาโมจ กู ดัฮ. ซือมียา ดีฮา ซาโมจ กู เตอ     ซือรูปา ญา บือเลฮ ซาโมจ ตูฮัด     นู บือเลฮ ซูโรฮ กู มาแรฮ เลอ. กรานา-จะ     เดะ ลูมอฮ นะ กาเญา     ซือมียา นู ฌาดี ดือมิ เดะ กาวัด     ซือมียา อีตู เลอ     ญา ฌาดี ซัยํ-บือซัยํ ซูโงฮ."
42009049	โซะ โยฮัน     ญา มือเลา กะ เยซู จะ     "จา เออ     ลูมอฮ กามี บือเลฮ ลีฮัจ ซือมียา ซืออูรัก     นู ซือโบจ นามา นะ เกา     บีดา นะ โปรฮ โกะ ฮาตู ตรือเบะ เดะ ญาวา นะ ซือมียา. กะฆีเตอ     กามี บือเลฮ บลารัก ญา บูวัก     ซาเบะ ญา เตด ตูโรจ กะ เกา     ซามา ลูมอฮ กามี เลอ."
42009050	ตาปี เยซู ตีกัฮ กะ ญา จะ     "ฌางัน บลารัก ญา เลอ     ซาเบะ-จะ     ซือมียา ดีฮา     นู เตด บลาวัด ฌางัน กาเญา     ซือมียา อีตู ญา     ฌาดี ซือมียา โซะ กาเญา เลอ."
42009051	ตานา ดาปิก นะ รอจ วะตู     นู เยซู นะ กือนา ซาโมจ ญาแญะ ปี ดัฮ     เยซู ญา ตือตู-ฮาตี กือฌะ ดัฮ     นู นะ ปี กะ นังฆรี เยรูซาเลม.
42009052	กะฆีเตอ     ญา ซูโรฮ โกะ ซือมียา ปี ดูลู เดะ ญา     บรี กูญา มาโซะ ปี กะ ดาลับ ตูโปะ นะ ลูมอฮ ซะมาเรีย     ซา ตูโปะ     บีดา นะ ซียะ ตือปัจ มือนูปัก     บรี กะ ญา.
42009053	ตาปี โกะ ซือมียา เดะ ตูโปะ อีตู     กูญา ฮอย เตด ซาโมจ เยซู     ซาเบะ-จะ เยซู     ญา ตือตู-ฮาตี นะ บือฌาลัด ปี กะ นังฆรี เยรูซาเลม.
42009054	ยากอบ ฌางัน โยฮัน     นู มูเระ นะ ญา เตอ     ตานา กูญา ลีฮัจ กะฆีเตอ     กูญา มือเลา กะ เยซู จะ     "จา เออ     เกา นะ บรี กามี ปือซัด อาปี     บรี ตูโรด ดาตัก เดะ โซะ ลาแงะ     มาแรฮ ตูนู กูญา บรี ฌาฮานัม เฆอ?"
42009055	ตาปี เยซู ญา บือเลฮ อาเลฮ มาแรฮ บลารัก กูญา.
42009056	กะฆีเตอ เยซู     ฌางัน มูเระ นะ ญา     กูญา บือฌาลัด ปี ลือปัซ     กะ ตูโปะ นู ซา.
42009057	ตานา เยซู     ฌางัน โกะ มูเระ นะ ญา     ตืองัฮ บือฌาลัด ปี     อาดา ซือมียา ซืออูรัก มือเลา ฌางัน เยซู จะ     "เกา นะ ปี กะ ดีฮา     กู นะ ตูโรจ ปี ซามา เลอ."
42009058	กะฆีเตอ เยซู ตีกัฮ กะ ญา จะ     "โกะ อาซู ฮูตัด     ญา อาดา ลูบัก. โกะ บูโรก เดะ ลาแงะ     ญา อาดา ซารัก. ตาปี โซะ กู     นู นานะ นะ อูมัจ-ซือมียา เตอ     กู ฮอย ตือปัจ นะ ตืองะ ปาลา ตีโนะ เลอ."
42009059	เยซู ญา มือเลา กะ ซือมียา นู ซืออูรัก ปูลัก จะ     "กือนา ตูโรจ กะ กู เลอ." ตาปี ซือมียา อีตู     ญา ตีกัฮ จะ     "จา เออ     มีตา บรี กู นะ ปี ตานัม บาดัด นะ ปะ เดะ กู     ดูลู เลอ."
42009060	ตาปี เยซู มือเลา กะ ญา จะ     "บรี ซือมียา มาตี     ปี ตานัม ซือมียา มาตี ซามา. ตาปี โซะ เกา เตอ     เกา กือนา ปี มือญาเระ บรี ตาฮู จะ     ตูฮัด เดะ อาตัซ     ญา มาแรฮ ฌาดี ราฌา     นะ บือบือลา อูมัจ-ซือมียา เลอ. "
42009061	โซะ ซือมียา นู ซา     ญา มือเลา ฌางัน เยซู จะ     "จา เออ     กู นะ ตูโรจ เกา ปี. ตาปี บรี กู ปี จาเระ ซือมียา เดะ รูมัฮ นะ กู ดูลู."
42009062	เยซู มือเลา กะ ญา จะ     "ซือมียา ดีฮา     อาเมด ตางัน     ปือฆัก ฆาลา ดัฮ     ตาปี อาเลฮ บลากัก ปูลัก เตอ     ซือมียา อีตู     ญา ฮอย เตด บือฆูนา     นะ อาดา ตูฮัด เดะ อาตัซ ฌาดี ราฌา     นู บือบือลา ญา."
42010001	ลือปัซ อีตู     ตูฮัด เยซู ญา บือเลฮ ปีเลฮ มูเระ ซิก-อาซิก     ตูโฌฮ-ปูโลฮ ดูวา อูรัก ลาฆี     ญา ซูโรฮ กูญา ปี ดูลู เดะ ญา     ซือกาลี ดูวา อูรัก     บรี กะ กูญา ปี ราตา ตูโปะ     ราตา ตือปัจ     นู เยซู ตะอาซิก นะ มาโซะ ปี เตอ.
42010002	ญา มือเลา กะ กูญา จะ     "ปาดี เดะ บือนัก อาดา บาญะ ซูโงฮ     รอจ วะตู นะ กือตับ ดัฮ     ตาปี ซือมียา บือกรือฌา อาดา ดีกิ เลอ. กะฆีเตอ     กาเญา กือนา มีตา กือมัซๆ     เดะ ตูฮัด บือนัก อีตู     บรี ญา นะ ซูโรฮ ซือมียา บาญะ     ปี บือกรือฌา กือตับ ปาดี     เดะ บือนัก นะ ญา.
42010003	กาเญา กือนา ปี. นี เลอ     กู ซูโรฮ กาเญา ปี     บือกะ โกะ อานะ กาเมก     เดะ ตืองัฮ กาวัด อาซู ฮูตัด นู ฌาฮัจ.
42010004	โกะ แบะ บอฮ ดูเวะ     โกะ กือพัย     โกะ ปะตาปะ เตอ     ฌางัน อาเมด บือปี เลอ. ฌางัน นะ ซีงัฮ มือญือมัฮ กะ ซือมียา ดีฮา     เดะ ตืองัฮ ฌาลัด.
42010005	ดัฮ นะ มาโซะ กะ รูมัฮ ดีฮา     กือนา มือเลา ดูลู จะ     'ดูโดะ ซือนัง ซือลามัจ เลอ     โกะ ซือมียา เดะ รูมัฮ อีนี.'
42010006	ดัฮ อาดา ซือมียา ดูโดะ เดะ รูมัฮ อีตู     นู อาดา ฮาตี นะ ดูโดะ ซือนัง เตอ     ลาฆู นู กาเญา บือเลฮ บรี ซือลามัจ ซีงี     นะ บรี กะ ญา ดูโดะ ซือนัง ซือลามัจ ซูโงฮ. ดัฮ เตด กะฆีเตอ     ลาฆู ซือนัง อีตู     กือนา อาเมด ปาเระ ดูโดะ ฌางัน กาเญา ปูลัก.
42010007	กือนา ดูโดะ แนฮ ซา รูมัฮ อีตู เลอ. มากัด     โอะ     ซือบารัก นู กูญา ตืองะ บรี เตอ     ซาเบะ-จะ     ซือมียา บือกรือฌา     บือฆูนา นะ บือเลฮ รือฆา อูปัฮ นะ ญา. ฌางัน นะ ตรือเบะ เดะ รูมัฮ นู อีตู     มาโซะ ปี กะ รูมัฮ นู ซา.
42010008	วะตู กาเญา มาโซะ กะ ตูโปะ ดีฮา     ดัฮ กูญา ซาโมจ กาเญา บรี บาฌิ     กือนา มากัด ซือบารัก นู กูญา ตืองะ บรี เลอ.
42010009	กือนา บือบือลา ซือมียา ซาเกะ เดะ ตูโปะ อีตู     บรี ซือนัง บาฌิ. กือนา มือญาเระ กะ โกะ ซือมียา จะ     'เตด ลามา ลาฆี     ตูฮัด เดะ อาตัซ     ญา นะ มาแรฮ บือบือลา ฌาดี ราฌา เดะ ตืองัฮ ลูมอฮ กาเญา เลอ.'
42010010	ตาปี ดัฮ กาเญา ปี มาโซะ กะ ตูโปะ ดีฮา     กูญา ฮอย เตด ซาโมจ กาเญา     กือนา ตรือเบะ ปี กะ ตืองัฮ ฌาลัด ตูโปะ อีตู     มือเลา จะ
42010011	'มีเซ-จะ โกะ ตานัฮ     โกะ ฮาบู     เดะ ตูโปะ นะ กาเญา     นู ลือกัจ เดะ ตาปะ กากี นะ กามี เตอ     กามี นะ กือติฮ บูวัก เลอ     ฌาดี ลาฆู ตูโดฮ ซาลัฮ นะ กาเญา. ตาปี กาเญา กือนา มาโซะ เดะ ฮาตี ลาฆู อีนี จะ     เตด ลามา ลาฆี     ตูฮัด เดะ อาตัซ เตอ     ญา นะ มาแรฮ บือบือลา ฌาดี ราฌา     เดะ ตืองัฮ ลูมอฮ กาเญา ดัฮ.' "
42010012	เยซู มือเลา ปูลัก จะ     "กู มือญาเระ กะ กาเญา จะ     เดะ อารี อีตู เตอ     โกะ ซือมียา นังฆรี โซโดม กูญา นะ อาดา ซาลัฮ นู รีฮัน     เดะ โกะ ซือมียา ตูโปะ อีตู เลอ." เยซู ญา จะ.
42010013	"จือลากา เลอ     กาเญา ตูโปะ โคราซิน. จือลากา เลอ     กาเญา ตูโปะ เบดซัยดา. ดัฮ กู บือเลฮ บูวัจ ลาฆู มือฆัฮ เดะ นังฆรี ทัยระ     เดะ นังฆรี ซัยดอน เตอ     บือกะ ลาฆู มือฆัฮ นู กู บือเลฮ บูวัจ เดะ ตูโปะ นะ กาเญา     ซูโงฮ เลอ     โกะ ซือมียา นังฆรี อีตู ฆาโดฮ บราเลฮ-ฮาตี ลามา ดัฮ เลอ     ดูโดะ ปากัย กาเยด ฆูนี กาซัยํ     อาเมด ฮาบู อาปี บอฮ เดะ ปาลา     บรี ลีฮัจ จะ     กูญา มือญือซัน ซูโงฮ.
42010014	ตาปี เดะ อารี กรัจ ฮูโกบ เตอ     โกะ ซือมียา นังฆรี ทัยระ     ฌางัน นังฆรี ซัยดอน     กูญา นะ กือนา ฮูโกบ     นู รีฮัน เดะ ฮูโกบ นะ กาเญา เลอ.
42010015	โซะ เกา     ตูโปะ คาเปอนาอุม เตอ     เกา อีงัจ นะ ฌาดี ตูโปะ นู ตีงี     ซามา บายา ลาแงะ เฆอ? เตด บือเลฮ เลอ. โงฮ-ซูโงฮ เกา นะ กือนา บูวัก ดัฮ     ตูโรด ปี กะ นังฆรี ฮาตู เลอ."
42010016	เยซู ญา มือเลา กะ โกะ มูเระ นะ ญา ปูลัก จะ     "ซือมียา ดีฮา นู มือนีงัย กะ กาเญา เตอ     ญา มือนีงัย กะ กู เลอ. ซือมียา ดีฮา ตีเมา ซาโมจ กาเญา     ซือรูปา ญา ตีเมา ซาโมจ กู. ซือมียา ดีฮา ตีเมา ซาโมจ กู     ซือรูปา ญา ตีเมา ซาโมจ ตูฮัด นู ซูโรฮ กู มาแรฮ เลอ." ญา จะ.
42010017	โกะ มูเระ ตูโฌฮ-ปูโลฮ ดูวา อูรัก อีตู     กูญา บาลิ     ซูกา-ฮาตี ซูโงฮ     มือญาเระ จะ     "จา เออ     วะตู กามี ซือโบจ ตรือเบะ นามา นะ เกา     โกะ ฮาตู โปด     กูญา ฆาโดฮ ดูโดะ เดะ บาวา ฮูโกบ นะ กามี เลอ."
42010018	เยซู มือเลา กะ กูญา จะ     "กู บือเลฮ ลีฮัจ กือปาลา ฮาตู ซีตัด     ญา ฆูโฆยํ ดาตัก เดะ อาตัซ ลาแงะ     ซือรูปา บือกะ ลีตัยํ ปานัฮ.
42010019	นี เลอ     กู บรี กะ ลูมอฮ กาเญา อาดา ปือมือฆัฮ     นะ บือเลฮ กาจะ อูลัยํ ฌาฮัจ     ฌางัน ลางือลา     นะ บือเลฮ ฌือนัฮ เดะ ซือตรู อีตู เลอ. ฮอย นามา ดัฮ เลอ     นะ บูวัจ ฌาฮัจ กะ กาเญา บือเลฮ.
42010020	ตาปี ฌางัน นะ ซูกา-ฮาตี     เดะ ลาฆู อีนี จะ     โกะ ลูมอฮ ฮาตู ดูโดะ เดะ บาวา ฮูโกบ นะ กาเญา บือเลฮ. ตาปี กือนา ซูกา-ฮาตี เลอ     กรานา-จะ     นามา นะ กาเญา     อาดา ฆาแรฮ ดัฮ     เดะ โซะ ลาแงะ เตอ."
42010021	เดะ วะตู อีตู     ซือมืองัจ นะ ตูฮัด บูวัจ บรี เยซู ซูกา-ฮาตี ซูโงฮ     มือเลา จะ     "โอ อาโปก เออ     เกา นู ฌาดี ตูฮัด โซะ ลาแงะ ฌางัน ดือนียา     กู บรี ซือลามัจ กะ อาโปก     นู อาโปก บือเลฮ บูนี โกะ ลาฆู อีนี     ตีเมา บรี โกะ ซือมียา ปานัย     โกะ ซือมียา อาดา อากัน     นะ ตาฮู. ตาปี ลาฆู อีนี     อาโปก บือเลฮ ปลีฮัจ     บรี กะ โกะ ซือมียา ฮอย อากัน นะ ตาฮู ดัฮ. โอ อาโปก เออ     นู ฌาดี กะฆีเตอ     ซาเบะ อาโปก ลีฮัจ บาฌิ ดัฮ."
42010022	เยซู มือเลา ปูลัก จะ "อาโปก เดะ กู     บือเลฮ ซรัฮ บือนา ซือมูฮา     บรี กะ กู ดัฮ. ฮอย ซาปา ตาฮู จะ     นานะ นะ ตูฮัด ฌาดี ซือมียา ดีฮา     ลือเบฮ ซา อาโปก เดะ อาตัซ นู ตาฮู. กะฆีเตอ ฌูฆา     ฮอย ซือมียา ดีฮา     ตาฮู จะ     อาโปก เดะ อาตัซ ฌาดี ซาปา     ลือเบฮ ซา นานะ นะ ญา เลอ     ฌางัน โกะ ซือมียา อีตู     นู นานะ นะ ตูฮัด ซูกา นะ ปลีฮัจ อาโปก     บรี กะ กูญา ตาฮู."
42010023	บารู เยซู ญา กรือเลฮ กะ บลากัก     ลีฮัจ โกะ มูเระ     มือเลา กะ ซา กูญา จะ     "ซือนัง ซือลามัจ เลอ     กาเญา     นู กาเญา บือเลฮ ลีฮัจ บือฆารี ลาฆู กะฆีนี ซือมูฮา.
42010024	ซาเบะ กู มือญาเระ กะ กาเญา จะ     อาดา โกะ ซือมียา ตูโดฮ ลาฆู นะ ตูฮัด ฌางัน โกะ ราฌา     บาญะ อูรัก เตอ     กูญา ซูกา นะ ลีฮัจ ลาฆู นู กาเญา บือเลฮ ลีฮัจ ดัฮ     ตาปี ฮอย เตด บือเลฮ ลีฮัจ เลอ. กูญา ซูกา นะ ดืองัยํ ลาฆู นู กาเญา บือเลฮ ดืองัยํ โปด     ตาปี ฮอย เตด บือเลฮ ดืองัยํ เลอ." เยซู ญา จะ.
42010025	อาดา ซือมียา อาฌัยํ ลาฆู ปือมือซัด นะ ตูฮัด ซืออูรัก     ญา มาแรฮ นะ ลกลีฮัจ เยซู. ญา ตาญา จะ     "บูมอยํ เออ     กู นะ บูวัจ กะฮามี เลอ     บีดา นะ บือเลฮ ลาฆู ฮีโดะ ซูโงฮ นู ซือลาลู?"
42010026	เยซู มือเลา จะ     "ซูรัจ ปือมือเลา ฮูโกบ นะ ตูฮัด     มือเลา นามา? เกา บาจา     ดาปัจ กะฮามี?"
42010027	ซือมียา อาฌัยํ อีตู จะ     "ญา ปือซัด จะ 'เกา กือนา ซายัก กะ ตูฮัด บือซัยํ เดะ อาตัซ     ตูฮัด นะ เกา     บรี ปือนอฮ เดะ ฮาตี ซือมูฮา     บือกะ ญาวา นะ เกา บูวัจ บือเลฮ ซือมูฮา     บือกะ เกา บรีงัจ กีรา บือเลฮ ซือมูฮา     บือกะ อูรัจ นะ เกา บูวัจ บือเลฮ ซือมูฮา เลอ.' อาดา ฌูฆา นู จะ     'เกา กือนา ซายัก กะ กาวัด     ซือรูปา ซายัก กะ ญาวา ตะอาซิก เลอ.' "
42010028	เยซู มือเลา ฌางัน ญา จะ     "เกา มือเลา กือนา ดัฮ. เกา ปี บูวัจ ตูโรจ กะฆีเตอ     นะ บือเลฮ ฮีโดะ เลอ."
42010029	ตาปี ซือมียา อีตู ซูกา ปลีฮัจ จะ     ญา บาฌิ ดัฮ. กะฆีเตอ ญา มือเลา ฌางัน เยซู จะ     "ซาปา เลอ     นู ฌาดี กาวัด นะ กู?"
42010030	เยซู ตีกัฮ จะ     "อาดา ซือมียา ซืออูรัก     ญา มาแรฮ     ดาตัก เดะ นังฆรี เยรูซาเลม     นะ ตูโรด ปี กะ นังฆรี เยริโค. ญา กือนา โกะ อูรัก ปือญามุน มาแรฮ ซามุน. กูญา ราปัซ กาเยด นะ ญา     กาเตาะ ญา ซามา     ตีงัน ญา     มาจับ นะ มาตี ดัฮ.
42010031	ตานา บาฌิ     อาดา ซามี ซืออูรัก     บือฌาลัด ปี เดะ ฌาลัด อีตู. ตานา ลีฮัจ ซือมียา อีตู     ญา ฌาลัด ปี ลือปัซ     โซะ ซรือบัก ฌาลัด นู ซา.
42010032	กะฆีเตอ ฌูฆา     อาดา ซือมียา เดะ ลูมอฮ เลวี ซืออูรัก     ญา มาแรฮ รอจ ดัฮ. ญา ปี ลีฮัจ ซือมียา อีตู     ตาปี ญา บือฌาลัด ปี ลือปัซ     โซะ ซรือบัก ฌาลัด นู ซา ฌูฆา เลอ.
42010033	ตาปี อาดา ซือมียา บักซา ซะมาเรีย     ญา ฌาลัด มาแรฮ รอจ ดัฮ. ตานา ลีฮัจ ซือมียา อีตู     ญา อาดา ฮาตี ตือจีฮัด เลอ.
42010034	ญา ปี รอจ กะ ซือมียา อีตู     อาเมด มีญะ ฌางัน อาระ อางุน     อูแร เดะ ลียัก     อาเมด กาเยด บือเละ เตอ. กะฆีเตอ     ญา บรี ซือมียา อีตู ญาแญะ กูดา นะ ญา     บาวา บือปี กะ โรงแรม     บือบือลา ญา โซะ อีตู ดัฮ.
42010035	ตานา จรัฮ ปาฆี     ญา นะ ปี. กะฆีเตอ     ญา อาเมด ดูเวะ     ดูวา รีเงะ ปีระ     บรี กะ ตูฮัด โรงแรม     มือเลา จะ     'กือนา บือบือลา ซือมียา อีนี เลอ. ดัฮ ดูเวะ เตด ฆือนะ     กู นี เลอ     นะ บายัยํ บรี กะ เกา     วะตู กู บาลิ ปาเระ.' ญา จะ."
42010036	กะฆีเตอ เยซู ตาญา จะ     "เดะ ตีฆา อูรัก อีตู     เกา กีรา จะ     ซือมียา ดีฮา     นู ฌาดี กาวัด นะ ซือมียา     นู กือนา ซามุน?"
42010037	ซือมียา อาฌัยํ อีตู     ญา ตีกัฮ จะ     "ฌาดี ซือมียา อีตู เลอ     นู ตือจีฮัด กะ ญา." กะฆีเตอ     เยซู มือเลา ฌางัน ญา จะ     "เกา กือนา ปี     บูวัจ กะฆีเตอ ฌูฆา เลอ."
42010038	ตานา เยซู ฌางัน โกะ มูเระ ตืองัฮ บือฌาลัด ปี     เยซู ญา ปี มาโซะ กะ ตูโปะ ซา ตูโปะ. อาดา นีบีนี ซืออูรัก     ปือนามา มาทา     ญา มาแรฮ ซาโมจ เยซู บรี มาโซะ กะ รูมัฮ นะ ญา.
42010039	มาทา ญา อาดา อาดี นีบีนี     ปือนามา จะ     มารียา. มารียา เตอ     ญา มาแรฮ ดูโดะ ดาปิก กากี นะ เยซู     ดืองัยํ ปือมือเลา นู เยซู อาฌัยํ.
42010040	ตาปี มาทา ญา ฆาโดฮ-ฮาตี เดะ ลาฆู บือกรือฌา ตูโลก บาญะ ฌือแนฮ. กะฆีเตอ     ญา มาแรฮ มือเลา กะ เยซู จะ     "จา เออ     นู อาดี เดะ กู ญา บือบียัยํ     บรี กู บือกรือฌา ซา กู เตอ     จา เตด ปือดูลี เฆอ? อาดู ซูโรฮ ญา มาแรฮ ตูโลก กู เลอ."
42010041	ตาปี เยซู ญา ตีกัฮ กะ ญา จะ     "มาทา     มาทา เออ     เกา บรีงัจ บาญะ     ซูซัฮ ฆาโดฮ-ฮาตี บาญะ มาตา เลอ.
42010042	ตาปี อาดา แนฮ ซือมาตา     นู ฆาโดฮ นะ บูวัจ. มารียา ญา บือเลฮ ปีเลฮ อาเมด     ลาฆู นู บาฌิ เตอ. ซาปา นะ ราปัซ อาเมด เดะ ญา     ฮอย เตด บือเลฮ เลอ." ญา จะ.
42011001	อาดา ซืออารี     เยซู ญา บือซาโวจ     เดะ ตือปัจ     ซา ตือปัจ. ตานา ฮาบิฮ ดัฮ     อาดา มูเระ นะ ญา ซืออูรัก     มือเลา กะ ญา จะ     "จา เออ     มีตา อาฌัยํ ลูมอฮ กามี บรี ปานัย บือซาโวจ เลอ     ซือรูปา บือกะ โยฮัน     ญา บือเลฮ อาฌัยํ โกะ มูเระ นะ ญา."
42011002	กะฆีเตอ     เยซู ญา มือเลา ฌางัน กูญา จะ     "วะตู บือซาโวจ เตอ     กือนา มือเลา จะ     'โอ ตูฮัด     อาโปก นะ กามี มีตา บรี นามา นะ เกา     ฌาดี นามา นู บาฌิ บือซรี เลอ. มีตา บรี ตูฮัด นะ บือบือลา     ฌาดี ราฌา เดะ ดือนียา อีนี เลอ.
42011003	มีตา บารัก นู กามี บือคานะ นะ มากัด     เดะ บีลัก อารี เลอ.
42011004	มีตา บรี ตูฮัด อาเกะ ดูซา นะ กามี     ซาเบะ กามี อาเกะ ซาลัฮ นะ โกะ ซือมียา ซือมูฮา     นู บูวัจ กะ กามี ดัฮ. ฌางัน บรี กามี นะ กือนา บาอาฌะ บูวัจ ดูซา.' "
42011005	กะฆีเตอ     เยซู ญา มือเลา ฌางัน โกะ มูเระ นะ ญา จะ     "บรีงัจ ลีฮัจ. กาเลา-จะ ซือมียา ดีฮา เดะ ลูมอฮ กาเญา     อาดา ซาบัจ ซืออูรัก     เกา ปี ซารี ญา ตืองัฮ มาลับ     มือเลา ฌางัน ญา จะ     'ซาบัจ เออ     มีตา มีญับ ตือโปก โรตี     ตีฆา กือโตน เลอ.
42011006	ซาเบะ-จะ     ซาบัจ นะ กู     นู ซืออูรัก     ญา มาแรฮ ดาตัก เดะ ฌาโวฮ. กู ฮอย นามา นะ บรี กะ ญา มากัด.'
42011007	ตาปี ซาบัจ นู เดะ ดาลับ รูมัฮ เตอ     ญา ตีกัฮ จะ     'ฌางัน มาแรฮ บือฆาโดฮ กู เลอ. ปีตู ตูโดก ดัฮ     โกะ นานะ นะ กู โปด     ตีโนะ ลีนา ซามา     ฮาบิฮ ดัฮ. กู นะ บีกัซ ปี อาเมด บรี กะ เกา     ฮอย เตด บือเลฮ ดัฮ เลอ.'
42011008	บรีงัจ ลีฮัจ เลอ     นะ ฌาดี กะฮามี? กู มือญาเระ กะ กาเญา จะ     มีเซ ซือมียา อีตู     ญา ตีเมา บีกัซ ปี อาเมด บรี     ซาเบะ เกา ฌาดี ซาบัจ นะ ญา เตอ     ตาปี ซาเบะ เกา แงฮ-อูแงฮ มีตา     กะฆีเตอ ญา นะ ฆาฆัฮ บีกัซ     ปี อาเมด ซือบารัก บรี กะ เกา     บือกะ เกา มีตา เลอ.
42011009	"กะฆีเตอ     กู มือเลา ฌางัน กาเญา จะ     กือนา มีตา     บารู ญา นะ บรี กะ กาเญา     กือนา ซารี     บารู นะ ดาปัจ     กือนา บลาโลก เดะ ปีตู     บารู ญา นะ บูกา บรี.
42011010	ซาเบะ-จะ     ราตา ซือมียา นู มีตา     ญา นะ บือเลฮ     ราตา ซือมียา นู ซารี     ญา นะ ดาปัจ     ราตา ซือมียา นู บลาโลก เดะ ปีตู     ปีตู นะ บูกา บรี กะ ญา เลอ.
42011011	เดะ ลูมอฮ กาเญา     อาดา ซาปา ฌาดี ปะ     ดัฮ นานะ มีตา อีกัด     ปะ นะ บรี อูลัยํ ฆาตี อีกัด เฆอ?
42011012	เฆอ-จะ     นานะ ญา มีตา ตือโลยํ     ปะ นะ บรี ลางือลา เฆอ?
42011013	กาเญา เตอ     มีเซ-จะ ฌาดี ซือมียา บือดูซา     ตาปี ตาฮู นะ บรี บือนา นู บาฌิ     กะ นานะ นะ กาเญา. กะฆีเตอ     บาญะ ลือเบฮ เดะ อีตู     อาโปก นู โซะ อาตัซ ลาแงะ     ญา นะ บรี ซือมืองัจ นะ ตูฮัด กะ ซือมียา นู มีตา เดะ ญา เลอ." เยซู ญา จะ.
42011014	เยซู ญา ตืองัฮ โปรฮ ฮาตู     นู บูวัจ บรี ซือมียา มือเลา เตด บือเลฮ. ตานา ฮาตู ตรือเบะ ดัฮ     ซือมียา อีตู บารู ญา บือเลฮ มือเลา. กะฆีเตอ     โกะ ซือมียา บาญะ     กูญา ปาคัจ ปือและ-ฮาตี ซูโงฮ.
42011015	ตาปี อาดา ซือมียา ซือตืองัฮ มือเลา จะ     "ซือมียา อีนี     ญา โปรฮ ฮาตู ตรือเบะ บือเลฮ     กรานา ปือมือฆัฮ นะ ฌิด เบเอนซือบุน     นู กือปาลา ฮาตู ซีตัด เลอ."
42011016	โกะ ซือมียา อาซิกๆ     กูญา ลกลีฮัจ เยซู     มีตา บรี ญา บูวัจ ปือนานา ซีดี     บรี ตาฮู จะ     ญา ฌาดี ซือมียา นู ตูฮัด เดะ อาตัซ ซูโรฮ มาแรฮ.
42011017	ตาปี เยซู     ญา ตาฮู ลาฆู นู กูญา บรีงัจ. กะฆีเตอ     ญา มือเลา ฌางัน กูญา จะ     "นังฆรี ดีฮา     นู ปือจัฮ-บือลัฮ ฌาดี โซกซา ปาโซะ เตอ     นะ ฌาฮานัม. รูมัฮ ดีฮา     นู โกะ ซือมียา ปือจัฮ-บือลัฮ ดัฮ เตอ     ญา นะ รูโตฮ แจะ-บีแระ ฮาบิฮ เลอ.
42011018	ดัฮ โกะ ฮาตู ซีตัด     กูญา บือปือจัฮ ซามา กูญา     นังฆรี นะ กูญา นะ ดูโดะ กือฌะ     บือเลฮ กะฮามี เลอ? ซาเบะ กาเญา จะ     กู โปรฮ ฮาตู เดะ นามา นะ เบเอนซือบุน.
42011019	ดัฮ กู นี     โปรฮ โกะ ฮาตู     กรานา ปือมือฆัฮ นะ เบเอนซือบุน     กะฆีเตอ ลูมอฮ นะ กาเญา     โปรฮ ฮาตู ตรือเบะ     กรานา ปือมือฆัฮ นะ ซาปา เลอ? กะฆีเตอ     ลูมอฮ นะ กาเญา ตะอาซิก     นู นะ กรัจ ฮูโกบ กาเญา.
42011020	ตาปี นู กู โปรฮ โกะ ฮาตู ตรือเบะ     เดะ ปือมือฆัฮ ฌารี ตางัน นะ ตูฮัด เดะ อาตัซ     กะฆีเตอ ตูฮัด เลอ     ญา มาแรฮ ฌาดี ราฌา     นะ บือบือลา กาเญา ดัฮ เลอ.
42011021	"กาลา ซือมียา ตือฆัยํ-อูรัจ     ปือฆัก ซือนาตา     ฌาฆา รูมัฮ นะ ญา เตอ     โกะ ซือบารัก เดะ รูมัฮ อีตู     ฮอย เตด ลือแงะ เลอ.
42011022	ตาปี วะตู ซือมียา นู ตือฆัยํ-อูรัจ     ลือเบฮ เดะ ญา ลาฆี     มาแรฮ บลาวัด     อาเมด ฌือนัฮ เดะ ญา เตอ     ซือมียา อีตู โปด     นะ อาเมด โกะ ซือนาตา     นู บูวัจ บรี ตูฮัด รูมัฮ ซือนัง-ฮาตี     ปี ดัฮ. กะฆีเตอ     ญา นะ ปาฮาฆิ โกะ ซือบารัก     นู ตูฮัด รูมัฮ ซีงี บือเลฮ ซามุน เตอ     อาเมด บือปี เลอ.
42011023	"ซือมียา ดีฮา เตด ดูโดะ โซะ กู     โงฮ-ซูโงฮ     ซือมียา อีตู     ญา บลาวัด ฌางัน กู. ซือมียา ดีฮา     นู เตด ตูโลก กู     ปี ปือมุน โกะ ซือมียา เตอ     ญา บูวัจ บรี กูญา กือจัย ปี เลอ."
42011024	เยซู มือเลา ปูลัก จะ "ตานา ฮาตู นู ตะอารัฮ     ตรือเบะ เดะ ซือมียา ดีฮา ดัฮ     ญา ปี ราตา     เดะ ตือปัจ ตานัฮ กริก     นู ฮอย อาเย ลาลู     มียา ตือปัจ นะ ดูโดะ ซือนัง. ฮอย เตด ดาปัจ ดัฮ     ญา มือเลา จะ     'บอฮ     กู นะ บาลิ ปาเระ     กะ รูมัฮ นะ กู     นู กู ตรือเบะ มาแรฮ ซีงี เลอ.'
42011025	ตานา มาแรฮ รอจ ดัฮ     ญา ดาปัจ รูมัฮ อีตู     กือนา กีกัย จรัฮ     ปือตัด ตาโรฮ บาฌิ ดัฮ.
42011026	กะฆีเตอ     ฮาตู อีตู ปี ซาโมจ อาเมด ฮาตู อาซิก     ตูโฌฮ ฮาตู     นู ฌาฮัจ ลือเบฮ เดะ ญา     มาแรฮ มาโซะ ดูโดะ บือซามา     เดะ รูมัฮ อีตู. กะฆีเตอ     วะตู เดะ บลากัก เตอ     ซือมียา อีตู ญา ซูซัฮ ปายัฮ     ลือเบฮ เดะ วะตู ลามูลา ลาฆี." เยซู ญา จะ.
42011027	ตานา เยซู ญา ตืองัฮ มือเลา ปือมือเลา กะฆีเตอ     อาดา นีบีนี ซืออูรัก     เดะ ตืองัฮ โกะ ซือมียา     บือซูระ มือเลา กะ ญา จะ     "ซือมียา อีตู เตอ     นู เกา บือเลฮ บือฌาดี เดะ โปรจ นะ ญา     นู เกา บือเลฮ มากัด ดาดา นะ ญา     ญา ซือนัง ซือลามัจ เลอ."
42011028	ตาปี เยซู ญา มือเลา จะ     "ซือมียา ซือมูฮา นู มือนีงัย กะ ปือมือเลา นะ ตูฮัด     นู บูวัจ ตูโรจ ปือมือเลา อีตู     กูญา เลอ     นู นะ ซือนัง ซือลามัจ ลือเบฮ เดะ อีตู ลาฆี."
42011029	ตานา โกะ ซือมียา อาดา บือตามัฮ บาญะ     เยซู ญา ฮึนตะ นะ มือเลา จะ     "โกะ ซือมียา ฮาดัจ อีนี     กูญา ฌาดี ซือมียา ฌาฮัจ ซือมาตา. กูญา มีตา ลีฮัจ ปือนานา นู มือฆัฮ     ตาปี ฮอย ปือนานา นามา โปด     นู นะ บรี ลีฮัจ กะ กูญา     ลือเบฮ ซา ปือนานา นะ โยนา.
42011030	ซาเบะ-จะ     โยนา ญา ฌาดี ปือนานา     บรี กะ โกะ ซือมียา นังฆรี นีนะเว กะฮามี เตอ     กู นู นานะ นะ อูมัจ-ซือมียา อีนี     นะ ฌาดี ปือนานา บรี กะ โกะ ซือมียา ฮาดัจ อีนี     กะฆีเตอ ฌูฆา เลอ.
42011031	ราฌา นีบีนี เดะ นังฆรี โซะ บารัจ-ดายา เตอ     ญา นะ บีกัซ บือดีรี     อาดู โกะ ซือมียา ฮาดัจ อีนี     เดะ อารี กรัจ ฮูโกบ เลอ. ซาเบะ-จะ     ญา บือเลฮ บือฌาลัด มาแรฮ     ดาตัก เดะ โซะ ฮูโฌก ดือนียา บีดา นะ มือนีงัย ปือมือเลา นู ปานัย อากัน     นะ ราฌา ซะโลโม. ตาปี นี เลอ     นู บือซัยํ ลือเบฮ เดะ ซะโลโม     อาดา โซะ อีนี ดัฮ เลอ.
42011032	ลูมอฮ ซือมียา นังฆรี นีนะเว เตอ     นะ บีกัซ บือดีรี     อาดู โกะ ซือมียา ฮาดัจ อีนี     เดะ อารี กรัจ ฮูโกบ ฌูฆา     ซาเบะ-จะ     โซะ กูญา     ตานา ดืองัยํ ปือมือเลา นู โยนา มือญาเระ     กูญา บือเลฮ บราเลฮ-ฮาตี บารู ปาเระ ดัฮ. ตาปี นี เลอ     นู บือซัยํ ลือเบฮ เดะ โยนา     อาดา โซะ อีนี ดัฮ เลอ."
42011033	เยซู มือเลา ปูลัก     จะ "ฮอย ซือมียา ดีฮา     ตานา จูโจฮ ปลีตา ดัฮ     นะ ตืองะ ตาโรฮ โซะ ตือปัจ ลีนง     เฆอ-จะ     เดะ บาวัฮ เตง เตอ. ตาปี ตืองะ ปลีตา อีตู โซะ อาตัซ ซลีแป     บีดา โกะ ซือมียา นู มาโซะ มาแรฮ     นะ ลีฮัจ ซายา     บือฆารี ซัฮ.
42011034	มาตา นะ เกา ฌาดี ซือรูปา ปลีตา เดะ ญาวา เลอ. วะตู มาตา นะ เกา จรัฮ บาฌิ     ญาวา นะ เกา โปด     นะ จรัฮ บาฌิ ซือมูฮา ฌูฆา. ตาปี วะตู มาตา นะ เกา บูตา     ญาวา นะ เกา โปด     นะ กือลับ ฮาบิฮ เลอ.
42011035	กะฆีเตอ     กือนา ฌาฆา บรี บาฌิ เลอ     ตีเมา บรี จรัฮ เดะ ญาวา นะ เกา     นะ ฌาดี กือลับ อีตู.
42011036	กะฆีเตอ     ดัฮ ญาวา นะ เกา     ญา จรัฮ บาฌิ ซือมูฮา     ฮอย ตือปัจ กือลับ ลาลู เตอ     ญา นะ ฌาดี ตือปัจ จรัฮ ราตาๆ เลอ     ซือรูปา บือกะ ซายา ปลีตา     นู ซูโลฮ จรัฮ บรี กะ เกา." เยซู ญา จะ.
42011037	ตานา เยซู ญา ตืองัฮ มือเลา ลาฆี     ซือมียา ซืออูรัก เดะ ลูมอฮ ฟาริซี     ญา บลาโลก เยซู ปี มากัด นาซี ฌางัน ญา. กะฆีเตอ     เยซู ญา มาโซะ ปี ดูโดะ มากัด.
42011038	โซะ อูรัก ฟาริซี อีตู     ตานา ญา ลีฮัจ เยซู     ฮอย เตด ตูโรจ กะ ฮาดัจ บาโซฮ ตางัน     ดูลู นู นะ มากัด นาซี เตอ     ญา โปด     ปือและ-ฮาตี.
42011039	เยซู มือเลา กะ ญา จะ     "ลีฮัจ เลอ     กาเญา ลูมอฮ ฟาริซี     กาเญา บาโซฮ มาโกะ ฌับ     โซะ ลูวัยํ. ตาปี โซะ ดาลับ เตอ     กาเญา ปือนอฮ ฌางัน ลาฆู ฮาลูบา     ลาฆู ฌาฮัจ.
42011040	เออ     โกะ ซือมียา บูดอ เลอ     ตูฮัด นู บือเลฮ บือฌาดี โซะ ลูวัยํ     บือเลฮ บือฌาดี โซะ ดาลับ ฌูฆา     บูกัด เฆอ?
42011041	ตาปี โกะ ซือบารัก นู กาเญา อาดา เดะ ดาลับ โกะ มาโกะ ฌับ เตอ     กือนา ฮาฆิ บรี กะ อูรัก ฮาฌะ. กะฆีเตอ     นี เลอ     โกะ บือนา บารัก แนฮ-ฌือแนฮ     นะ จรัฮ บาฌิ บรี กะ กาเญา ซือมูฮา.
42011042	"ตาปี จือลากา เลอ กาเญา     ลูมอฮ ฟาริซี     กรานา-จะ ปูโจะ รูกู     ฌางัน กูแญะ     โกะ ตาโระ ราตา ฌือแนฮ เตอ     เดะ ดาลับ ซือปูโลฮ บรือกัซ     กาเญา อาเกะ บรี กะ ตูฮัด     ซา บรือกัซ. ตาปี ลาฆู นู นะ ฮาตี รือมัก ฌางัน กาวัด     ลาฆู ซายัก กะ ตูฮัด เตอ     กาเญา บือเลฮ ตีงัน บูวัก ดัฮ. ลาฆู ซัยํ-บือซัยํ กะฆีนี     ลูมอฮ กาเญา ฆาโดฮ บูวัจ ตูโรจ เลอ     ตาปี ลาฆู อาซิก ซีงี     ฌางัน นะ ตีงัน ฌูฆา.
42011043	"จือลากา เลอ กาเญา     ลูมอฮ ฟาริซี     ซาเบะ-จะ     ลูมอฮ กาเญา ซูกา ตือปัจ ดูโดะ นู บาฌิ เดะ กาวัด     เดะ รูมัฮ บือมุน     ซูกา บรี โกะ ซือมียา อาเกะ ซือมัฮ กะ กาเญา     เดะ ตืองัฮ ปาฌะ อีกัด.
42011044	จือลากา เลอ กาเญา     กรานา-จะ กาเญา ฌาดี ซือรูปา ตือปัจ ตานัม บาดัด     นู ฮอย ปือนานา. กะฆีเตอ โกะ ซือมียา บือฌาลัด กาจะ ตือปัจ อีตู     ฮอย เตด ตาฮู จะ     อาดา นามา เลอ." เยซู ญา จะ.
42011045	อาดา ซือมียา อาฌัยํ ลาฆู ปือมือซัด นะ ตูฮัด ซืออูรัก     ญา มือเลา กะ เยซู จะ     "บูมอยํ เออ     นู เกา มือเลา กะฆีเตอ     ซือรูปา เกา อูจะ กะ ลูมอฮ กามี ฌูฆา เลอ."
42011046	เยซู ญา ตีกัฮ จะ     "จือลากา เลอ กาเญา ฌูฆา     ลูมอฮ ซือมียา อาฌัยํ ลาฆู ปือมือซัด นะ ตูฮัด     กรานา-จะ     กาเญา อาเมด ซือบารัก บรัจ     นู ตาโงก ปายัฮ โตระ     ตืองะ เดะ อาตัซ ซือมียา. ตาปี โซะ ลูมอฮ กาเญา ตะอาซิก     แนฮ ซา ฌารี โปด     ฮอย เตด ปือฆัก ลาลู     บีดา ตูโลก กูญา ตาโงก ซือบารัก บรัจ อีตู.
42011047	จือลากา เลอ กาเญา     ซาเบะ กาเญา บูวัจ รูมัฮ ตานัม บาดัด     นู บาฌิ     บีดา โกะ ลูมอฮ ซือมียา ตูโดฮ ลาฆู นะ ตูฮัด กูญา เลอ     นู โกะ บีลาแก นะ กาเญา ตะอาซิก     บือเลฮ บูนอฮ ดัฮ.
42011048	กะฆีเตอ     ลูมอฮ กาเญา ฌาดี ซะซี     ลีฮัจ บาฌิ ฌางัน โกะ บีลาแก นะ กาเญา. กรานา-จะ     กูญา บือเลฮ บูนอฮ ซือมียา ตูโดฮ ดัฮ เตอ     กะฆีเตอ     ลูมอฮ กาเญา บือเลฮ บูวัจ รูมัฮ ตานัม บาดัด บรี กะ กูญา.
42011049	ซาเบะ กะฆีเตอ เลอ     ซูรัจ ลาฆู อากัน นะ ตูฮัด มือเลา จะ     'กู นะ ซูโรฮ โกะ ซือมียา ตูโดฮ     ฌางัน โกะ ปือญูโรฮ     ปี มียา กูญา. กูญา นะ บูนอฮ ซือตืองัฮ     นะ ปรือกัด ซือตืองัฮ โปด.'
42011050	กะฆีเตอ โกะ ซือมียา ฮาดัจ อีนี     นะ กือนา ฮูโกบ ดัฮ     กรานา ดารัฮ นะ โกะ ซือมียา ตูโดฮ     ราตา อูรัก     นู มือนีเลฮ ตรือเบะ ดัฮ     ตะเดะ ลามูลา     นู บือเลฮ บือฌาดี ดือนียา.
42011051	ฌาดี-จะ     ตะเดะ ดารัฮ นะ เฮเบน     รอจ กะ ดารัฮ นะ ซะคารียา นู กือนา บูนอฮ มาตี     เดะ จือลัฮ ตือปัจ ตูนู บารัก มือนืองะ ฌางัน บาลัย นะ ตูฮัด. กู มือญาเระ กะ กาเญา ลาฆู ซูโงฮ จะ     โกะ ซือมียา ฮาดัจ อีนี     ฆาโดฮ กือนา ฮูโกบ     กรานา ดารัฮ อีตู ซือมูฮา เลอ.
42011052	"จือลากา เลอ กาเญา     ลูมอฮ ซือมียา อาฌัยํ ลาฆู ปือมือซัด นะ ตูฮัด     กรานา-จะ     กูจี นู บูกา ปีตู บรี โกะ ซือมียา ตาฮู ซูโงฮ เตอ     กาเญา บือเลฮ อาเมด ปี ดัฮ. ลูมอฮ กาเญา ตะอาซิก โปด     ฮอย เตด มาโซะ ปี เลอ. ซือมียา นู นะ มาโซะ ปี เตอ     กาเญา บือเลฮ ซือกัจ บูวัก."
42011053	ตานา เยซู ญา ตรือเบะ มาแรฮ เดะ รูมัฮ ดัฮ     ลูมอฮ ซือมียา อาฌัยํ ลาฆู ปือมือซัด นะ ตูฮัด     ฌางัน ลูมอฮ ฟาริซี     กูญา ฮึนตะ นะ บือฆาโดฮ กะ เยซู     ซัจๆ ตาญา ญา บาญะ ฌือแนฮ
42011054	นาตี ตาดัฮ     บีดา นะ อาเมด ซาลัฮ เดะ ปือมือเลา นะ ญา เลอ.
42012001	วะตู อีตู โกะ ซือมียา     บาญะ รีบู อูรัก     ปาคัจ บือมุน     ยู ฮอย ตือปัจ นะ บือดีรี. กะฆีเตอ     เยซู ญา มือเลา กะ โกะ มูเระ นะ ญา ดูลู จะ     "กาเญา กือนา ฌาฆา     บรี ลือปัซ เดะ ราฆี นะ ลูมอฮ ฟาริซี ฌาดี-จะ     ลาฆู มูคา มาเนฮ     ฮาตี ฌาฮัจ.
42012002	ตาปี ลาฆู นามาๆ     นู ตูโดก บรี ลีฮัจ เตด บือฆารี ดัฮ     นะ กือนา ปลีฮัจ ซัฮ ซือมูฮา. ลาฆู นามาๆ นู บูนี ดัฮ     นะ กือนา บูวัจ บรี ตาฮู ราตาๆ.
42012003	ซาเบะ กะฆีเตอ     ลาฆู แนฮ-ฌือแนฮ     นู กาเญา บือเลฮ มือเลา เดะ โซะ กือลับ     กูญา นะ ดืองัยํ เดะ โซะ จรัฮ. นู กาเญา บือเลฮ บือบีซิ ดาปิก ตือลีงา     เดะ รูวัก นะ กาเญา     นะ กือนา บือซูระ เดะ อาตัซ รูมัฮ     บรี ดืองัยํ ราตาๆ เลอ."
42012004	"กาวัด นะ กู เออ     กู มือเลา กะ กาเญา จะ     ฌางัน นะ ตาโกจ เดะ ซือมียา     นู บูนอฮ บือเลฮ ซา ญาวา     เดะ บลากัก ฮอย นามา นู นะ บูวัจ บือเลฮ ปูลัก.
42012005	ตาปี กู นะ บรี กะ กาเญา ตาฮู จะ     ฆาโดฮ นะ ตาโกจ เดะ ซาปา. กือนา ตาโกจ เดะ ตูฮัด     ญา เลอ     นู ตานา บูนอฮ ญาวา ดัฮ     อาดา ปือมือฆัฮ นะ บูวัก กะ นอรากา บือเลฮ ฌูฆา. โงฮ-ซูโงฮ     กู มือญาเระ กะ กาเญา จะ     กือนา ตาโกจ เดะ ตูฮัด นู อีตู เลอ.
42012006	"บูโรก จียะ รายา     ลีมา อีโกยํ     กูญา ฌูวัน ดูวา บัจ     บูกัด เฆอ? ตาปี บูโรก แนฮ ซา อีโกยํ โปด     ตูฮัด เดะ อาตัซ ญา ฮอย เตด ลูปา เลอ.
42012007	รอจ กะ โบะ นะ กาเญา โปด     ตูฮัด ญา กีรา ตาฮู จะ     อาดา บราปา อูรัจ. ฌางัน ตาโกจ เลอ     กาเญา อาดา รือฆา     ลือเบฮ เดะ บูโรก จียะ รายา     บาญะ อีโกยํ เลอ."
42012008	"กะฆีเตอ     กู มือญาเระ กะ กาเญา จะ     ราตา ซือมียา นู ซาโงะ กู     โซะ ฮึลด มูคา โกะ ซือมียา เตอ     กู     นู นานะ นะ อูมัจ-ซือมียา อีนี     นะ ซาโงะ ญา ฌูฆา     โซะ ฮึลด มูคา โกะ ฮูลู-บาลัก นะ ตูฮัด.
42012009	ตาปี ซือมียา ดีฮา     นู ตีเมา ซาโงะ กู     โซะ ฮึลด มูคา โกะ ซือมียา เตอ     กู โปด     นะ ตีเมา ซาโงะ ญา เลอ     โซะ ฮึลด มูคา นะ โกะ ฮูลู-บาลัก นะ ตูฮัด.
42012010	"ซือมียา ดีฮา นะ มือเลา ตะอารัฮ กะ กู     นู นานะ นะ อูมัจ-ซือมียา เตอ     ตูฮัด นะ อาเกะ ดูซา นะ ซือมียา อีตู เลอ. ตาปี ซือมียา ดีฮา     นู มือเลา ฌาฮัจ กะ ซือมืองัจ นะ ตูฮัด     ตูฮัด นะ ฮอย เตด อาเกะ ดูซา นะ ญา เลอ.
42012011	"ตานา กูญา นะ บาวา กาเญา มาโซะ กะ โกะ รูมัฮ บือมุน     บาวา ปี โซะ ฮึลด มูคา นะ โกะ ราฌา     โกะ ซือมียา ซัยํ-บือซัยํ เตอ     ฌางัน อีงัจ ฆาโดฮ-ฮาตี จะ     นะ ตีกัฮ กะฮามี     นะ มือเลา ลาฆู นามา เลอ.
42012012	กรานา-จะ     เดะ วะตู อีตู เลอ     ซือมืองัจ นะ ตูฮัด     ญา นะ อาฌัยํ กาเญา จะ     นะ มือเลา กะฮามี บาฌิ." เยซู ญา จะ.
42012013	เดะ โกะ ซือมียา บาญะ อีตู     อาดา ซืออูรัก     ญา มือเลา กะ เยซู จะ     " บูมอยํ เออ     ปือซัด กะ กากา เดะ กู เลอ     บรี ญา ปาฮาฆิ ซือบารัก ปือซากา อีตู     บรี กะ กู ฌูฆา เลอ."
42012014	ตาปี เยซู มือเลา กะ ญา จะ     "เกา เออ     ซาปา ตืองะ กู     บรี ฌาดี ซือมียา กรัจ ฮูโกบ     ฌาดี ซือมียา ปาฮาฆิ ซือบารัก ปือซากา บรี กะ กาเญา?"
42012015	กะฆีเตอ ญา มือเลา กะ โกะ ซือมียา ซือมูฮา จะ     "กือนา ลีฮัจ เลอ     ฌาฆา บรี บาฌิ     ฌางัน บรี ฮาตี นะ กาเญา     ฮาลูบา ซือบารัก มานามา. นู ซือมียา ดูโดะ ซือนัง เตอ     บูกัด กรานา อาดา โกะ ซือบารัก บาญะ เลอ."
42012016	กะฆีเตอ     เยซู มือเลา จรือตา     อาฌัยํ กะ กูญา จะ     "อาดา อูรัก กายา ซืออูรัก     บือนัก นะ ญา     ฌางัน กือโบด นะ ญา     บูวัฮ ลือบัจ เลอ.
42012017	กะฆีเตอ     ญา อีงัจ เดะ ฮาตี จะ     'กู นะ บูวัจ กะฮามี เลอ? กู ฮอย ตือปัจ นะ ตาโรฮ โกะ บูวัฮ นะ กู.'
42012018	กะฆีเตอ     ญา มือเลา จะ     'นี เลอ     กู นะ ปรูโตฮ ตือปัจ ตาโรฮ บูวัฮ นู ดือมิ     นะ บูวัจ อาซิก บรี บือซัยํ ลาฆี     บีดา ตาโรฮ โกะ บูวัฮ     โกะ บรัซ ซือมูฮา     ตือปัจ อีตู.
42012019	กะฆีเตอ     กู นะ บือเลฮ บือฮีมัจ เดะ ฮาตี นะ กู จะ     บาฌิ ดัฮ เลอ     กู อาดา ซือบารัก บาญะ     บือเลฮ ตาโรฮ บาญะ ตาโฮด เลอ     ฮอย เตด ปายัฮ กรือฌา บรี ปือนัจ ดัฮ. โอะ มากัด บรี กือญัง     บรามัย ซูกา-ฮาตี เลอ.'
42012020	ตาปี ตูฮัด บือซัยํ เดะ อาตัซ     มือเลา กะ ซือมียา อีตู จะ     'เอย เกา ซือมียา บูดอ เออ. เดะ มาลับ อีนี เลอ     เกา นะ มาตี     ซือมืองัจ นะ เกา     กือนา นะ ปาเงน อาเมด ปี เดะ เกา. กะฆีเตอ     โกะ ซือบารัก อีตู นู เกา ปือมุน ดัฮ ซือมูฮา เตอ     ฌาดี นะ ซาปา เลอ?' "
42012021	กะฆีเตอ     เยซู มือเลา จะ     "ซือรูปา กะฆีเตอ เลอ     โกะ ซือมียา นู ปือมุน บารัก บาญะ     บีดา ญาวา ตะอาซิก     ตาปี ตูฮัด เดะ อาตัซ ลีฮัจ ดัฮ จะ     ญา บูกัด อูรัก กายา เลอ."
42012022	กะฆีเตอ     เยซู มือเลา กะ โกะ มูเระ นะ ญา จะ     "ซาเบะ กะฆีเตอ     กู มือญาเระ กะ กาเญา จะ     ฌางัน ฆาโดฮ-ฮาตี เดะ ลาฆู มียา มากัด จะ     นะ อาเมด นามา มาแรฮ มากัด. ฌางัน ฆาโดฮ-ฮาตี ปาซัน ญาวา นะ กาเญา จะ     นะ อาเมด กาเยด นามา มาแรฮ ปากัย เตอ.
42012023	กรานา-จะ     นู กาเญา ฮีโดะ เตอ     รือฆา บาฌิ เดะ บารัก มากัด เลอ. ญาวา นะ กาเญา โปด     บาฌิ เดะ บารัก ปากัย ฌูฆา เลอ.
42012024	กือนา บรีงัจ เลอ     กะ โกะ บูโรก ดือนัก. กูญา เตด ตานัม นามา     เตด กือตับ ปาดี เลอ     ญา ฮอย ดาเงา     ฮอย ตือปัจ นะ ปูงอจ ตาโรฮ โกะ ลูโงะ ปาดี โปด. ตาปี ตูฮัด เดะ อาตัซ     ญา บูวัจ บรี กูญา อาดา ซือบารัก มากัด     ฆือนะ ดัฮ. กาเญา อาดา รือฆา บาฌิ     บาญะ ลือเบฮ เดะ บูโรก เลอ.
42012025	เดะ ลูมอฮ กาเญา     อาดา ซือมียา ดีฮา     นู ญา ฆาโดฮ-ฮาตี     ฆามะ นะ ฮูโบก อูมอยํ นะ ญา     บรี ปาญัก ซือฌับ ลาฆี บือเลฮ เฆอ? ฮอย เลอ.
42012026	ดัฮ ซือบารัก ดือมิ-ตอจ กะฆีเตอ     กาเญา บูวัจ ฮอย เตด บือเลฮ ลาลู เตอ     ซาเบะ นามา เลอ     กาเญา ฆาโดฮ-ฮาตี เดะ ลาฆู ซิก-อาซิก ลาฆี?
42012027	กือนา บรีงัจ กะ โกะ บูงา     ญา บือตูโมฮ กะฮามี เตอ     ญา เตด ปายัฮ บือกรือฌา     เตด ปายัฮ ฌาเฮะ บาฌู ปือแญะ. ตาปี กู มือญาเระ กะ กาเญา จะ     ราฌา ซะโลโม โปด     วะตู ญา ปากัย มะอาลัจ บรี บือซรี โตระ     ญา เตด บือปากัย บือฆาจะ     ซือรูปา กะ บูงา แนฮ ซา บูงา อีนี.
42012028	โกะ รูโปจ อีตู เตอ     อารี อีนี อาดา เดะ บือนัก     มัฮปาฆี     ญา กือนา ตูนู เดะ อาปี ฮาบิฮ ดัฮ. ตาปี รูโปจ อีตู โปด     ตูฮัด เดะ อาตัซ นะ บูวัจ บรี ญา บือปากัย บาฌิ กะฆีเตอ เลอ. เออ กาเญา     ซือมียา นู กูรัก ปือจายา เลอ     กือนา อีงัจ จะ     ซูโงฮ เลอ     ตูฮัด เดะ อาตัซ นะ บูวัจ บรี กาเญา บือเลฮ บือปากัย บาฌิ     ลือเบฮ เดะ บูงา อีตู ปูลัก เลอ.
42012029	"กะฆีเตอ     กาเญา ฌางัน ฆาโดฮ-ฮาตี มียา ซือบารัก นะ มากัด     ซือบารัก นะ โอะ เตอ. ฌางัน ฆาโดฮ-ฮาตี บาญะ กะฆีเตอ เลอ.
42012030	ซาเบะ-จะ     โกะ ซือมียา นู เตด ตูเฮะ กะ ตูฮัด     ราตา ดือนียา     กูญา มือโซะ มียา ลาฆู กะฆีเตอ. ตาปี ตูฮัด     นู อาโปก นะ กาเญา     ญา ตาฮู จะ     กาเญา บือคานะ ซือบารัก อีตู ดัฮ.
42012031	ตาปี กาเญา กือนา นะ บูวัจ บรี ตูฮัด ฌาดี ราฌา เดะ ฮาตี นะ กาเญา. กะฆีเตอ     ตูฮัด โปด     นะ บือตามัฮ บรี กะ กาเญา     โกะ ซือบารัก อีตู ฌูฆา."
42012032	"โอ กาวัด กาเมก นู กิดีกิ เออ     ฌางัน ตาโกจ เลอ     กรานา-จะ     อาโปก นะ กาเญา ญา ซูกา-ฮาตี นะ บรี กาเญา บือบือลา บือซามา     เดะ ดือนียา บารู นะ ญา เลอ.
42012033	กาเญา กือนา ฌูวัน โกะ ซือบารัก นะ กาเญา     มูนา บรี กะ กาวัด เลอ. กือนา บูวัจ แบะ ดูเวะ บีดา ตะอาซิก     นู ฮอย เตด ดือละ ตูฮา     นะ บรี อาดา โกะ ซือบารัก นู บรือฆา     นู ตาโรฮ เดะ อาตัซ ลาแงะ     นู ฮอย เตด ดือละ นะ ฮาบิฮ. โซะ อีตู อูรัก ปือญูรี     นะ มาแรฮ ดาปิก ฮอย เตด บือเลฮ     โกะ นอยํ-อานอยํ โปด     นะ เฆระ เตด บือเลฮ เลอ.
42012034	กรานา-จะ     ซือบารัก บรือฆา นะ กาเญา     อาดา ตือปัจ ดีฮา     ฮาตี นะ กาเญา โปด     อาดา ตือปัจ อีตู เลอ."
42012035	เยซู มือเลา ปูลัก จะ     "กาเญา กือนา บือปากัย ซียะ นาตี     บรี ปลีตา นะ กาเญา อาดา บลือกัจ กะฆีเตอ เลอ.
42012036	ลูมอฮ กาเญา     กือนา ฌาดี ซือรูปา โกะ ซือมียา นู นาตี ฮามัจ ตกเก นะ กูญา     วะตู ตกเก บาลิ ดาตัก เดะ รูมัฮ มือนีกัฮ     บีดา-จะ     ตานา ตกเก นะ มาแรฮ บลาโลก เดะ ปีตู     กูญา นะ บือเลฮ บูกา บรี กะ ญา ดัดดัด.
42012037	โกะ ปราโซฮ อีตู เตอ     นู ตกเก มาแรฮ ดาปัจ กูญา     ตืองัฮ ฌาฆา ตูงู เตอ     กูญา ซือนัง ซือลามัจ เลอ. กู มือญาเระ กะ กาเญา ซูโงฮ จะ     ตกเก เตอ     ญา นะ ซือซิก กาเยด     ซือและ เดะ ปีงัก     นะ บรี กูญา ดูโดะ มากัด     เดะ ปาปัด โตะ     นะ มาแรฮ บือกรือฌา ซือรูปา ฌาดี ปราโซฮ นะ กูญา อีตู ปูลัก เลอ.
42012038	ดัฮ ตกเก มาแรฮ     ลือปัซ ตืองัฮ มาลับ     รอจ กะ มูกัยํ โปด     ดาปัจ โกะ ปราโซฮ อีตู ตืองัฮ ตูงู ฌาฆา กะฆีเตอ     ปราโซฮ อีตู     กูญา นะ ซือนัง ซือลามัจ ซูโงฮ เลอ.
42012039	"กาเญา กือนา มาโซะ เดะ ฮาตี กะฆีนี จะ     ดัฮ ตูฮัด รูมัฮ บือเลฮ ตาฮู ดูลู จะ     อูรัก ปือญูรี ญา นะ มาแรฮ ปูโกยํ บราปา     ญา นะ เตด ตีงัน รูมัฮ     ตีเมา บรี อูรัก ปือญูรี นะ มาโซะ กะ ดาลับ บือเลฮ.
42012040	กาเญา กือนา ซียะ ญาวา บรี ฆือนะ ซือลาลู ฌูฆา     กรานา-จะ     กู นู นานะ นะ อูมัจ-ซือมียา กู นะ มาแรฮ เดะ วะตู ดีฮา     กาเญา ฮอย เตด ดัด บรีงัจ เลอ." เยซู ญา จะ.
42012041	โซะ เปโตร ญา ตาญา เยซู จะ     "ตูฮัด เออ     นู เกา บือเลฮ จรือตา มือเลา อีนี     เกา มือเลา ตูโญะ กะ ลูมอฮ กามี เฆอ? เฆอ-จะ     มือเลา ตูโญะ กะ ซือมียา ซือมูฮา?"
42012042	ตูฮัด เยซู ญา ตีกัฮ จะ     "กะฆีเตอ     ซาปา เลอ     ฌาดี กือปาลา ปราโซฮ     นู ฮาตี รือมัก     ปานัย อากัน? ญา เลอ     นู ตกเก นะ ญา นะ ตืองะ บรี ฌาดี บือซัยํ     เดะ โกะ ปราโซฮ ซือมูฮา     บีดา นะ บรี โกะ นาซี กะ กูญา     รือมัก เดะ วะตู เลอ.
42012043	ตานา ตกเก บาลิ กะ รูมัฮ     ดาปัจ ปราโซฮ ตืองัฮ บือกรือฌา กะฆีเตอ     ปราโซฮ อีตู นะ ซือนัง ซือลามัจ ซูโงฮ เลอ.
42012044	กู มือญาเระ กะ กาเญา     ลาฆู นู ซูโงฮ จะ     ตกเก นะ ตืองะ ญา     บรี ฌาดี ซือมียา ลีฮัจ บือนา โกะ บารัก นะ ญา ซือมูฮา เลอ.
42012045	"ตาปี ปราโซฮ อีตู     ดัฮ ญา บรีงัจ เดะ ฮาตี จะ     ตกเก นะ ญา     ญา ลามัจ นะ มาแรฮ     กะฆีเตอ ญา กาเตาะ โกะ ปราโซฮ กีลากี นีบีนี     ญา มากัด กือญัง     โอะ อาระ บรี มาโบะ เลอ.
42012046	อาดา ซืออารี     ตกเก นะ ญา     นะ บาลิ ปาเระ     เดะ อารี นู ปราโซฮ เตด ดัด นะ อีงัจ     เดะ วะตู นู ญา ฮอย เตด ตาฮู เลอ. กะฆีเตอ     ตกเก ญา นะ ฮูโกบ บรี โตระ     ญา นะ โปรฮ ปราโซฮ อีตู     บรี ปี ดูโดะ ฌางัน โกะ ซือมียา นู ฮาตี เตด รือมัก.
42012047	"ปราโซฮ อีตู     นู ญา ตาฮู ฮาตี นะ ตกเก นะ ญา     ตาปี ฮอย เตด บือเลฮ ซียะ ญาวา นะ ญา     เตด บือเลฮ บูวัจ ตูโรจ กะ ฮาตี นะ ตกเก เตอ     ญา ฆาโดฮ นะ กือนา รือเปะ โตระ.
42012048	ตาปี ซือมียา ดีฮา นู เตด ตาฮู     ดัฮ ญา บูวัจ บือกะ นู ฆาโดฮ กือนา รือเปะ เตอ     ญา นะ กือนา รือเปะ ดีกิ. ซือมียา ดีฮา บือเลฮ ซาโมจ บาญะ ดัฮ     นะ ฆาโดฮ อาเมด ปาเระ เดะ ญา     บาญะ เลอ. ซือมียา ดีฮา นู โกะ ซือมียา กีเรบ ตาโรฮ เดะ ญา     บาญะ เตอ     กูญา นะ ปือซัด อาเมด เดะ ซือมียา อีตู บาญะ เลอ."
42012049	"กู นี มาแรฮ บีดา นะ บรี ปลือกัจ อาปี เดะ ดือนียา. กะฆีเตอ กู บือคานะ ซูโงฮ     นะ บรี อาปี อีตู     นะ บลือกัจ ดัฮ เลอ.
42012050	กู นะ ฆาโดฮ ซาโมจ ลาฆู ซือลับ เดะ ลาฆู ซูซัฮ เตอ     กะฆีเตอ กู ฆาโดฮ-ฮาตี บาญะ     ตือดะ ญา นะ ซุจ ฮาบิฮ ดัฮ เลอ.
42012051	กาเญา บรีงัจ จะ     กู มาแรฮ บีดา นะ บือฌาดี ลาฆู ซือนัง เดะ ดือนียา เฆอ? กู มือญาเระ กะ กาเญา จะ     บูกัด กะฆีเตอ เลอ. ตาปี กู มาแรฮ บีดา นะ บรี โกะ ซือมียา ปือจัฮ-บือลัฮ เลอ.
42012052	กะฆีเตอ เลอ     ตะเดะ วะตู อีนี     ลีมา อูรัก เดะ รูมัฮ นะ ปือจัฮ-บือลัฮ เตอ     โซะ ซือบือลัฮ ตีฆา     ซือบือลัฮ ดูวา.
42012053	ปะ นะ บลาวัด ฌางัน นานะ กีลากี     นานะ กีลากี นะ บลาวัด ฌางัน ปะ. มะ นะ บลาวัด ฌางัน นานะ นีบีนี     นานะ นีบีนี นะ บลาวัด ฌางัน มะ. มะ มือตูฮา นะ บลาวัด ฌางัน มือนาตู     มือนาตู โปด นะ บลาวัด มะ มือตูฮา."
42012054	เยซู มือเลา กะ โกะ ซือมียา ปูลัก จะ     "ตานา กาเญา ลีฮัจ กือมูวัง บือฌาดี     โซะ บาวัฮ มาตาอารี     ดัดดัด กาเญา มือเลา จะ     นะ ฮูฌัด. ญา โปด     ฌาดี กะฆีเตอ ซูโงฮ เลอ.
42012055	ตานา กาเญา ลีฮัจ อาเงน บารัจ-ดายา ตีโยะ มาแรฮ     กาเญา มือเลา จะ     นะ ฮางัจ โตระ เลอ. ญา โปด     ฌาดี กะฆีเตอ ซูโงฮ เลอ.
42012056	เออ ซือมียา มูคา มาเนฮ ฮาตี ฌาฮัจ. กาเญา ตาฮู ลีฮัจ ลาฆู นู บือฌาดี เดะ ดือนียา     ฌางัน ลาแงะ     บีดา นะ ตูโดฮ อาเงน     ตาปี ซาเบะ นามา กาเญา เตด ตาฮู ลีฮัจ ลาฆู นู ฌาดี ดัฮ     เดะ ฮาดัจ อีนี เลอ?
42012057	"ซาเบะ นามา กาเญา เตด บือเลฮ ตือตู-ฮาตี ตะอาซิก จะ     ลาฆู นามา นู กือนา?
42012058	ซาเบะ-จะ     ดัฮ ซือมียา ดีฮา อาดู เกา     บาวา ปี กะ ซัน เตอ     กือนา กูวาซา มียา จือลัฮ นู นะ บือปาคัจ ฌางัน ญา     กาลา ดูโดะ เดะ ตืองัฮ ฌาลัด ลาฆี. ดัฮ เตด กะฆีเตอ     ญา นะ รือฆัก เกา ปี รอจ กะ ซือมียา กรัจ ฮูโกบ. กะฆีเตอ ซือมียา กรัจ ฮูโกบ นะ ซรัฮ บรี กะ ตามาตา     ตามาตา โปด     ญา นะ บอฮ เดะ ปือฌารา.
42012059	กู มือญาเระ กะ เกา จะ     เกา นะ ลือปัซ เดะ ตือปัจ อีตู เตด บือเลฮ ลาลู     ตือดะ เกา นะ บายัยํ ฮูตัก     บรี ฆือนะ ฮาบิฮ ดัฮ เลอ." เยซู ญา จะ.
42013001	วะตู อีตู     อาดา ซือมียา ซือตืองัฮ     ดูโดะ โตะ อีตู     จรือตา บรี กะ เยซู ดืองัยํ     ปาซัน ซือมียา นังฆรี ฆาลิลี     นู ปีลาด บือเลฮ ซูโรฮ บูนอฮ กูญา     ตานา กูญา ตืองัฮ อาเมด โกะ บือนาตัก     มาแรฮ บูนอฮ มือญือมัฮ กะ ตูฮัด.
42013002	กะฆีเตอ เยซู     ญา มือเลา ตีกัฮ กะ กูญา จะ     "กาเญา บรีงัจ กะฮามี เลอ? ลูมอฮ ฆาลิลี อีตู เตอ     กูญา ฌาดี ซือมียา บือดูซา บาญะ     ลือเบฮ เดะ ลูมอฮ ฆาลิลี นู ซิก-อาซิก ซือมูฮา เฆอ     นู กูญา บือเลฮ กือนา ลาฆู ซูซัฮ โตระ กะฆีเตอ?
42013003	เตด โบะ. ตาปี กู มือญาเระ กะ กาเญา จะ     ดัฮ กาเญา ฮอย เตด บราเลฮ-ฮาตี ปาเระ เตอ     กาเญา ซือมูฮา นะ ฌาฮานัม     กะฆีเตอ ฌูฆา เลอ.
42013004	บรีงัจ ลีฮัจ ปูลัก     ลาปัด-บือลัซ อูรัก อีตู     นู รูมัฮ บือปรัก นู ตีงี     โซะ ซีโลอัม     บือเลฮ รูโตฮ     ตือกัด กูญา มาตี ดัฮ เตอ     กาเญา บรีงัจ จะ     กูญา ฌาดี ซือมียา บือดูซา     ลือเบฮ เดะ ซือมียา ซือมูฮา     นู ดูโดะ เดะ นังฆรี เยรูซาเลม เฆอ?
42013005	เตด โบะ. ตาปี กู มือญาเระ กะ กาเญา จะ     ดัฮ กาเญา ฮอย เตด บราเลฮ-ฮาตี ปาเระ เตอ     กาเญา ซือมูฮา นะ ฆาโดฮ ฌาฮานัม     กะฆีเตอ ฌูฆา เลอ." เยซู ญา จะ.
42013006	เยซู มือเลา จรือตา     อาฌัยํ กะฆีนี ปูลัก จะ     "ซือมียา ซืออูรัก     ญา อาดา ปูโฮด กรายา-บูดี     ซา ปูโฮด     ตานัม ตาโรฮ เดะ กือโบด บูวัฮ อางุน นะ ญา. กะฆีเตอ     ญา มาแรฮ มียา บูวัฮ เดะ ปูโฮด อีตู     ตาปี ฮอย เตด ดาปัจ.
42013007	กะฆีเตอ     ญา อูจะ กะ ซือมียา บือกรือฌา ตูงู กือโบด ปูโฮด อางุน อีตู จะ     'นี เลอ     กู มาแรฮ มียา บูวัฮ     เดะ ปูโฮด กรายา-บูดี อีนี     ตีฆา ตาโฮด ดัฮ     ตาปี ฮอย เตด ดาปัจ. กือนา ตือบัก ปรูโตฮ บูวัก เลอ. บูวัจ นามา นะ บรี ตานัฮ ตาวัยํ เปา-เปลา?'
42013008	ตาปี ซือมียา ตูงู กือโบด บูวัฮ อางุน     ญา ตีกัฮ จะ     'ตกเก เออ     มีตา บรี ตาโรฮ ซา ตาโฮด ลาฆี เลอ     บรี กะ กู จาโกน ตานัฮ     อาเมด บาฌา บอฮ.
42013009	ตาโฮด ฮึลด     ดัฮ ญา นะ บือฌาดี บูวัฮ     บาฌิ เลอ. ตาปี ดัฮ ญา ฮอย เตด บือบูวัฮ เตอ     เกา กือนา ตือบัก ปรูโตฮ ญา บูวัก เลอ.' ญา จะ."
42013010	อาดา อารี บราดู กรือฌา ซืออารี     เยซู ตืองัฮ อาฌัยํ เดะ รูมัฮ บือมุน     ซา ตือปัจ.
42013011	นี เลอ     อาดา นีบีนี ซืออูรัก     นู อาดา ฮาตู มาโซะ     บูวัจ บรี ฌาดี ปือญาเกะ     ลาปัด-บือลัซ ตาโฮด มาแรฮ ดัฮ. บลากัก นะ ญา บูโกะ     นะ บือดีรี รือมัก     เตด บือเลฮ เลอ.
42013012	เยซู เตอ     ตานา ลีฮัจ ดัฮ     ญา บลาโลก นีบีนี อีตู     มือเลา กะ ญา จะ     "นีบีนี เออ     ญาวา นะ เกา ลือฆา     ลือปัซ เดะ ปือญาเกะ นะ เกา ดัฮ เลอ."
42013013	เยซู ญา ปือเตาะ ตางัน เดะ ญาวา นะ นีบีนี อีตู. ดัดดัด อีตู     ญา บีกัซ บือดีรี รือมัก บือเลฮ     ญา มือเลา มือโอจ     ปูฌี กะ นามา นะ ตูฮัด เดะ อาตัซ.
42013014	ตาปี กือปาลา รูมัฮ บือมุน ญา ซาลัฮ-ฮาตี     กรานา-จะ     เยซู บือเลฮ บือบือลา ซือมียา     เดะ อารี บราดู ดัฮ. กะฆีเตอ     ญา มือเลา กะ โกะ ซือมียา จะ     "อาดา นัม อารี นู ฌาดี อารี ฆาโดฮ บือกรือฌา. เดะ ดาลับ นัม อารี อีตู เตอ     กือนา มาแรฮ บรี บือบือลา ญาวา. ตาปี เดะ อารี บราดู เตอ     ฌางัน เลอ."
42013015	ตาปี ตูฮัด เยซู     ญา ตีกัฮ กะ ซือมียา อีตู จะ     "เออ กาเญา     ซือมียา มูคา มาเนฮ     ฮาตี ฌาฮัจ เลอ. กาเญา ราตา ซือมียา นะ อูฆัย ลือมู     อูฆัย กูดา     เดะ กานัก นะ ญา     บาวา บือปี บรี มากัด อาเย     เดะ อารี บราดู     บูกัด เฆอ?
42013016	ตาปี โซะ นีบีนี นู อีนี     ญา ฌาดี บือแนฮ นะ อับราฮัม ญา เตอ     กือปาลา ฮาตู ซีตัด บือเลฮ อีกัจ ตาโรฮ     ลาปัด-บือลัซ ตาโฮด ดัฮ. เตด บือฆูนา เฆอ     นะ บรี ญา ลือปัซ เดะ โกะ ราตัย อีตู     เดะ อารี บราดู เตอ?"
42013017	นู เยซู ญา มือเลา กะฆีเตอ     บูวัจ บรี ลูมอฮ ซือมียา นู ลาวัด ฌางัน ญา     ปาคัจ จือและ. ตาปี โกะ ซือมียา นู บาญะ     กูญา ซูกา-ฮาตี ซูโงฮ     ซาเบะ ลาฆู บือซรี ซูโงฮ     นู เยซู บือเลฮ บูวัจ ดัฮ.
42013018	กะฆีเตอ     เยซู ญา มือเลา จะ     "ลาฆู นู ตูฮัด เดะ อาตัซ     ญา นะ มาแรฮ บือบือลา ฌาดี ราฌา เตอ     นะ ฌาดี กะฮามี เลอ? กู นะ ปือซามา ลาฆู อีตู     ซือรูปา บือกะ ลาฆู นามา บาฌิ?
42013019	เออ     ญา ซือรูปา กะฆีนี เลอ     อาดา บีฌี ตาโระ มิดือมิ ซือบีฌี     นู ซือมียา ซืออูรัก อาเมด ปี ตานัม เดะ กือโบด นะ ญา. กะฆีเตอ     บีฌี อีตู     ญา บือตูโมฮ ฌาดี ปูโฮด กายู. โกะ บูโรก เดะ อาตัซ     ญา ตรือบัก มาแรฮ     บูวัจ ซารัก เดะ โกะ ฌามัยํ     ปูโฮด กายู อีตู เลอ."
42013020	เยซู ญา มือเลา ปูลัก จะ     "กู นะ ปือซามา ลาฆู นู ตูฮัด นะ มาแรฮ ฌาดี ราฌา     ซือรูปา บือกะ ลาฆู นามา?
42013021	ญา ซือรูปา กะฆีนี เลอ     อาดา นีบีนี ซืออูรัก     นู อาเมด ราฆี ซือตืองัฮ     จาโปยํ เดะ ตือโปก ตีฆา เตง. ญา กือโมก ญาแญะ     บรี ตือโปก อีตู กือโมก ฮาบิฮ ดัฮ     ซือมูฮา เลอ." ญา จะ.
42013022	ตานา เยซู ตืองัฮ บือฌาลัด ปี กะ นังฆรี เยรูซาเลม     ญา ลาลู ปี บาญะ นังฆรี     บาญะ ตูโปะ     อาฌัยํ กูญา.
42013023	อาดา ซือมียา ซืออูรัก     ตาญา เยซู จะ     "ตูฮัด เออ     ซือมียา นู นะ ฮีโดะ ลือปัซ บาฌิ เตอ     อาดา กิดีกิ เฆอ?" เยซู ตีกัฮ กะ กูญา จะ
42013024	"กาเญา กือนา ราเฌด มาโซะ ปี     กะ ปีตู นู ซือแปะ     ซาเบะ กู มือญาเระ กะ กาเญา จะ     โกะ ซือมียา บาญะ นะ กูวาซา มาโซะ ปี     ตาปี มาโซะ เตด บือเลฮ.
42013025	ตานา ตูฮัด รูมัฮ ญา ซูดัฮ บีกัซ     กาปุซ ปีตู ดัฮ     กาเญา นะ อาดา บือดีรี โซะ ลูวัยํ     กือเทาะ ปีตู     มือเลา จะ 'จา เออ     มีตา บูกา ปีตู บรี กะ กามี เลอ.' ตาปี     ตูฮัด รูมัฮ นะ ตีกัฮ กะ กาเญา จะ     'กู เตด ตาฮู จะ     กาเญา ฌาดี ซือมียา ดาตัก ปัจ ดีฮา เลอ.'
42013026	กะฆีเตอ     กาเญา นะ อูจะ จะ     'กามี บือเลฮ มากัด     บือเลฮ โอะ ฌางัน เกา. เกา บือเลฮ อาฌัยํ เดะ ตืองัฮ ฌาลัด นะ ลูมอฮ กามี.'
42013027	ตูฮัด รูมัฮ อีตู     ญา นะ มือเลา จะ     'กู จาเระ ดัฮ จะ     กู เตด ตาฮู นู กาเญา ฌาดี ซือมียา ดาตัก ปัจ ดีฮา. อูโนยํ ปี บูวัก เดะ กู เลอ     กาเญา ซือมียา นู บูวัจ ปรางัย ฌาฮัจ เตอ.'
42013028	ตานา กาเญา นะ ลีฮัจ อับราฮัม อีซัก ยาโกบ     ฌางัน โกะ ลูมอฮ ซือมียา ตูโดฮ ลาฆู นะ ตูฮัด ซือมูฮา     กูญา อาดา ดูโดะ เดะ ดือนียา บารู อีตู     นู ตูฮัด ฌาดี ราฌา เตอ     ตาปี ญาวา นะ กาเญา ตะอาซิก     กือนา ตูละ บูวัก กะ โซะ ลูวัยํ     กาเญา นะ มือนาแงฮ     ตือกาจิ ฆีฆี     ซาเกะ โตระ เลอ.
42013029	โกะ ซือมียา นะ มาแรฮ ดาตัก เดะ โซะ ตีมอยํ     โซะ บารัจ เตอ     นะ มาแรฮ เดะ โซะ บารัจ-ดายา     โซะ ตารา ฌูฆา เลอ     นะ ดูโดะ มากัด เดะ ดือนียา บารู นะ ตูฮัด.
42013030	นี เลอ     อาดา ซือมียา โซะ ฮูโฌก ซือตืองัฮ     นะ ปี ดูโดะ โซะ ปรือดู. ซือมียา โซะ ปรือดู ซือตืองัฮ     นะ ปี ดูโดะ โซะ ฮูโฌก." เยซู ญา จะ.
42013031	เดะ วะตู อีตู     ลูมอฮ ฟาริซี ซือตืองัฮ     มาแรฮ มือญาเระ กะ เยซู จะ     "เกา กือนา บีกัซ ปี โซะ อาซิก เลอ. ซาเบะ-จะ     ราฌา เฮโรด     ญา อีงัจ นะ บูนอฮ เกา บูวัก."
42013032	เยซู มือเลา กะ กูญา จะ     "กือนา ปี มือญาเระ กะ ซือมียา เตด บือฆูนา อีตู จะ     ลีฮัจ เลอ     กู โปรฮ โกะ ฮาตู ตรือเบะ ดัฮ     บือบือลา ปือญาเกะ เดะ ซือมียา     อารี อีนี     มัฮปาฆี ปูลัก เลอ. บารู เดะ อารี นู ตีฆา     กู นะ บูวัจ บรี ซุจ ฮาบิฮ ดัฮ.
42013033	ตาปี กู ฆาโดฮ นะ บือฌาลัด ปี     เดะ อารี อีนี     มัฮปาฆี     มัฮปาฆีซา เลอ. ซาเบะ-จะ     เตด บือฆูนา ดัฮ     นะ บรี ซือมียา ตูโดฮ ลาฆู นะ ตูฮัด นะ กือนา บูนอฮ     โซะ ลูวัยํ นังฆรี เยรูซาเลม เลอ.
42013034	"โอ กาเญา     ลูมอฮ เยรูซาเลม เออ     นู บูนอฮ โกะ ซือมียา ตูโดฮ ลาฆู นะ ตูฮัด     นู อาเมด บาตู     ลีปัยํ โกะ ซือมียา นู ตูฮัด ซูโรฮ มาแรฮ มียา กาเญา. บาญะ กาลี เลอ     กู บือคานะ นะ บือมุน ลูมอฮ กาเญา ตาโรฮ     ซือรูปา อีโนก ฮายับ นู กรด โกะ อานะ นะ ญา     บรี ดูโดะ เดะ บาวัฮ ซายะ. ตาปี กาเญา ตีเมา เลอ.
42013035	ลีฮัจ เลอ     รูมัฮ นะ กาเญา     นะ กือนา บือบียัยํ ดัฮ เลอ. กู มือญาเระ กะ กาเญา จะ     กาเญา นะ ฮอย เตด บือเลฮ ลีฮัจ กู     ตือดะ กาเญา นะ มือเลา จะ     'ซือลามัจ เลอ     ซือมียา นู มาแรฮ เดะ นามา นะ ตูฮัด เดะ อาตัซ.' "
42014001	อาดา อารี บราดู กรือฌา ซืออารี     เยซู ญา มาโซะ ปี กะ รูมัฮ นะ กือปาลา ลูมอฮ ฟาริซี ซืออูรัก     นะ มากัด นาซี. โกะ ซือมียา เตอ     กูญา อาดา นาตี ลีฮัจ เยซู.
42014002	นี เลอ     อาดา ซือมียา ซืออูรัก     ฌาดี ปือญาเกะ กากี ตางัน บาซัน     มาแรฮ โซะ ฮึลด มูคา นะ เยซู.
42014003	กะฆีเตอ     เยซู ญา ตาญา ลูมอฮ ซือมียา อาฌัยํ ลาฆู ปือมือซัด นะ ตูฮัด     ฌางัน ลูมอฮ ฟาริซี จะ     "ดัฮ นะ บือบือลา ซือมียา ซาเกะ     เดะ อารี บราดู กรือฌา     นะ ซาลัฮ เดะ ฮูโกบ เฆอ เตด?"
42014004	กูญา ปาคัจ ซืองะ. กะฆีเตอ     เยซู ญา บาวา ซือมียา อีตู บือปี     บือบือลา บรี ซือนัง บาฌิ     ปลือปัซ ญา     บรี บาลิ ปี กะ รูมัฮ.
42014005	กะฆีเตอ เยซู ญา มือเลา กะ กูญา จะ     "ซือมียา ดีฮา     เดะ ลูมอฮ กาเญา     ดัฮ นานะ นะ ญา     เฆอ-จะ     ลือมู นะ ญา     ฆูโฆยํ เดะ ตือลาฆา     ญา เตด ฆางู รือฆัก บือตรือเบะ เดะ อารี บราดู กรือฌา เฆอ?"
42014006	ตาปี กูญา ตีกัฮ เดะ ตือนอซ อีตู     ฮอย เตด บือเลฮ เลอ.
42014007	โซะ เยซู     ตานา ญา ลีฮัจ จะ     ซือมียา นู กือนา บลาโลก เตอ     กูญา บือเลฮ ปีเลฮ ตือปัจ ดูโดะ นู บาฌิ เดะ กาวัด     ญา มือเลา ลาฆู จรือตา     อาฌัยํ กะ กูญา จะ
42014008	"ดัฮ ซือมียา ดีฮา บลาโลก เกา ปี กะ รูมัฮ มือนีกัฮ     ฌางัน นะ ดูโดะ โซะ ตือปัจ บาฌิ     ตาโกจ-จะ     ญา บือเลฮ บลาโลก ซือมียา ซัยํ-บือซัยํ เดะ เกา ลาฆี เลอ.
42014009	กะฆีเตอ     ตูฮัด รูมัฮ มือนีกัฮ     นู บือเลฮ บลาโลก กาเญา ดูวา อูรัก เตอ     นะ มือเลา ฌางัน เกา จะ     'กือนา บรี ตือปัจ ดูโดะ     กะ ซือมียา อีนี เลอ.' กะฆีเตอ     เกา นะ ฆาโดฮ อูบัฮ ปี ดูโดะ โซะ ตือปัจ ตะอารัฮ เดะ กาวัด. เกา นะ จือและ มาตา เลอ.
42014010	ตาปี ดัฮ กือนา บลาโลก เตอ     เกา กือนา ปี ดูโดะ โซะ ตือปัจ ตะอารัฮ ดูลู     บีดา-จะ     ตานา ตูฮัด รูมัฮ มือนีกัฮ มาแรฮ     ญา นะ มือเลา จะ     'ฆู เออ     อูบัฮ บีกัซ ปี ดูโดะ โซะ ตือปัจ บาฌิ เลอ.' กะฆีเตอ     เกา นะ บือเลฮ บือซัยํ มูคา     โซะ ฮึลด มูคา นะ โกะ ซือมียา ซือมูฮา     นู ดูโดะ มากัด บือซามา โตะ อีตู เลอ.
42014011	กรานา-จะ     ราตา ซือมียา นู อาเกะ ญาวา ตีงี     ญา นะ ฆาโดฮ กือนา อูบัฮ ตูโรด. ตาปี ซือมียา นู มือนูโนะ ญาวา เตอ     ญา นะ กือนา อาเกะ บรี ตีงี เลอ." เยซู ญา จะ.
42014012	เยซู ญา มือเลา กะ ซือมียา นู บลาโลก ญา จะ     "ตานา เกา นะ กรือฌา ซือบารัก มากัด บรี โกะ ซือมียา     เตด-จะ     ตืองัฮ อารี     เฆอ-จะ ปะซือญา โปด     ฌางัน นะ บลาโลก ซา โกะ ฆูๆ นะ เกา     โกะ อาดี-บราดี     โกะ นะบรานะ     เฆอ-จะ โกะ กาวัด รูมัฮ นู กายา เตอ. ซาเบะ-จะ     กูญา นะ บือเลฮ บลาโลก เกา ปูลัก     ฌาดี ลาฆู บูวัจ บาลัซ เลอ.
42014013	ตาปี ดัฮ เกา บูวัจ ลาฆู มากัด บรามัย     กือนา บลาโลก โกะ ซือมียา ฮาฌะ     ซือมียา จาเปะ     ซือมียา บือฌาลัด เตาะ-อูเตาะ     ซือมียา มาตา บูตา.
42014014	กูญา อีตู เตอ     ฮอย นามา นะ บาลัซ กะ เกา     ตาปี ตูฮัด เดะ อาตัซ นะ บรี ซือลามัจ บาลัซ ปาเระ กะ เกา     เดะ อารี อีตู     นู โกะ ซือมียา บาฌิ-ตือปัจ     นะ ฮีโดะ ปาเระ เดะ มาตี เลอ." เยซู ญา จะ.
42014015	โซะ ซือมียา ซืออูรัก     นู ดูโดะ มากัด บือซามา เตอ     ตานา ญา ดืองัยํ ปือมือเลา กะฆีเตอ     ญา มือเลา ฌางัน เยซู จะ     "ซือมียา นู นะ มากัด บือซามา ฌางัน ตูฮัด     วะตู ญา มาแรฮ ฌาดี ราฌา เตอ     ซือมียา อีตู นะ ซือนัง ซือลามัจ เลอ."
42014016	กะฆีเตอ     เยซู ญา มือเลา ฌางัน ซือมียา อีตู จะ     "อาดา ซือมียา ซืออูรัก     บือเลฮ บูวัจ ซือบารัก มากัด บาญะ ซูโงฮ     บือเลฮ บลาโลก ซือมียา บาญะ เตอ.
42014017	ตานา รอจ วะตู นะ บรี มากัด ดัฮ     ญา ซูโรฮ ปราโซฮ นะ ญา     ปี ตูโรจ โกะ ซือมียา ซือมูฮา     นู บือเลฮ บลาโลก ดัฮ     มือเลา จะ     'มาแรฮ เลอ. ซาเบะ-จะ ซือบารัก ราตา ฌือแนฮ     บือเลฮ ซียะ ตาโรฮ ฆือนะ ดัฮ.'
42014018	ตาปี โกะ ซือมียา อีตู เตอ     กูญา ปาคัจ บือตาฮู ซิกมาซิก จะ     กูญา ฆาโดฮ. ซือมียา ลามูลา มือเลา กะ ปราโซฮ อีตู จะ     'กู บารู บือลี บือนัก ดัฮ. ฆาโดฮ นะ ปี ลีฮัจ บือนัก อีตู. ฮาฌา มีตา เลอ     ซาเบะ กู ฆาโดฮ.'
42014019	นู ซืออูรัก โปด จะ     'กู บารู บือลี ลือมู     ลีมา ฆู ดัฮ. กู ตืองัฮ นะ ปี มือญาซัจ ลีฮัจ ลือมู อีตู. ฮาฌา กู มีตา เลอ     ซาเบะ กู ฆาโดฮ.'
42014020	นู ซืออูรัก มือเลา จะ     'ฮาฌา มีตา เลอ     กู บารู มือนีกัฮ. ซาเบะ กะฆีเตอ     กู เตด บือเลฮ ปี เลอ.'
42014021	"กะฆีเตอ     ปราโซฮ อีตู     ญา บาลิ มาแรฮ มือญาเระ ลาฆู อีตู     บรี กะ ตกเก ดืองัยํ. ตกเก ญา มูซัยํ ซูโงฮ     มือเลา กะ ปราโซฮ จะ     'กือนา ตรือเบะ ปี งัจบางัจ     ตูโรจ โกะ ฌาลัด บือซัยํ     มาโซะ กะ โกะ จือเราะ มิดือมิ     เดะ นังฆรี เตอ     บาวา ซือมียา ฮาฌะ     ซือมียา จาเปะ     ซือมียา มาตา บูตา     ซือมียา บือฌาลัด เตาะ-อูเตาะ     มาโซะ มาแรฮ กะ อีนี.'
42014022	กะฆีเตอ     ปราโซฮ มือญาเระ จะ     'ตกเก เออ     กู บือเลฮ บูวัจ ตูโรจ     บือกะ เกา ปือซัด ดัฮ. ตาปี อาดา ตือปัจ ดูโดะ ลือเบฮ ลาฆี เลอ.'
42014023	ตกเก ซูโรฮ ปราโซฮ อีตู ปูลัก จะ     'กือนา ตรือเบะ ปี     ตูโรจ กะ ฌาลัด บือซัยํ     มาโซะ โกะ จือเราะ มิดือมิ     เดะ โซะ ลูวัยํ นังฆรี ฌูฆา เตอ     บือฆางู โกะ ซือมียา เปะ อีตู     บรี มาแรฮ เลอ     บีดา บรี รูมัฮ นะ กู     นะ ปือนอฮ ดัฮ.
42014024	ซาเบะ กู มือญาเระ กะ กาเญา จะ     เดะ โกะ ซือมียา นู บือเลฮ บลาโลก เตอ     ฮอย ซือมียา ซืออูรัก โปด     นู นะ บือเลฮ ฌือเลบ ซือบารัก นะ กู.' "
42014025	อาดา ซือมียา บาญะ     ฌาลัด ปี ฌางัน เยซู. เยซู เตอ     ญา อาเลฮ ปี     มือเลา ฌางัน กูญา จะ
42014026	"ซือมียา ดีฮา มาแรฮ ซารี กู     ญา เตอ     กือนา บือชี กะ เอด อาโปก นะ ญา     บีนี นะ ญา     นานะ นะ ญา     ฌางัน ดีบราดี นะ ญา     ฌางัน ญาวา ญา นะ ตะอาซิก ซามา เตอ     ญา กือนา บือชี ฮาปา เลอ. ดัฮ เตด บือชี กะฆีเตอ     ญา นะ ฌาดี มูเระ นะ กู     เตด บือเลฮ เลอ.
42014027	ซือมียา ดีฮา     นู ตีเมา ตาโงก กายู ปลีตัก นะ ญา     ตูโรจ กะ กู เตอ     ญา นะ ฌาดี มูเระ นะ กู     เตด บือเลฮ เลอ.
42014028	"ซาเบะ-จะ     เดะ ลูมอฮ กาเญา     อาดา ซาปา ซูกา บูวัจ รูมัฮ     ญา ฆาโดฮ ดูโดะ กีรา รือฆา ดูลู เตอ     จะ     ตัง ฆือนะ เฆอ เตด.
42014029	ตาโกจ-จะ     จาจะ จาวัก ดัฮ     บูวัจ บรี ซุจ เตด บือเลฮ     ตัง เตด ฆือนะ. กะฆีเตอ ซือมียา ซือมูฮา นู ลีฮัจ     นะ อาฆัฮ-ฆือละ     มือเลา จะ
42014030	'ซือมียา อีนี     ฮึนตะ นะ บูวัจ รูมัฮ     ตาปี นะ บูวัจ บรี ซุจ     ฮอย เตอ บือเลฮ ดัฮ เลอ.'
42014031	"ดัฮ ราฌา ซืออูรัก     ญา นะ ปี บือปรัก ฌางัน ราฌา อาซิก เตอ     ญา ฆาโดฮ ดูโดะ บือฮีมัจ ดูลู จะ     ลูมอฮ ตาฮัน นะ ญา อาดา ซือละซา. ราฌา อาซิก อีตู     ญา อาดา ตาฮัน     ดูวา ละซา. กะฆีเตอ     นะ ปี บือปรัก ฌางัน ญา     นะ ฌือนัฮ เฆอ เตด?
42014032	ดัฮ ญา ลีฮัจ จะ     ลาวัด เตด บือเลฮ     วะตู ราฌา อาซิก อาดา ดูโดะ ฌาโวฮ ลาฆี     ญา ซูโรฮ ฮูลู-บาลัก ปี บือตาฮู     มีตา นะ บือปาคัจ ฌาดี ซาบัจ.
42014033	"กะฆีเตอ ฌูฆา เลอ     ซือมียา ดีฮา เดะ ลูมอฮ กาเญา     นู ตีเมา นะ ตีงัน ซือบารัก แนฮ-ฌือแนฮ นู ญา อาดา     ซือมูฮา เตอ     ญา นะ ฌาดี มูเระ นะ กู     เตด บือเลฮ เลอ." เยซู ญา จะ.
42014034	"ฆารับ ฌาดี ซือบารัก บาฌิ เตอ     ตาปี ดัฮ ฆารับ อีตู ตาวัยํ ดัฮ เตอ     นะ บูวัจ บรี ญา มาเซด ปาเระ ปูลัก     บือเลฮ กะฮามี เลอ?
42014035	ญา เตด บือฆูนา ดัฮ. นะ จาโปยํ ฌางัน ตานัฮ     บูวัจ บาฌา     ฮอย เตด บือเลฮ. นะ ลูโงะ กาซับ ตาโรฮ     จาโปยํ โกะ ตาฮี     บูวัจ บาฌา โปด     เตด บือเลฮ. กะฆีเตอ กูญา นะ ตีงัน บูวัก เลอ. ซาปา อาดา ตือลีงา     มือนีงัย เลอ." เยซู ญา จะ.
42015001	อาดา ซืออารี     โกะ ซือมียา มูงอจ อาเซน ฌางัน ลูมอฮ ซือมียา บือดูซา     กูญา ซือมูฮา มาโซะ มาแรฮ ดาปิก     บีดา นะ มือนีงัย เยซู มือเลา.
42015002	โซะ ลูมอฮ ฟาริซี ฌางัน โกะ ซือมียา อาฌัยํ ลาฆู ปือมือซัด นะ ตูฮัด     กูญา บือซูงุจ จะ     "ซือมียา อีนี     ญา ซาโมจ โกะ ซือมียา บือดูซา     ดูโดะ มากัด ฌางัน กูญา โปด."
42015003	กะฆีเตอ     เยซู ญา มือเลา จรือตา     อาฌัยํ กูญา กะฆีนี จะ
42015004	"เดะ ลูมอฮ กาเญา     ซือมียา ดีฮา     อาดา กาเมก ซือราตุซ อีโกยํ     นู ซืออีโกยํ ซือซัจ ลือแงะ ปี ดัฮ     ญา นะ บูวัจ กะฮามี? ญา นะ ตีงัน กาเมก นู ซือมีลัด-ปูโลฮ ซือมีลัด อีโกยํ อีตู     เดะ ตืองัฮ ปาดัก. กะฆีเตอ ญา นะ ปี ตูโรจ นู ซืออีโกยํ     นู ลือแงะ ซีงี     ตือดะ ดาปัจ     บูกัด เฆอ?
42015005	ตานา ดาปัจ ดัฮ     ญา อาเกะ บอฮ เดะ บาฮู     ตาโงก มาแรฮ     ซูกา-ฮาตี เลอ.
42015006	รอจ กะ รูมัฮ ดัฮ     ญา บลาโลก โกะ ฆูๆ นะ ญา     ฌางัน โกะ นะบรานะ     มาแรฮ มารือมา     มือเลา ฌางัน กูญา จะ     'กือนา ซูกา-ฮาตี ฌางัน กู     ซาเบะ-จะ     กู บือเลฮ ดาปัจ กาเมก นะ กู     นู ลือแงะ ดัฮ เลอ.'
42015007	กู มือญาเระ กะ กาเญา จะ     ซือรูปา กะฆีเตอ     นู ซือมียา บือดูซา ซืออูรัก โปด     นู บราเลฮ-ฮาตี ปาเระ เตอ     บูวัจ บรี อาดา ลาฆู ซูกา-ฮาตี บาญะ โซะ ลาแงะ     ลือเบฮ เดะ ลาฆู ซูกา-ฮาตี     กรานา ซือมียา บาฌิ-ตือปัจ     ซือมีลัด-ปูโลฮ ซือมีลัด อูรัก     นู เตด ฆาโดฮ นะ บราเลฮ-ฮาตี เลอ."
42015008	เยซู มือเลา ปูลัก จะ     "นีบีนี ดีฮา นู อาดา     ดูเวะ ซือปูโลฮ รีเงะ ปีระ     ดัฮ ดูเวะ นะ ญา ลือแงะ     ซา รีเงะ     ญา นะ บูวัจ กะฮามี เลอ? นะ จูโจฮ ปลีตา     กีกัย รูมัฮ     มียา ราตาๆ     ยู ดาปัจ เลอ.
42015009	ดาปัจ ดัฮ     ญา บลาโลก โกะ ฆูๆ     ฌางัน โกะ นะบรานะ มาแรฮ มารือมา     มือเลา ฌางัน กูญา จะ     'กือนา ซูกา-ฮาตี ฌางัน กู เลอ     ซาเบะ-จะ     กู บือเลฮ ดาปัจ ดูเวะ ซา รีเงะ อีตู     นู ลือแงะ ดัฮ.'
42015010	กู มือญาเระ กะ กาเญา จะ     ซือรูปา กะฆีเตอ ฌูฆา     โกะ ฮูลู-บาลัก นะ ตูฮัด เดะ อาตัซ     กูญา ซูกา-ฮาตี ซูโงฮ เลอ     กรานา ซือมียา บือดูซา ซืออูรัก     นู บราเลฮ-ฮาตี ปาเระ ดัฮ."
42015011	เยซู มือเลา ปูลัก จะ     "อาดา ซือมียา ซืออูรัก     ญา อาดา นานะ กีลากี     ดูวา บราดี.
42015012	นู อาดี มือเลา ฌางัน ปะ เดะ ญา จะ     'ปะ เออ     มีตา ปาฮาฆิ โกะ บือนา บารัก     บรี กะ กู นะ อาดา บาฮาเฆด นะ กู เลอ.' กะฆีเตอ     ปะ เดะ ญา     ญา ปาฮาฆิ บือนา บารัก ซือมูฮา     บรี กะ นานะ นะ ญา     ดูวา บราดี.
42015013	ฮอย เตด บาญะ อารี     นู อาดี     ญา ฌูวัน บาฮาเฆด นะ ญา ซือมูฮา     อาเมด ดูเวะ     บือฌาลัด ปี กะ นังฆรี ฌาโวฮ. ปัจ อีตู     ญา บูวัจ ลาฆู ซูมก     ซูโรฮ ตัง ยู ฮาบิฮ.
42015014	ตานา ตัง นะ ญา ฮาบิฮ ดัฮ     ฌาดี วะตู ฮอย บารัก นะ มากัด     เดะ นังฆรี อีตู ซือมูฮา. นานะ นู อาดี อีตู ซีงี     ญา ซูซัฮ ฮาฌะ โตระ เลอ.
42015015	กะฆีเตอ     ญา ปี ดูโดะ     ฌางัน ซือมียา เดะ นังฆรี อีตู     ซืออูรัก. ซือมียา อีตู ซูโรฮ ญา ปี กะ ปาดัก นะ ญา     บือบือลา โกะ บาบี ปัจ อีตู.
42015016	ญา เตอ     บือคานะ นะ มากัด โกะ ตาโระ กาจัก     นู บาบี มากัด อีตู     บรี กือญัง. ตาปี ฮอย ซาปา ฮาฆิ บารัก นามา     บรี กะ ญา มากัด เลอ.
42015017	บารู ญา ซือดัยํ ดัฮ     มือเลา จะ     'โกะ อานะ กูลี นะ ปะ เดะ กู     ราตา อูรัก     กูญา อาดา บารัก มากัด บาญะ. กูญา มากัด กือญัง     ยู ลือเบฮ. ตาปี กู นี เลอ     บือตาฮัด นาซี     มาจับ นะ มาตี ดัฮ.
42015018	กู กือนา บีกัซ ปี ซารี ปะ เดะ กู     มือเลา กะ ญา จะ     "ปะ เออ     กู บูวัจ ซาลัฮ ฌางัน ตูฮัด เดะ อาตัซ     ซาลัฮ ฌางัน ปะ ซามา ดัฮ.
42015019	กู เตด บือฆูนา     นะ ฌาดี นานะ นะ ปะ ลาฆี. กู มีตา เดะ ปะ     บรี กู ฌาดี บือกะ อานะ กูลี นะ ปะ     ซืออูรัก เลอ.'
42015020	"กะฆีเตอ ญา บีกัซ     ปี ซารี ปะ เดะ ญา. ตาปี     กาลา ญา อาดา ฌาโวฮ ลาฆี     ปะ เดะ ญา ลีฮัจ บือฆารี     ตือจีฮัด กะ ญา     บลารี ปี ลาบัด เดะ ลีเฮ     จีโยบ ญา บาญะ กาลี.
42015021	กะฆีเตอ     นานะ อีตู มือเลา ฌางัน ปะ เดะ ญา จะ     'ปะ เออ     กู บูวัจ ซาลัฮ ฌางัน ตูฮัด เดะ อาตัซ     ซาลัฮ ฌางัน ปะ ซามา ดัฮ. กู เตด บือฆูนา     นะ ฌาดี นานะ นะ ปะ ลาฆี.'
42015022	ตาปี     ปะ เดะ ญา     ปือซัด โกะ ปราโซฮ นะ ญา จะ     'ปี เลอ จือปัจๆ     อาเมด บาฌู นู บาฌิ ซูโงฮ     มาแรฮ ปากัย บรี กะ ญา. อาเมด จีเจด มาแรฮ     บอฮ เดะ ฌารี นะ ญา. อาเมด ปะตาปะ มาแรฮ     บอฮ บรี ซามา.
42015023	ปี อาเมด อานะ ลือมู นู ลือมะ     มาแรฮ บูนอฮ เลอ. กีตา นะ บรามัย ซูกา-ฮาตี     มากัด บือซามา.
42015024	ซาเบะ-จะ     นานะ นะ กู นี     ญา มาตี     ตาปี ญา ฮีโดะ ปาเระ ดัฮ. ญา ลือแงะ ปี     ตาปี มาแรฮ ดาปัจ ปูลัก เลอ.' กะฆีเตอ     กูญา ซือมูฮา บรามัย ซูกา-ฮาตี.
42015025	"ตาปี นานะ ซูโลก เตอ     ญา อาดา เดะ บือนัก. ตานา บาลิ มาแรฮ ดาปิก กะ รูมัฮ     ญา ดืองัยํ กูญา ปาคัจ มือญาญี     มือนารี ซามา.
42015026	กะฆีเตอ     ญา บลาโลก ซือมียา บือกรือฌา ซืออูรัก     ตาญา จะ     'กูญา ตืองัฮ บูวัจ นามา เลอ?'
42015027	ซือมียา อีตู ตีกัฮ จะ     'อาดี เดะ เกา     ญา บาลิ มาแรฮ ดัฮ. กะฆีเตอ     ปะ เดะ เกา     บรี บูนอฮ อานะ ลือมู นู ลือมะ     บรี บรามัย มากัด บือซามา     กรานา-จะ     ญา บือเลฮ ซาโมจ นานะ บาลิ มาแรฮ ซือนัง บาฌิ ดัฮ.'
42015028	"ตาปี นานะ ซูโลก     ญา มูซัยํ โตระ     ตีเมา มาโซะ กะ รูมัฮ. กะฆีเตอ ปะ เดะ ญา     ตรือเบะ ปี     ปูโฌะ ญา บรี มาโซะ กะ รูมัฮ.
42015029	ตาปี นานะ อีตู     ญา ตีกัฮ ปาเระ กะ ปะ เดะ ญา จะ     'ลีฮัจ เลอ     กู บือเลฮ บือกรือฌา     ซือรูปา ฌาดี ปราโซฮ นะ ปะ     บราปา ตาโฮด มาแรฮ ดัฮ? กู เตด ดือละ ปูตุซ ปือมือซัด นะ ปะ     ซือกาลี เตอ. ตาปี ปะ เตด ดือละ ฮาฆิ กู     อานะ แบะ ซืออีโกยํ โปด     บีดา กู นะ มากัด บรามัย     ฌางัน โกะ ฆูๆ นะ กู.
42015030	ตาปี นานะ นะ เกา นู อีนี เลอ     ญา ปี บือซามา ฌางัน นีบีนี ฌาลัก     ตือดะ บลาญา นะ ปะ     ฮาบิฮ ซือมูฮา ดัฮ. ตานา ญา บาลิ มาแรฮ     ปะ ปี อาเมด อานะ ลือมู นู ลือมะ มาแรฮ     บรี กะ กูญา มากัด บรามัย เลอ.' ญา จะ.
42015031	"ปะ ตีกัฮ กะ ญา จะ     'นานะ เออ     เกา อาดา ดูโดะ ฌางัน กู     ซือลาลู. บารัก นะ กู ซือมูฮา     ฌาดี บารัก นะ เกา เลอ.
42015032	ตาปี ปาโตจ เลอ     นู กีตา บือเลฮ บรามัย ซูกา-ฮาตี     ซาเบะ อาดี เดะ เกา อีนี     ซือรูปา ญา มาตี ดัฮ     ตาปี ฮีโดะ ปาเระ เลอ. ญา ลือแงะ ปี     ตาปี มาแรฮ ดาปัจ ปูลัก ดัฮ เลอ.' ญา จะ."
42016001	เยซู มือเลา กะ โกะ มูเระ นะ ญา จะ     "อาดา อูรัก กายา ซืออูรัก     ญา อาดา กือปาลา ปราโซฮ     นู ญา กีเรบ บรี ฌาฆา โกะ ซือบารัก นะ ญา. ตาปี โกะ ซือมียา     กูญา มาแรฮ อาดู กะ อูรัก กายา จะ     'กือปาลา ปราโซฮ อีตู     บือเลฮ ซูโรฮ โกะ ซือบารัก นะ เกา     บรี ฮาบิฮ ดัฮ.'
42016002	กะฆีเตอ     อูรัก กายา อีตู     ญา บลาโลก กือปาลา ปราโซฮ อีตู     อูจะ กะ ญา จะ     'ลาฆู นู กู บือเลฮ ดืองัยํ ดัฮ ปาซัน ลาฆู นะ เกา เตอ     ฌาดี กะฮามี เลอ? เกา กือนา ฆาแรฮ     กีรา ดูเวะ     กีรา บือนา บารัก นู กู กีเรบ บรี กะ เกา ฌาฆา เตอ. ซาเบะ-จะ     เกา นะ ฌาดี กือปาลา ปราโซฮ ลาฆี     ฮอย เตด บือเลฮ ดัฮ.'
42016003	กือปาลา ปราโซฮ อีตู     ญา บรีงัจ เดะ ฮาตี จะ     'กู นะ บูวัจ กะฮามี บาฌิ? ซาเบะ-จะ     ตกเก นะ ปรือลอจ กู ดัฮ     เดะ ลาฆู นู กู ฌาดี กือปาลา. กู นะ จาโกน ตานัฮ โปด     ฮอย อูรัจ     นะ ปี งือแมง โปด     จือและ เดะ กาวัด เลอ.
42016004	เออ     กู ตาฮู ดัฮ จะ     นะ บูวัจ กะฮามี บาฌิ     บีดา-จะ     วะตู กู กือนา ปรือลอจ เดะ ลาฆู นู กู ฌาดี กือปาลา ปราโซฮ เตอ     โกะ ซือมียา นะ ซาโมจ กู เดะ รูมัฮ นะ กูญา บือเลฮ.'
42016005	"กะฆีเตอ     ซือมียา อีตู ญา บลาโลก โกะ ซือมียา นู ตือฮูตัก เดะ ตกเก นะ ญา     ราตา อูรัก     ตาญา ซือมียา ลามูลา จะ     'เกา ลือกัจ ฮูตัก เดะ ตกเก นะ กู     บราปา บาญะ เลอ?'
42016006	ญา ตีกัฮ จะ     'กู ตือฮูตัก มีญะ     ซือราตุซ เตง.' กือปาลา ปราโซฮ มือญาเระ กะ ญา จะ     'อาเมด ซูรัจ ฮูตัก นะ เกา     ดูโดะ งัจบางัจ     กาเลฮ เดะ ซูรัจ บรี ฌาดี ลีมา-ปูโลฮ เตง เลอ.'
42016007	กะฆีเตอ     ญา ตาญา นู ซืออูรัก ปูลัก จะ     'เกา เลอ     เกา ตือฮูตัก บราปา บาญะ?' ญา ตีกัฮ จะ     'กู ตือฮูตัก บรัซ     ซือราตุซ ฆูนี.' กือปาลา ปราโซฮ ตีกัฮ จะ     'อาเมด ซูรัจ ฮูตัก นะ เกา     กาเลฮ บรี ฌาดี ลาปัด-ปูโลฮ ฆูนี เลอ.'
42016008	กะฆีเตอ     อูรัก กายา     ญา มือโอจ กะ กือปาลา ปราโซฮ     นู บูวัจ ซาลัฮ อีตู     ซาเบะ-จะ     ญา บือเลฮ บูวัจ ฌางัน ลาฆู ปานัย อากัน. กรานา-จะ     โกะ ซือมียา ฮาดัจ อีนี     กูญา ตาฮู บูวัจ ปานัย อากัน     ซามา ลูมอฮ กูญา ตะอาซิก     ลือเบฮ เดะ โกะ ซือมียา นู ดูโดะ โซะ จรัฮ ซียัก."
42016009	กะฆีเตอ     เยซู มือเลา ปูลัก จะ     "กะฆีเตอ กู นี     มือญาเระ กะ กาเญา จะ     กือนา อาเมด ดูเวะ     เดะ โซะ ดือนียา นู ฌาฮัจ อีนี     บูวัจ บรี อาดา โกะ ซาบัจ     บีดา-จะ     ดัฮ โกะ ดูเวะ อีตู ฮาบิฮ ดัฮ     เกา นะ กือนา ซาโมจ     มาโซะ กะ ตือปัจ ดูโดะ นู บาฌิ ซือลาลู เลอ.
42016010	"ซือมียา นู รือมัก     เดะ โกะ ลาฆู มิดือมิ เตอ     ญา นะ รือมัก เดะ ลาฆู นู ซัยํ-บือซัยํ ฌูฆา เลอ. ซือมียา นู เตด รือมัก     เดะ โกะ ลาฆู มิดือมิ เตอ     ญา นะ เตด รือมัก     เดะ ลาฆู ซัยํ-บือซัยํ ฌูฆา เลอ.
42016011	กะฆีเตอ เลอ     ดัฮ กาเญา เตด รือมัก     ปาซัน โกะ ดูเวะ เดะ ดือนียา นู ฌาฮัจ อีนี     ซาปา เลอ     นะ กีเรบ ซือบารัก นู บาฌิ ซูโงฮ กะ กาเญา?
42016012	ดัฮ กาเญา เตด รือมัก     เดะ ซือบารัก นะ ซือมียา อาซิก เตอ     ซาปา เลอ     นะ บรี ซือบารัก นู นะ ฌาดี บารัก นะ กาเญา ตะอาซิก?
42016013	"ฮอย ปราโซฮ ซือมียา ดีฮา     นะ บือกรือฌา บรี กะ ตกเก ดูวา อูรัก บือเลฮ. ซาเบะ-จะ     นะ บือชี กะ นู ซา     นะ ซายัก กะ นู ซา     เฆอ-จะ     นะ ตูเฮะ กะ นู ซา     นะ มือฌัฮ กะ นู ซา. กะฆีเตอ     กาเญา นะ ฌาดี ปราโซฮ นะ ตูฮัด เดะ อาตัซ     นะ ฌาดี ปราโซฮ นะ ดูเวะ ซามา     ฮอย เตด บือเลฮ เลอ."
42016014	โซะ ลูมอฮ ฟาริซี นู อาดา ฮาตี ซายัก โกะ ดูเวะ     ตานา ดืองัยํ ปือมือเลา กะฆีเตอ ซือมูฮา ดัฮ     กูญา อาฆัฮ-ฆือละ กะ เยซู.
42016015	ตาปี เยซู มือเลา กะ กูญา จะ     "กาเญา เตอ     ฮาฌา กาเญา บูวัจ บรี โกะ ซือมียา อีงัจ จะ     กาเญา ฌาดี ซือมียา รือมัก. ตาปี ตูฮัด เดะ อาตัซ     ญา ตาฮู ฮาตี นะ กาเญา. ซาเบะ-จะ     โกะ ซือบารัก นู โกะ อูมัจ-ซือมียา กีรา จะ     อาดา รือฆา บาญะ     ญา ฌาดี ซือบารัก ตะอารัฮ     โซะ ฮึลด มูคา นะ ตูฮัด เลอ.
42016016	" ซูรัจ ปือมือเลา ฮูโกบ นะ ตูฮัด     ฌางัน ซูรัจ โกะ ซือมียา ตูโดฮ ลาฆู นะ ตูฮัด เตอ     อาดา ฮูโกบ ตือดะ รอจ กะ ตือกาลา โยฮัน     ซือมียา นู บรี ลาฆู ซือลับ เดะ อาเย. ตะเดะ อีตู มาแรฮ     อาดา บรีตา นู บาฌิ     ปาซัน นู ตูฮัด นะ มาแรฮ ฌาดี ราฌา นะ บือบือลา โกะ อูมัจ-ซือมียา เตอ     บรีตา อีตู กือนา มือญาเระ ดัฮ. กะฆีเตอ     โกะ ซือมียา ซือมูฮา     ปาคัจ บรือโบจ นะ มาโซะ     ฌาดี ซือมียา นู ตูฮัด บือบือลา กะฆีเตอ เลอ.
42016017	ตาปี     นู ลาแงะ ฌางัน ดือนียา นะ ลือแงะ ปี เตอ     ญา ซือนัง เดะ ลาฆู นู ซูรัจ ปือมือเลา ฮูโกบ นะ ตูฮัด     แนฮ ซา ปาตัฮ     นะ เตด ฌาดี นามา.
42016018	"ซือมียา ดีฮา บรือจัย ฌางัน บีนี นะ ญา     ปี อาเมด บีนี อาซิก     ญา ซาลัฮ บือกาเซฮ เตอ. ซือมียา ดีฮา     นู อาเมด บีนี นู ลากี บรือจัย ดัฮ เตอ     มาแรฮ บูวัจ ฌาดี บีนี นะ ญา     ญา โปด     ซาลัฮ บือกาเซฮ ฌูฆา เลอ."
42016019	เยซู มือเลา ปูลัก จะ     "อาดา อูรัก กายา ซืออูรัก     ญา ปือแญะ กาเยด รือฆา มาฮัน. ญา มากัด กือญัง     มากัด บาฌิ     บีลัก อารี.
42016020	อาดา ฌูฆา อูรัก ฮาฌะ ซืออูรัก     ปือนามา ลาซาโร     อาดา ลียัก บรา     ฮาปา เดะ ญาวา. ญา เตอ     บียาซา ฆูแลก     เดะ ปีตู ปาฆัยํ รูมัฮ นะ อูรัก กายา อีตู ซีงี.
42016021	ญา จาดัก นะ มากัด     ซือบารัก นู ลือเบฮ เดะ มากัด     นะ อูรัก กายา อีตู. โกะ อาซู โปด     มาแรฮ ฌีลัจ ลียัก บรา นะ ญา.
42016022	"อาดา ซืออารี     อูรัก ฮาฌะ อีตู มาตี ดัฮ. กะฆีเตอ     อาดา ลูมอฮ ฮูลู-บาลัก นะ ตูฮัด มาแรฮ     อาเมด ญา     บาวา บือปี กะ ลาแงะ     ดูโดะ บือซามา ดาปิก อับราฮัม. อูรัก กายา อีตู โปด     มาตี ฌูฆา     กือนา ตานัม ดัฮ.
42016023	เดะ นังฆรี ฮาตู ญา ซาเกะ บาญะ โตระ. ญา ลีฮัจ กะ อาตัซ     บือฆารี อับราฮัม ดูโดะ ฌาโวฮ. อาดา ลาซาโร ดูโดะ ดาปิก ญา.
42016024	กะฆีเตอ อูรัก กายา อีตู     ญา บลาโลก จะ     'โอ อับราฮัม     ปะ เออ     ตือจีฮัด กะ กู เลอ. กู ซาเกะ โตระ     เดะ ญาลา อาปี อีนี. ซูโรฮ ลาซาโร     บรี จือลุ ฮูโฌก ฌารี นะ ญา เดะ อาเย     มาแรฮ บอฮ บรี ลีดัฮ นะ กู บือแฌะ ดีกิ เลอ.'
42016025	"ตาปี อับราฮัม มือเลา จะ     'นานะ เออ     บรีงัจ เลอ. กาลา เกา ฮีโดะ เตอ     เกา บือเลฮ มากัด กือญัง     ดูโดะ ซือนัง บาฌิ. โซะ ลาซาโร โปด     ญา ดูโดะ ฮาฌะ โตระ. ตาปี วะตู อีนี เลอ     ลาซาโร     ญา ดูโดะ ซือนัง บาฌิ     ตือปัจ อีนี ดัฮ     โซะ เกา เตอ     ซาเกะ บาญะ ดัฮ เลอ.
42016026	ลือเบฮ เดะ อีตู เลอ     อาดา ลาเฮา บือซัยํ     ดูโดะ เดะ ตืองัฮ กามี ฌางัน กาเญา. ซือมียา โซะ อีนี     นู นะ ฌรือมัก ปี กะ กาเญา     ฮอย เตด บือเลฮ ดัฮ. ซือมียา โซะ อีตู     นู นะ ฌรือมัก มาแรฮ กะ กามี โปด     ฮอย เตด บือเลฮ ฌูฆา เลอ.'
42016027	อูรัก กายา ซีงี เตอ     ญา มือเลา จะ     'ปะ เออ     กู มีตา ตูโลก เดะ ปะ เลอ. ซูโรฮ ลาซาโร ปี     กะ รูมัฮ นะ อาโปก เดะ กู.
42016028	เดะ รูมัฮ อีตู     อาดา อาดี เดะ กู     ลีมา บราดี. บรี ลาซาโร ปี ปรีงัจ มือญาเระ     กะ กูญา อีตู จะ     ฌางัน บรี กูญา ฌูฆา     นะ มาแรฮ กะ ตือปัจ นู ซาเกะ โตระ อีนี.'
42016029	"ตาปี อับราฮัม มือเลา จะ     'โกะ อาดี เดะ เกา     อาดา ซูรัจ ปือมือเลา นะ มูซา     อาดา ซูรัจ ปือมือเลา นะ ลูมอฮ ซือมียา ตูโดฮ ลาฆู นะ ตูฮัด ฌูฆา. บรี กูญา มือนีงัย กะ ซูรัจ ปือมือเลา อีตู เลอ.'
42016030	ตาปี อูรัก กายา ซีงี     ตีกัฮ จะ     'ปะ อับราฮัม     กะฆีเตอ เตด ฆือนะ เลอ. ตาปี อาซัน-จะ อาดา ซือมียา นู มาตี ดัฮ     ปาเระ ปี มือญาเระ กะ กูญา อีตู     กะฆีเตอ เลอ     กูญา นะ บราเลฮ-ฮาตี.'
42016031	ตาปี อับราฮัม มือเลา กะ ญา จะ     'กูญา อีตู     ตีเมา มือนีงัย กะ ซูรัจ ปือมือเลา นะ มูซา     ฌางัน ปือมือเลา นะ ลูมอฮ ซือมียา ตูโดฮ ลาฆู นะ ตูฮัด ดัฮ. กะฆีเตอ     มีเซ-จะ     อาดา ซือมียา มาตี ฮีโดะ ปาเระ โปด     ตาปี กูญา เตด ปือจายา ลาฆี.' ญา จะ."
42017001	กะฆีเตอ     เยซู มือเลา กะ มูเระ นะ ญา จะ     "ฆาโดฮ อาดา ลาฆู ฌือแนฮๆ     นู นะ บูวัจ บรี ซือมียา ซาลัฮ ฌาลัด. ตาปี จือลากา เลอ     ซือมียา นู บูวัจ บรี ซาลัฮ กะฆีเตอ.
42017002	ดัฮ อาเมด บาตู ฆีลิก ตือโปก     ฆาโตก เดะ ลีเฮ ซือมียา อีตู     บือปี ฌาลา กะ ลาโวจ บูวัก เลอ     บาฌิ เดะ นู นะ บรี ญา บาวา นานะ ดือมิ กะฆีนี     ซืออูรัก โปด     ปี ซาลัฮ ฌาลัด ดัฮ.
42017003	กะฆีเตอ     กือนา ฌาฆา ญาวา บรี บาฌิ เลอ. "ดัฮ ดีบราดี บูวัจ ซาลัฮ กะ เกา     กือนา อูจะ กะ ญา. ดัฮ ญา บราเลฮ-ฮาตี     กือนา อาเกะ ซาลัฮ กะ ญา เลอ.
42017004	ตาปี มีเซ ญา บูวัจ ซาลัฮ กะ เกา     ซืออารี ตูโฌฮ กาลี โปด     ตาปี ญา อาเลฮ มาแรฮ มียา เกา     บือกะ ตูโฌฮ กาลี อีตู เตอ     มือเลา จะ     'กู บราเลฮ-ฮาตี ดัฮ'     กือนา อาเกะ ซาลัฮ กะ ญา เลอ."
42017005	โซะ โกะ ปือญูโรฮ กูญา มือเลา กะ ตูฮัด เยซู จะ     "มีตา บรี ลูมอฮ กามี นะ ปือจายา     บรี บาญะ ซือมาตา เลอ."
42017006	ตูฮัด เยซู ญา มือเลา จะ     "ดัฮ ลูมอฮ กาเญา อาดา ลาฆู ปือจายา กิดีกิ     ตารา บีฌี ตาโระ นู มิดือมิ ซือบีฌี     กาเญา นะ ซูโรฮ ปูโฮด กายู อีนี จะ     'เกา กือนา กือตัจ ฌากัยํ     ปี ตานัม เดะ ลาโวจ เลอ.' กะฆีเตอ     ญา นะ บูวัจ ตูโรจ กะ กาเญา.
42017007	"ซือมียา ดีฮา เดะ ลูมอฮ กาเญา     อาดา ปราโซฮ กรือฌา บือนัก     เฆอ-จะ     บือบือลา กาวัด กาเมก เตอ     ตานา ปราโซฮ นู อีตู     ญา บาลิ ดาตัก เดะ บือนัก     นะ มือเลา กะ ญา จะ     'บางัจ เลอ     มาแรฮ ดูโดะ มากัด บือซามา ฌางัน กามี'?
42017008	ฮอย. กาเญา เตด มือเลา กะฆีเตอ เลอ     ตาปี นะ มือญาเระ กะ ญา จะ     'กือนา ซียะ โกะ ซือบารัก บรี กะ กู มากัด. ซือซิก กาเยด     ซือและ เดะ ปีงัก ตาโรฮ     บือกรือฌา บรี กะ กู     ตือดะ กู นะ มากัด โอะ     กือญัง ดัฮ. เดะ บลากัก เกา โปด     นะ บือเลฮ มากัด โอะ ปูลัก เลอ.'
42017009	ตกเก อีตู นะ มือโอจ กะ ปราโซฮ เฆอ     ซาเบะ ปราโซฮ บือเลฮ บูวัจ ตูโรจ กะ ญา เตอ? เตด โบะ.
42017010	กะฆีเตอ ฌูฆา เลอ     โซะ กาเญา     ตานา บูวัจ ตูโรจ ลาฆู ซือมูฮา     นู กือนา ปือซัด ดัฮ     กาเญา กือนา มือเลา จะ     'กามี ฌาดี ปราโซฮ นู เตด ปาโตจ นะ กือนา มือโอจ เลอ. กามี บือเลฮ บือกรือฌา บูวัจ     บือกะ กามี ฆาโดฮ นะ บูวัจ     ซา อีตู เลอ.' " เยซู ญา จะ.
42017011	กาลา เยซู ตืองัฮ บือฌาลัด ญาแญะ ปี กะ นังฆรี เยรูซาเลม     ญา บือฌาลัด โซะ ตืองัฮ ตือกอซ นังฆรี ซะมาเรีย ฌางัน ฆาลิลี.
42017012	ตานา เยซู นะ มาโซะ กะ ตูโปะ     ซา ตูโปะ     อาดา ซือมียา ปือญาเกะ ปูรู ซือปูโลฮ อูรัก     มาแรฮ บือดาปัจ ฌางัน ญา. กูญา บือดีรี ฌาโวฮ
42017013	บือซูระ จะ     "โอ เยซู     บูมอยํ เออ. ตือจีฮัด กะ กามี เลอ."
42017014	ตานา เยซู ลีฮัจ กูญา ดัฮ     ญา มือเลา จะ     "ปี เลอ. ปี ซารี โกะ ซามี     บรี กูญา ซาซัจ กาเญา." กะฆีเตอ     วะตู กูญา ตืองัฮ บือฌาลัด ปี     กูญา ซือนัง บาฌิ ดัฮ.
42017015	ซือมียา ซืออูรัก เดะ ลูมอฮ อีตู     ตานา ญา ลีฮัจ จะ     ญา ซือนัง บาฌิ ดัฮ เตอ     ญา อาเลฮ มาแรฮ ซารี เยซู     บือซูระ บูริ     มือโอจ กะ ตูฮัด เดะ อาตัซ เลอ.
42017016	ญา ตือมะ มูคา รอจ กะ ตานัฮ     เดะ โซะ กากี นะ เยซู     บรี ซือลามัจ กะ ญา. ซือมียา อีตู เตอ     ฌาดี ซืออูรัก เดะ บักซา ซะมาเรีย.
42017017	กะฆีเตอ     เยซู มือเลา จะ     "ซือปูโลฮ อูรัก ซือนัง บาฌิ ดัฮ     บูกัด เฆอ? ตาปี นู ซือมีลัด อูรัก อีตู     อาดา เปะ ดีฮา?
42017018	บูวัจ นามา เลอ     ฮอย ซือมียา ดีฮา บาลิ มาแรฮ มือโอจ กะ ตูฮัด เดะ อาตัซ     ลือเบฮ ซือมียา บักซา อาซิก     แนฮ ซืออูรัก อีนี เลอ?"
42017019	กะฆีเตอ     เยซู มือเลา กะ ญา จะ     "บีกัซ ปี เลอ. นู เกา ปือจายา อีนี     บูวัจ บรี เกา ซือนัง บาฌิ ดัฮ เลอ."
42017020	อาดา ลูมอฮ ฟาริซี ตาญา เยซู จะ     นู ตูฮัด เดะ อาตัซ นะ มาแรฮ ฌาดี ราฌา นะ บือบือลา อูมัจ-ซือมียา     นะ บือฌาดี กาลา? เยซู ญา ตีกัฮ จะ     "นู ตูฮัด ญา มาแรฮ ฌาดี ราฌา เตอ     บูกัด-จะ อาดา ปือนานา     นะ ลีฮัจ บือฆารี ฌางัน มาตา เลอ.
42017021	ฮอย ซาปา นะ มือเลา จะ     'มาแรฮ ลีฮัจ     ปัจ อีนี.' เฆอ-จะ 'ปัจ อีตู เลอ'. ซาเบะ-จะ     นี เลอ     ตูฮัด ญา อาดา บือบือลา ฌาดี ราฌา     เดะ ตืองัฮ กาเญา ดัฮ."
42017022	เยซู มือเลา กะ โกะ มูเระ นะ ญา จะ     "อาดา ซา วะตู นู นะ มาแรฮ     นู กาเญา นะ ซูกา ลีฮัจ อารี นะ นานะ นะ อูมัจ-ซือมียา แนฮ ซืออารี เตอ     ตาปี นะ ลีฮัจ เตด บือฆารี.
42017023	อาดา ซือมียา นะ มือเลา ฌางัน กาเญา จะ     'มาแรฮ ลีฮัจ นู อีนี'     เฆอ-จะ     'ปี ลีฮัจ นู อีตู เลอ'. ฌางัน ตรือเบะ ปี ตูโรจ กูญา.
42017024	ซือรูปา บือกะ กีลัจ เตอ     นู และ ตรือเบะ เดะ ลาแงะ ซือบือลัฮ     ซูโลฮ ปี รอจ กะ ลาแงะ นู ซือบือลัฮ เตอ     กู นู นานะ นะ อูมัจ-ซือมียา     นะ ฌาดี กะฆีเตอ เลอ     เดะ อารี นะ กู.
42017025	ตาปี กู ฆาโดฮ ตาฮัด ซูซัฮ บาญะ ฌือแนฮ ดูลู. โกะ ซือมียา ฮาดัจ อีนี นะ ตีเมา ซาโมจ กู เลอ.
42017026	เดะ ฮาดัจ นะ โนฮา ลาฆู บือเลฮ บือฌาดี กะฮามี เตอ     ฮาดัจ นะ นานะ นะ อูมัจ-ซือมียา โปด     นะ ฌาดี กะฆีเตอ ฌูฆา เลอ.
42017027	กูญา บือเลฮ มากัด     บือเลฮ โอะ     บือเลฮ มือนีกัฮ     อาเกะ บรี ฌาดี ลากี-บีนี ฌูฆา     ตือดะ รอจ กะ อารี อีตู     นู โนฮา บือเลฮ มาโซะ กะ ดาลับ กาปัน บือซัยํ     อาเย บือเลฮ อาโปฮ     บรี โกะ ซือมียา ฌาฮานัม ฮาบิฮ.
42017028	เดะ ฮาดัจ นะ โลด โปด     ฌาดี กะฆีเตอ ฌูฆา. กูญา บือเลฮ มากัด     บือเลฮ โอะ     บือลี     ฌูวัน     ปุย-ปรุย ตานัม ตาโระ     บูวัจ โกะ รูมัฮ เลอ.
42017029	ตาปี เดะ อารี อีตู     นู โลด ญา ตรือเบะ เดะ นังฆรี โซโดม     อาปี ฌางัน บลีรัก ญา ฆูโฆยํ ดาตัก เดะ โซะ ลาแงะ     จูโจฮ นังฆรี     ปือลัฮ ฮาบิฮ.
42017030	เดะ อารี อีตู     นู นานะ นะ อูมัจ-ซือมียา     นะ มาแรฮ ปลีฮัจ เตอ     นะ ฌาดี ซือรูปา กะฆีเตอ ฌูฆา เลอ.
42017031	"เดะ อารี อีตู     ซือมียา นู อาดา เดะ รูวัก โซะ อาตัซ รูมัฮ     โกะ ซือบารัก นะ ญา อาดา เดะ ดาลับ รูมัฮ     ฌางัน บรี ญา ตูโรด มาโซะ ดาลับ รูมัฮ     อาเมด โกะ ซือบารัก อีตู บือปี. ซือมียา นู อาดา โซะ บือนัก เตอ     ฌางัน บรี ญา ปาเระ มาแรฮ ฌูฆา เลอ.
42017032	กือนา บรีงัจ จะ     บีนี นะ โลด     ญา กือนา ลาฆู นามา เลอ.
42017033	ซือมียา ดีฮา กูวาซา ตูโลก ญาวา ตะอาซิก     บรี ดูโดะ ซือนัง เตอ     ญาวา ญา นะ ฌาฮานัม เลอ. ตาปี ซือมียา ดีฮา นู ซรัฮ ญาวา นะ ญา     บรี ฌาฮานัม     ซือมียา อีตู นะ บือเลฮ ฮีโดะ ลือปัซ บาฌิ เลอ.
42017034	กู มือญาเระ กะ กาเญา จะ     เดะ มาลับ อีตู     นะ อาดา ซือมียา ดูวา อูรัก     ตีโนะ เดะ ตือปัจ ตีโนะ ซือตือปัจ เตอ     นะ ซาโมจ บือปี ซืออูรัก     นะ ตีงัน ซืออูรัก.
42017035	นะ อาดา นีบีนี ดูวา อูรัก     ฆีลิก ตือโปก บือซามา เตอ     นะ ซาโมจ บือปี ซืออูรัก     นะ ตีงัน ซืออูรัก. " เยซู ญา จะ.
42017037	กูญา ตาญา เยซู จะ     "นะ บือฌาดี ปัจ ดีฮา     ตูฮัด เออ?" เยซู ตีกัฮ จะ     "อาดา บาดัด ปัจ ดีฮา     กาวัด บูโรก อีแรก นะ บือมุน มากัด ปัจ อีตู เลอ."
42018001	เยซู นะ บรี โกะ มูเระ บือซาโวจ กะ ตูฮัด ซือรูโลยํ     ฮอย เตด กูรัก เดะ ฮาตี. กะฆีเตอ     ญา มือญาเระ ลาฆู จรือตา อาฌัยํ กะฆีนี จะ
42018002	"เดะ นังฆรี ซา นังฆรี     อาดา ซือมียา กรัจ ฮูโกบ ซืออูรัก     นู เตด ตาโกจ ตูฮัด เดะ อาตัซ     เตด ตูเฮะ กะ ซือมียา ดีฮา โปด.
42018003	เดะ นังฆรี อีตู     อาดา ฌูฆา นีบีนี ฌานา ซืออูรัก เตอ     ญา มาแรฮ เตด บราดู     มีตา เดะ ซือมียา กรัจ ฮูโกบ บรี ตูโลก ญา     มือเลา จะ     'มีตา เดะ เกา     นะ กรัจ ฮูโกบ บรี กือนา ลาฆู     ฌางัน ซือมียา นู บือดะวา ลาวัด กู เลอ.'
42018004	ซือมียา กรัจ ฮูโกบ อีตู     ญา เตด ปือดูลี     ลามัจ นะ ตีกัฮ เลอ. ตาปี เดะ บลากัก ญา อีงัจ เดะ ฮาตี จะ     'มีเซ-จะ     กู เตด ตาโกจ เดะ ตูฮัด     เตด ตูเฮะ กะ ซือมียา ดีฮา เตอ
42018005	ตาปี นีบีนี ฌานา อีนี     ญา มาแรฮ บือฆาโดฮ เตด บราดู. บอฮ     กู นะ กรัจ ฮูโกบ กือนา ลาฆู     บรี กะ ญา     ตีเมา บรี ญา มาแรฮ บือฆาโดฮ กู ซัจๆ     ยู กู รือมัย เลอ." ญา จะ.
42018006	กะฆีเตอ     ตูฮัด เยซู มือเลา จะ     "มือนีงัย เลอ     ซือมียา กรัจ ฮูโกบ นู ปีเกาะ อีตู     บือเลฮ มือเลา กะฮามี ดัฮ.
42018007	ดัฮ ฌาดี กะฆีเตอ     ตูฮัด บือซัยํ เดะ อาตัซ     ญา นะ กรัจ ฮูโกบ บรี กือนา ลาฆู     กะ โกะ ซือมียา นู ญา ปีเลฮ ดัฮ เตอ     นู ฆางู มีตา ตูโลก เดะ ญา     ซียัก มาลับ     บูกัด เฆอ? ตูฮัด ลามัจ นะ ตูโลก กูญา เฆอ? เตด โบะ.
42018008	กู มือญาเระ กะ กาเญา จะ     ตูฮัด นะ มาแรฮ ตูโลก กูญา งัจบางัจ เลอ. ตาปี วะตู กู นู นานะ นะ อูมัจ-ซือมียา อีนี     นะ มาแรฮ เตอ     นะ ดาปัจ ซือมียา นู อาดา ลาฆู ปือจายา     เดะ ดือนียา อีนี เฆอ?" เยซู ญา จะ.
42018009	อาดา ซือมียา ซือตืองัฮ นู มือฌัฮ อูรัก อาซิก     ตาปี มือโอจ กะ ญาวา ตะอาซิก จะ     กูญา บาฌิ-ตือปัจ. กะฆีเตอ     เยซู มือเลา ลาฆู จรือตา อาฌัยํ กะฆีนี     บรี กูญา อีตู ดืองัยํ     จะ
42018010	"อาดา ซือมียา ดูวา อูรัก     มาโซะ กะ รูมัฮ มือญือมัฮ ตูฮัด     บีดา นะ บือซาโวจ. นู ซืออูรัก     ฌาดี ซือมียา ลูมอฮ ฟาริซี นู ซืออูรัก     ฌาดี ซือมียา มูงอจ อาเซน เตอ.
42018011	"โซะ อูรัก ฟาริซี อีตู     ญา บือดีรี ซา ญา     บือซาโวจ จะ     'โอ ตูฮัด บือซัยํ เดะ อาตัซ     กู บรี ซือลามัจ กะ ตูฮัด จะ     กู เตด ซือรูปา โกะ ซือมียา อาซิก เลอ. กู บูกัด ซือมียา ฮาลูบา     ซือมียา ฌาฮัจ     ซือมียา บือกาเซฮ. กู ฮอย เตด ซือรูปา     กะ ซือมียา มูงอจ อาเซน นู อีตู เลอ.
42018012	บีลัก มีงู     กู บูวัจ ลาฆู บือตาฮัด มากัด ดูวา อารี. ดูเวะ นะ กู     นู บือเลฮ ซือมูฮา เตอ     บือเลฮ ซือราตุซ รีเงะ     กู อาเกะ ซือปูโลฮ รีเงะ     มือญือมัฮ กะ ตูฮัด.' ญา จะ.
42018013	"ตาปี โซะ ซือมียา มูงอจ อาเซน     ญา บือดีรี ฌาโวฮ ดีกิ     ตีเมา ลางอฮ ปาลา     ลีฮัจ กะ ลาแงะ. ญา กาเตาะ ตาฮะ ดาดา นะ ญา     บือซาโวจ จะ     'โอ ตูฮัด บือซัยํ เดะ อาตัซ     กู อูรัก บือดูซา โตระ. มีตา บรี ตูฮัด ตือจีฮัด กะ กู เลอ.' ญา จะ."
42018014	กะฆีเตอ เยซู มือเลา จะ     "กู มือญาเระ กะ กาเญา จะ     ตานา บาลิ กะ รูมัฮ     ซือมียา มูงอจ อาเซน อีนี เลอ     นู ตูฮัด กีรา จะ     ญา ซือมียา ฌาดี บาฌิ-ตือปัจ ดัฮ. โซะ ซือมียา นู ซา ซีงี     ฮอย เลอ     ตูฮัด เตด อีงัจ กะฆีเตอ. กรานา-จะ     ราตา ซือมียา นู อาเกะ ญาวา ตีงี เตอ     ญา ฆาโดฮ กือนา บูวัจ บรี รือนัฮ เลอ. ตาปี ซือมียา ดีฮา     นู มือนูโนะ ญาวา เตอ     ญา นะ กือนา อาเกะ บรี ตีงี เลอ." ญา จะ.
42018015	กะฆีเตอ     อาดา ซือมียา บาวา โกะ นานะ ดือมิ ฌูฆา     มาแรฮ ซารี เยซู     บีดา นะ บรี เยซู ปือเตาะ เดะ ญาวา นะ กูญา. ตาปี โกะ มูเระ นะ ญา เตอ     ตานา ลีฮัจ กะฆีเตอ     กูญา อูจะ บลารัก โกะ ซือมียา อีตู.
42018016	ตาปี เยซู บลาโลก โกะ นานะ     มือเลา จะ     "บียัยํ เลอ     บรี โกะ นานะ     มาแรฮ มียา กู. ฌางัน นะ ซือกัจ กูญา     กรานา-จะ     ซือมียา นู อาดา ฮาตี ซือรูปา บือกะ โกะ นานะ กะฆีนี เตอ     ซือมียา อีตู เลอ     นู อาดา ตูฮัด ฌาดี ราฌา นะ ญา.
42018017	กู มือญาเระ กะ กาเญา     ลาฆู นู ซูโงฮ จะ     ซือมียา ดีฮา     นู เตด ซาโงะ ตูฮัด ฌาดี ราฌา นะ ญา     ฌางัน ฮาตี ซือรูปา บือกะ นานะ เตอ     ซือมียา อีตู     นะ ฮอย เตด บือเลฮ มาโซะ     กะ ลูมอฮ ซือมียา นู ตูฮัด บือบือลา ฌาดี ราฌา." เยซู ญา จะ.
42018018	อาดา กือปาลา ลูมอฮ ยิว ซืออูรัก     ตาญา เยซู จะ     "บูมอยํ นู บาฌิ เออ     กู นะ บูวัจ กะฮามี เลอ     บีดา นะ บือเลฮ ลาฆู ฮีโดะ ซูโงฮ นู ซือลาลู?"
42018019	กะฆีเตอ     เยซู ตีกัฮ กะ ญา จะ     "เกา บลาโลก กะ กู จะ     'นู บาฌิ'     บูวัจ นามา? ฮอย ซือมียา ดีฮา นะ บาฌิ     ลือเบฮ ซา ตูฮัด เดะ อาตัซ เลอ.
42018020	เกา ตาฮู โกะ ปือมือซัด นะ ตูฮัด     นู จะ 'ฌางัน บือกาเซฮ บีนี นะ กาวัด     ลากี นะ กาวัด เลอ. ฌางัน บูนอฮ ซือมียา เลอ. ฌางัน จูรี บารัก นะ กาวัด เลอ. ฌางัน ฌาดี ซะซี มืออูปัย เลอ. กือนา ตูเฮะ กะ เอด อาโปก นะ เกา เลอ.' " ญา จะ.
42018021	ซือมียา อีตู ญา มือเลา จะ     "ปือมือซัด อีนี ซือมูฮา     กู บือเลฮ ตูโรจ ดัฮ     ตะเดะ มิดือมิ."
42018022	ตานา ดืองัยํ กะฆีเตอ     เยซู มือเลา ฌางัน ญา จะ     "เกา ปูตุซ ซา มาตา ลาฆี เลอ. เกา กือนา ปี ฌูวัน โกะ ซือบารัก ซือมูฮา     นู เกา อาดา     ฮาฆิ บรี กะ โกะ ซือมียา ฮาฌะ เตอ. กะฆีเตอ     เกา นะ ฌาดี ซือมียา กายา โซะ อาตัซ ลาแงะ ดัฮ. ลือปัซ อีตู     กือนา มาแรฮ ตูโรจ กะ กู เลอ." เยซู ญา จะ.
42018023	ตาปี ตานา ญา ดืองัยํ ลาฆู กะฆีเตอ     ซือมียา อีตู ซูซัฮ-ฮาตี ซูโงฮ     ซาเบะ-จะ     ญา ฌาดี ซือมียา กายา บาญะ.
42018024	เยซู ญา ลีฮัจ ซือมียา อีตู     นู ญา ซูซัฮ-ฮาตี กะฮามี ดัฮ     กะฆีเตอ ญา มือเลา จะ     "ปายัฮ ซูโงฮ เลอ     นู โกะ ซือมียา กายา     นะ มาโซะ กะ ลูมอฮ ซือมียา นะ ตูฮัด.
42018025	ซาเบะ-จะ     อูตัยํ ซืออีโกยํ     นะ มรือลุซ เดะ ลูบัก ฌาโรบ โปด     มูดัฮ ลาฆี     เดะ ซือมียา กายา     นะ มาโซะ กะ ดือนียา บารู นะ ตูฮัด เลอ." ญา จะ.
42018026	โซะ โกะ ซือมียา     นู บือเลฮ ดืองัยํ     กูญา มือเลา จะ     "ดัฮ กะฆีเตอ     ซาปา เลอ     นะ บือเลฮ ฮีโดะ ลือปัซ บาฌิ?"
42018027	ตาปี เยซู ตีกัฮ จะ     "ลาฆู นามา นู อูมัจ-ซือมียา บูวัจ เตด บือเลฮ ลาลู     ตูฮัด เดะ อาตัซ ญา บูวัจ บือเลฮ เลอ."
42018028	กะฆีเตอ     เปโตร ญา มือเลา ฌางัน เยซู จะ     "นี เลอ     ลูมอฮ กามี บือเลฮ ตีงัน โกะ รูมัฮ นะ กามี     มาแรฮ ตูโรจ กะ เกา ดัฮ เลอ."
42018029	เยซู มือเลา กะ กูญา จะ     "กู มือญาเระ กะ กาเญา     ลาฆู ซูโงฮ จะ     ซือมียา ดีฮา     นู ตีงัน โกะ รูมัฮ     โกะ อานะ บีนี     โกะ ปะ มะ     ฌางัน อาดี-บราดี นะ ญา เตอ     บีดา นะ บูวัจ ตูโรจ กะ ตูฮัด     นู ราฌา นะ ญา เตอ
42018030	ซือมียา อีตู     นะ ซาโมจ บาญะ ลือเบฮ เดะ อีตู     เดะ ฮาดัจ อีนี เลอ. รอจ กะ ฮาดัจ โซะ ฮึลด     ญา นะ ซาโมจ ลาฆู ฮีโดะ ซูโงฮ นู ซือลาลู ปูลัก เลอ." เยซู ญา จะ.
42018031	กะฆีเตอ     เยซู บาวา มูเระ นะ ญา     ดูวา-บือลัซ อูรัก     บือปี ซามา     มือเลา ฌางัน กูญา จะ     "นี เลอ     กีตา ตืองัฮ บือฌาลัด ปี กะ นังฆรี เยรูซาเลม. ลาฆู ซือมูฮา     นู โกะ ซือมียา ตูโดฮ ลาฆู นะ ตูฮัด ฆาแรฮ ดัฮ     ปาซัน กู     นู นานะ นะ อูมัจ-ซือมียา อีนี     นะ ฌาดี รือมัก เลอ.
42018032	กรานา-จะ     กู นะ กือนา อาตัจ บรี     กะ โกะ ลูมอฮ ซือมียา บักซา อาซิก. กูญา นะ อาฆัฮ-ฆือละ กะ กู     นะ บูวัจ กาซัยํ กะ กู     นะ ปือทุย อาเย ลีโยยํ     เดะ ญาวา กู.
42018033	กูญา นะ รือเปะ กู     นะ บูนอฮ กู เลอ. ตาปี รอจ กะ อารี ตีฆา     กู นะ ฮีโดะ ปาเระ เดะ มาตี ปูลัก." เยซู ญา จะ.
42018034	ตาปี โกะ ลูมอฮ มูเระ     กูญา เตด มาโซะ เดะ ฮาตี     ฌาดี ซือรูปา ลาฆู บูนี เดะ กูญา. นู เยซู มือเลา เตอ     กูญา เตด ตาฮู อารัฮ.
42018035	ตานา เยซู มาแรฮ ดาปิก กะ นังฆรี เยริโค     อาดา ซือมียา มาตา บูตา ซืออูรัก     ญา ดูโดะ มืองือแมง ดูเวะ เดะ บีดิก ฌาลัด.
42018036	ตานา ญา ดืองัยํ โกะ ซือมียา บือฌาลัด ลือปัซ     ญา ตาญา จะ     "ลาฆู นามา เลอ?"
42018037	กูญา มือญาเระ กะ ญา จะ     "เยซู     ซือมียา ตูโปะ นาซาเรด     บือฌาลัด ปี ดัฮ."
42018038	กะฆีเตอ     ซือมียา มาตา บูตา อีตู บือซูระ จะ     "เยซู     นานะ นะ ราฌา ดาวิด เออ     จีฮัด กะ กู เลอ."
42018039	ซือมียา นู บือฌาลัด โซะ ฮึลด     กูญา อูจะ กะ ญา     ซูโรฮ บรี ญา ซืองะ. ตาปี ดรัซ ญา บือซูระ จะ     "นานะ นะ ราฌา ดาวิด เออ     มีตา บรี ตือจีฮัด กะ กู เลอ."
42018040	กะฆีเตอ     เยซู ญา บราดู     ซูโรฮ บาวา ซือมียา มาตา บูตา มาแรฮ กะ ญา. ตานา มาแรฮ ดาปิก ดัฮ     เยซู ตาญา จะ
42018041	"เกา นะ บรี กู บูวัจ ลาฆู นามา     บีดา เกา?" ซือมียา มาตา บูตา มือเลา จะ     " บูมอยํ เออ     มีตา ตูโลก บรี กู บือเลฮ ลีฮัจ บือฆารี เลอ."
42018042	กะฆีเตอ เยซู มือเลา กะ ญา จะ     "บรี เกา ลีฮัจ บือฆารี เลอ. นู เกา ปือจายา     บือเลฮ บูวัจ บรี เกา ซือนัง บาฌิ ดัฮ."
42018043	ดัดดัด     ซือมียา อีตู ญา ลีฮัจ บือฆารี ดัฮ     ญา ตูโรจ กะ เยซู ปี     มือโอจ กะ ตูฮัด เดะ อาตัซ. โซะ โกะ ซือมียา ซือมูฮา เตอ     ตานา กูญา ลีฮัจ ลาฆู อีตู ดัฮ     กูญา โปด     มือเลา มือโอจ กะ ตูฮัด เดะ อาตัซ ฌูฆา เลอ.
42019001	กะฆีเตอ     เยซู ญา มาโซะ กะ นังฆรี เยริโค     นะ ลาลู ลือปัซ ปี ปูลัก.
42019002	อาดา ซือมียา ซืออูรัก ปือนามา จะ     ซักคียัด. ญา เตอ     ฌาดี กือปาลา ลูมอฮ ซือมียา มูงอจ อาเซน ซืออูรัก     นู ฌาดี อูรัก กายา เลอ.
42019003	ญา ซูกา นะ ลีฮัจ เยซู จะ     ฌาดี ซือมียา ดีฮา. ตาปี ญา ลีฮัจ เตด บือฆารี     กรานา โกะ ซือมียา ตือลาลู บาญะ นู กรือจัจ     ซาเบะ-จะ     ญา ญาวา รือนัฮ เลอ.
42019004	กะฆีเตอ     ญา บลารี ปี โซะ ฮึลด     ญาแญะ ปูโฮด กายู     บีดา ญา นะ ลีฮัจ บรี บือฆารี เยซู     กรานา เยซู นะ ลาลู ปี ฌาลัด อีตู.
42019005	ตานา เยซู มาแรฮ รอจ กะ ตือปัจ อีตู     ญา ลางอฮ     ลีฮัจ กะ อาตัซ     มือเลา จะ     "ซักคียัด เออ. บรี เกา ตูโรด มาแรฮ งูฆางู เลอ. อารี อีนี กู กือนา นะ บราดู เดะ รูมัฮ นะ เกา."
42019006	กะฆีเตอ ซักคียัด     ญา ฆางู ตูโรด มาแรฮ     ญา ซูกา-ฮาตี ซูโงฮ     ซาโมจ เยซู ปี กะ รูมัฮ นะ ญา.
42019007	ตานา โกะ ซือมียา ลีฮัจ     กูญา ซือมูฮา ปาคัจ มือเลา บือซูงุจ จะ     "เยซู มาโซะ ปี ดูโดะ เดะ รูมัฮ อูรัก บือดูซา เลอ."
42019008	ตาปี ซักคียัด บือดีรี     มือเลา ฌางัน ตูฮัด เยซู จะ     "ลีฮัจ เลอ ตูฮัด     ซือบารัก นะ กู ซือมูฮา     กู นะ ฮาฆิ ซือตืองัฮ     บรี กะ โกะ อูรัก ฮาฌะ. นู กู บือเลฮ กีจอฮ โกะ ซือบารัก นะ ซาปา เตอ     กู นะ บรี ปาเระ ลือเบฮ เดะ อีตู     ปัจ บาฮาเฆด เลอ."
42019009	กะฆีเตอ     เยซู มือเลา กะ ซือมียา อีตู จะ     "อารี อีนี เลอ     โกะ ซือมียา ซือรูมัฮ อีนี     ฮีโดะ ลือปัซ บาฌิ ดัฮ     กรานา-จะ ซือมียา อีนี เตอ     ญา ฌาดี บือแนฮ นะ อับราฮัม ฌูฆา.
42019010	ซาเบะ-จะ กู     นู นานะ นะ อูมัจ-ซือมียา อีนี     กู มาแรฮ ดัฮ     นะ ซารี ซือมียา ซือซัจ ฌาลัด     นะ ตูโลก ญา บรี ฮีโดะ ลือปัซ บาฌิ เลอ." เยซู ญา จะ.
42019011	ตานา กูญา ตืองัฮ ดืองัยํ ลาฆู กะฆีเตอ     เยซู บือเลฮ มือเลา ปูลัก     ฌาดี ลาฆู จรือตา อาฌัยํ บรี กะ กูญา ดืองัยํ     ซาเบะ-จะ     เยซู มาแรฮ ดาปิก กะ นังฆรี เยรูซาเลม ดัฮ. กะฆีเตอ     กูญา อาคา จะ     ตูฮัด เดะ อาตัซ นะ มาแรฮ ปลีฮัจ ฌาดี ราฌา ดัดดัด.
42019012	กะฆีเตอ     เยซู มือเลา จะ     "อาดา ซือมียา ซัยํ-บือซัยํ ซืออูรัก     นะ ปี กะ นังฆรี ฌาโวฮ     บีดา นะ ซาโมจ ปือมือฆัฮ ฌาดี ราฌา เดะ นังฆรี นะ ญา     บารู นะ บาลิ ปาเระ มาแรฮ ปูลัก.
42019013	กะฆีเตอ ญา บลาโลก ปราโซฮ นะ ญา     ซือปูโลฮ อูรัก     บรี ดูเวะ กะ กูญา     ซืออูรัก ซือราตุซ รีเงะ ปีระ. ญา ปือซัด กะ กูญา จะ     'กือนา อาเมด ปี บูวัจ ตาฆัด     บีดา นะ ปี บือลี ฌูวัน โกะ ซือบารัก     ตือดะ กู นะ ปาเระ มาแรฮ ปูลัก เลอ.'
42019014	ตาปี ลูมอฮ ซือมียา เดะ นังฆรี     กูญา บือชี กะ ซือมียา อีตู. กูญา ซูโรฮ ซือมียา ปี ตูโรจ มือญาเระ จะ     'กามี ตีเมา บรี ซือมียา อีนี มาแรฮ บือบือลา     ฌาดี ราฌา นะ กามี เลอ.'
42019015	"ตานา ญา ซาโมจ ปือมือฆัฮ ฌาดี ราฌา ดัฮ     ญา บาลิ มาแรฮ     ญา บลาโลก โกะ ปราโซฮ อีตู     นู ญา บือเลฮ กีเรบ ตาโรฮ โกะ ดูเวะ เตอ     บีดา นะ บือเลฮ ตาฮู จะ     กูญา ซูโรฮ ดูเวะ บือลี ฌูวัน บารัก     บือเลฮ อูโตก ดีกิ บาญะ ตารา ดีฮา เลอ.
42019016	โซะ ซือมียา ลามูลา มือญาเระ จะ     'ราฌา เออ     ดูเวะ นะ เกา ซือราตุซ รีเงะ อีตู     กู บือเลฮ อูโตก ซือรีบู รีเงะ เลอ.'
42019017	กะฆีเตอ     ซือมียา อีตู มือเลา ฌางัน ญา จะ     'บาฌิ ดัฮ เลอ     เกา ฌาดี ปราโซฮ นู บาฌิ. กรานา เกา รือมัก ฌางัน โกะ ซือบารัก นู ดีกิ-ตอจ     กะฆีเตอ     กู นะ บรี กะ เกา อาดา มือฆัฮ     บือบือลา ซือปูโลฮ ตูโปะ เลอ.'
42019018	ปราโซฮ นู ดูวา มาแรฮ มือญาเระ จะ     'ราฌา เออ     ดูเวะ นะ เกา ซือราตุซ รีเงะ     กู บือเลฮ อูโตก ลีมา ราตุซ รีเงะ เลอ.'
42019019	กะฆีเตอ     ซือมียา อีตู มือเลา ฌางัน ญา ฌูฆา จะ     'เกา โปด     นะ บือเลฮ บือบือลา ลีมา ตูโปะ เลอ.'
42019020	"นู ซืออูรัก มาแรฮ มือญาเระ จะ     'ราฌา เออ     นี เลอ     ดูเวะ นะ เกา ซือราตุซ รีเงะ     กู บือเลฮ บูกุซ ตาโรฮ เดะ กาเยด ดัฮ.
42019021	ซาเบะ-จะ     กู ตาโกจ เดะ เกา     กรานา เกา ฌาดี ซือมียา กรัซ. เกา มูงอจ บาฮาเฆด นู เกา ฮอย เตด บือเลฮ ตรือเบะ อูรัจ     เกา กือตับ ปาดี นู เกา ฮอย เตด บือเลฮ ตานัม เลอ.'
42019022	ราฌา ตีกัฮ กะ ญา จะ     'เกา เออ     ปราโซฮ นู ฌาฮัจ เลอ     กู นะ อาเมด ปือมือเลา นะ เกา ตะอาซิก     มาแรฮ กรัจ ฮูโกบ เกา เลอ. เกา ตาฮู ดัฮ จะ     กู ฌาดี ซือมียา กรัซ     มูงอจ บาฮาเฆด     นู กู ฮอย เตด บือเลฮ ตรือเบะ อูรัจ     กือตับ ปาดี     นู กู ฮอย เตด บือเลฮ ตานัม.
42019023	ซาเบะ กะฆีเตอ เลอ     บูวัจ นามา เกา ฮอย เตด บือเลฮ กีเรบ ดูเวะ นะ กู     ตาโรฮ เดะ รูมัฮ กีเรบ ดูเวะ เตอ? กะฆีเตอ     วะตู กู มาแรฮ     กู นะ บือเลฮ อาเมด ดูเวะ อีตู     ฌางัน บูงา นะ ญา ซามา เลอ.'
42019024	กะฆีเตอ     ราฌา ปือซัด กะ ซือมียา นู บือดีรี โซะ อีตู จะ     'กือนา อาเมด ดูเวะ     เดะ ซือมียา นู อาดา ซือราตุซ รีเงะ อีตู     บือปี อาตัจ บรี กะ ซือมียา นู อาดา ซือรีบู รีเงะ เลอ.'
42019025	โซะ ซือมียา อีตู มือเลา จะ     'ราฌา เออ     ญา อาดา ดูเวะ ซือรีบู รีเงะ ดัฮ.'
42019026	ญา ตีกัฮ จะ     'กู มือญาเระ กะ กาเญา จะ     ราตา ซือมียา นู อาดา ซือตืองัฮ ดัฮ     นะ บือตามัฮ บรี กะ ญา ลาฆี. ตาปี ซือมียา ดีฮา นู ฮอย     มีเซ-จะ     นู ญา อาดา เตอ     นะ กือนา อาเมด ปี เดะ ญา เลอ.
42019027	ตาปี โซะ ลูมอฮ ซือตรู นะ กู     นู ตีเมา บรี กู บือบือลา ฌาดี ราฌา นะ กูญา เตอ     กือนา บาวา กูญา มาแรฮ กะ อีนี     บูนอฮ กูญา โซะ ฮึลด มูคา นะ กู เลอ.' ราฌา ญา จะ."
42019028	ตานา มือเลา ปือมือเลา กะฆีเตอ ดัฮ     เยซู ญา ฌาลัด ดูลู โซะ ฮึลด     บาวา กูญา ปี กะ นังฆรี เยรูซาเลม.
42019029	กะฆีเตอ     ตานา มาแรฮ ดาปิก ตูโปะ เบดฟายี     ฌางัน ตูโปะ เบดทานี     เดะ บูเกะ นู บลาโลก จะ     บูเกะ กือดูโนด เตอ     เยซู ญา ซูโรฮ มูเระ     ดูวา อูรัก     ปี ดูลู
42019030	ปือซัด จะ     "กือนา มาโซะ ตูโปะ โซะ ฮึลด อีตู. มาโซะ ดัฮ     กาเญา นะ ดาปัจ     อานะ กูดา ซืออีโกยํ     นู กือนา อีกัจ ดัฮ. อานะ กูดา อีตู เตอ     ฮอย ซาปา ดือละ ญาแญะ. กือนา อูฆัย อีเระ มาแรฮ กะ อีนี เลอ.
42019031	ดัฮ ซือมียา ดีฮา ตาญา จะ     'กาเญา อูฆัย บูวัจ นามา?'     กือนา จาเระ จะ     'ซาเบะ ตูฮัด นะ อาเมด ซูโรฮ เลอ.' " เยซู ญา จะ.
42019032	กะฆีเตอ     มูเระ นู เยซู ซูโรฮ ปี เตอ     กูญา ปี ดัฮ     ดาปัจ ลาฆู นู ซือรูปา บือกะ เยซู บือเลฮ มือเลา เลอ.
42019033	ตานา กูญา อูฆัย อานะ กูดา อีตู     โกะ ตูฮัด กูดา     กูญา ตาญา จะ     "กาเญา อูฆัย อานะ กูดา     บูวัจ นามา เลอ?"
42019034	กูญา ตีกัฮ จะ     "ซาเบะ ตูฮัด นะ อาเมด ซูโรฮ เลอ."
42019035	กะฆีเตอ     กูญา อีเระ อานะ กูดา มาแรฮ     รอจ กะ เยซู. กูญา อาเมด บาฌู นะ กูญา     อาปัยํ เดะ บลากัก กูดา. กูญา บรี เยซู ญาแญะ     ดูโดะ เดะ อานะ กูดา อีตู.
42019036	ตานา เยซู ปี     โกะ ซือมียา กูญา อาปัยํ บาฌู นะ กูญา เดะ ฌาลัด.
42019037	ตานา ญา มาแรฮ ดาปิก นังฆรี เยรูซาเลม     รอจ กะ ฌาลัด     นู ตูโรด เดะ บูเกะ กือดูโนด เตอ     โกะ ลูมอฮ มูเระ ซือมูฮา     บาญะ อูรัก     กูญา ซูกา-ฮาตี ซูโงฮ     มือโอจ กะ ตูฮัด เดะ อาตัซ     ซูวารา บูริ     ซาเบะ ลีฮัจ ลาฆู มือฆัฮ ซือมูฮา     นู เยซู บือเลฮ บูวัจ ดัฮ.
42019038	กูญา มือเลา จะ "ซือลามัจ เลอ     ราฌา นู มาแรฮ เดะ นามา นะ ตูฮัด เดะ อาตัซ. ซือนัง ซือลามัจ เลอ     เดะ โซะ อาตัซ ลาแงะ. ปูฌี กะ ตูฮัด นู ตีงี เดะ อาตัซ ซูโงฮ."
42019039	เดะ ลูมอฮ ซือมียา บาญะ อีตู     อาดา โกะ ลูมอฮ ฟาริซี ซือตืองัฮ. กูญา มือเลา ฌางัน เยซู จะ     "บูมอยํ เออ     กือนา บลารัก     ลูมอฮ มูเระ นะ เกา เลอ."
42019040	ตาปี เยซู ตีกัฮ จะ     "กู มือญาเระ กะ กาเญา จะ     ดัฮ ลูมอฮ อีนี นะ ซืองะ     ลูมอฮ บาตู โปด     นะ อาดา บือซูระ บูริ ลาฆี."
42019041	ตานา มาแรฮ ดาปิก     บือกะ นะ ลีฮัจ บือฆารี นังฆรี เยรูซาเลม เตอ     เยซู ญา มือนาแงฮ     บรีงัจ ตือจีฮัด กะ นังฆรี อีตู.
42019042	ญา จะ "เออ     ดัฮ เกา บือเลฮ ตาฮู เดะ อารี อีนี จะ     ลาฆู นามา นู นะ บรี ดูโดะ ซือนัง ซือลามัจ เตอ     กะฆีเตอ เลอ     บาฌิ. ตาปี วะตู อีนี     ลาฆู อีตู     บูนี ตาโรฮ เดะ มาตา นะ เกา ดัฮ.
42019043	กรานา-จะ     อาดา ซา อารี นู นะ มาแรฮ เตอ     ตานา โกะ ซือตรู นะ เกา     ญา บูวัจ รูมัฮ บือปรัก กือลีลิก เกา     ปาฆัยํ กานัก เกา ตาโรฮ     ตีเมา บรี ซาปา มาโซะ ปี     ตรือเบะ มาแรฮ     ราตา ตือปัจ.
42019044	กะฆีเตอ     กูญา นะ ปรูโตฮ เกา บรี ซามา ซือรูปา บือกะ ตานัฮ     นะ บูนอฮ โกะ นานะ นะ เกา ซือมูฮา     นู ดูโดะ เดะ เกา. กูญา นะ ตีเมา บรี อาดา บาตู บือซูโซด เดะ ดาลับ เกา ลาลู     ซาเบะ-จะ เกา ฮอย เตด ตาฮู     วะตู นู ตูฮัด บือเลฮ มาแรฮ ตูโลก เกา." เยซู ญา จะ.
42019045	ลือปัซ อีตู     เยซู ญา มาโซะ ปี กะ ดาลับ รูมัฮ มือญือมัฮ ตูฮัด     ญา โปรฮ โกะ ซือมียา นู ฌูวัน โกะ ซือบารัก เดะ ลามัน รูมัฮ อีตู.
42019046	ญา มือเลา กะ กูญา จะ     "อาดา ฆาแรฮ ดัฮ     เดะ ซูรัจ ปือมือเลา นะ ตูฮัด     จะ 'รูมัฮ นะ กู     นะ ฌาดี รูมัฮ ตือปัจ บือซาโวจ กะ ตูฮัด.' ตาปี กาเญา บือเลฮ บูวัจ     บรี ฌาดี บือกะ ซารัก ลูมอฮ อูรัก ปือญามุน เลอ." เยซู ญา จะ.
42019047	เยซู ญา อาดา อาฌัยํ เดะ รูมัฮ มือญือมัฮ ตูฮัด     บีลัก อารี. ตาปี ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด     โกะ ซือมียา ซัยํ-บือซัยํ ฌูฆา เตอ     กูญา มียา จือลัฮ นะ บูนอฮ เยซู บูวัก.
42019048	ตาปี เตด ดาปัจ จือลัฮ     นะ บูวัจ นามา เตด บือเลฮ เลอ. ซาเบะ-จะ     โกะ ซือมียา ซือมูฮา     กูญา ซูกา นะ มือนีงัย กะ เยซู บาญะ.
42020001	อาดา ซืออารี     เยซู ญา ตืองัฮ อาฌัยํ โกะ ซือมียา     เดะ รูมัฮ มือญือมัฮ ตูฮัด     มือญาเระ บรีตา นู บาฌิ นะ ตูฮัด เตอ     โกะ ลูมอฮ ซามี ซัยํ-บือซัยํ     โกะ ซือมียา อาฌัยํ ลาฆู ปือมือซัด นะ ตูฮัด ฌางัน ลูมอฮ อูรัก ตูฮา เตอ     กูญา ปาคัจ มาแรฮ
42020002	มือเลา ฌางัน เยซู จะ     "กือนา มือญาเระ กะ ลูมอฮ กามี เลอ     เกา บูวัจ ลาฆู กะฆีนี ฌางัน ปือมือฆัฮ นู ดีฮา? จะ     ซาปา บือเลฮ บรี กะ เกา บูวัจ ลาฆู กะฆีนี เลอ?"
42020003	เยซู ญา ตีกัฮ กะ กูญา จะ     "กู โปด     นะ ตาญา กาเญา ซา ลาฆู ฌูฆา. กาเญา กือนา มือญาเระ กะ กู เลอ
42020004	จะ     นู โยฮัน บรี ซือมียา ซือลับ เดะ อาเย เตอ     ฌาดี ลาฆู ดาตัก เดะ โซะ ลาแงะ     เฆอ-จะ     ดาตัก เดะ โกะ อูมัจ-ซือมียา?"
42020005	กะฆีเตอ     กูญา ปาคัจ บือกีรา ซามา กูญา จะ     "ดัฮ กีตา จะ     'ดาตัก เดะ โซะ ลาแงะ' ญา นะ ตาญา กีตา จะ     'ซาเบะ นามา กาเญา เตด บือเลฮ ปือจายา กะ โยฮัน เลอ?'
42020006	ตาปี ดัฮ กีตา มือเลา จะ     'ดาตัก เดะ โกะ อูมัจ-ซือมียา' โกะ ซือมียา บาญะ นะ อาเมด บาตู ลีปัยํ กีตา     กรานา-จะ     โกะ ซือมียา ซือมูฮา กูญา ตือตู-ฮาตี จะ     โยฮัน ฌาดี ซือมียา ตูโดฮ ลาฆู นะ ตูฮัด."
42020007	กะฆีเตอ     กูญา มือเลา จะ     "กามี เตด ตาฮู จะ     มาแรฮ ดาตัก ปัจ ดีฮา เลอ."
42020008	เยซู ตีกัฮ กะ กูญา จะ     "กะฆีเตอ     กู เตด มือญาเระ กะ กาเญา ฌูฆา     จะ     ลาฆู กู บูวัจ กะฆีนี     บูวัจ ฌางัน ปือมือฆัฮ นู ดีฮา."
42020009	กะฆีเตอ     เยซู ญา ฮึนตะ นะ มือเลา จรือตา     อาฌัยํ โกะ ลูมอฮ ซือมียา กะฆีนี จะ     "อาดา ซือมียา ซืออูรัก     ญา บูวัจ กือโบด     ตานัม ปูโฮด อางุน     บรี กะ ซือมียา กรือฌา กือโบด ซีวา. ตาปี อีซี ญา เตอ     ปี กะ นังฆรี อาซิก ลามา ดัฮ.
42020010	ตานา รอจ วะตู มูเซด บือบูวัฮ เตอ     ตูฮัด กือโบด ญา ซูโรฮ ปราโซฮ ซืออูรัก     ปี มียา ซือมียา นู ซีวา กือโบด     บีดา กูญา นะ ปาฮาฆิ ฮาบด นะ ญา     เดะ บูวัฮ อางุน อีตู. ตาปี โกะ ซือมียา นู ซีวา กือโบด     กูญา กาเตาะ ปราโซฮ อีตู     บรี ญา บาลิ ซา ญาวา     ฮอย นามา เลอ.
42020011	กะฆีเตอ     ตูฮัด กือโบด ญา ซูโรฮ ปราโซฮ นู อาซิก     ปี ปูลัก. ตาปี โกะ ซือมียา นู ซีวา กือโบด     กูญา กาเตาะ     บูวัจ แนฮ-ฌือแนฮ     บรี กะ ปราโซฮ อีตู จือและ     โปรฮ ญา บาลิ     ซา ญาวา     ฮอย นามา ฌูฆา.
42020012	กะฆีเตอ     ตูฮัด กือโบด ญา ซูโรฮ ซือมียา นู ตีฆา ปี ปูลัก. ตาปี โกะ ซือมียา อีตู     กูญา กาเตาะ ญาวา นะ ญา     บรี ซาเกะ     ตูละ บูวัก โซะ ลูวัยํ กือโบด.
42020013	โซะ ตูฮัด กือโบด อางุน มือเลา จะ     'กู นะ บูวัจ กะฮามี บาฌิ? อาดา นานะ นะ กู     นู กู ซายัก ซูโงฮ     กู นะ ซูโรฮ ญา ปี. ตาโกจ-จะ     กูญา นะ ตูเฮะ กะ ญา เลอ.'
42020014	ตาปี ตานา ลูมอฮ ซือมียา ซีวา กือโบด     กูญา ลีฮัจ นานะ นะ ตูฮัด กือโบด เตอ     กูญา มือเลา ซามา กูญา จะ     'ญา เลอ     ฌาดี นานะ นะ ตูฮัด กือโบด     นู นะ ซาโมจ ปือซากา. บรี กีตา บูนอฮ บูวัก เลอ     บีดา-จะ     กือโบด อีนี นะ บือเลฮ ฌาดี ปือซากา นะ กีตา.'
42020015	กะฆีเตอ     กูญา ตูละ ญา     บือตรือเบะ โซะ ลูวัยํ กือโบด     บูนอฮ บูวัก ดัฮ. "กะฆีเตอ     ตูฮัด กือโบด อางุน     ญา นะ บูวัจ กะฮามี ฌางัน กูญา อีตู?
42020016	ญา นะ มาแรฮ บูนอฮ ซือมียา นู ซีวา กือโบด อางุน บูวัก     นะ อาเมด กือโบด อางุน อีตู     บรี กะ ซือมียา อาซิก ซีวา." เยซู ญา จะ. โกะ ซือมียา     ตานา กูญา ดืองัยํ กะฆีเตอ     กูญา มือเลา จะ     "ฌางัน บรี ฌาดี กะฆีเตอ เลอ."
42020017	โซะ เยซู     ตีญูง ลีฮัจ กูญา     มือเลา จะ     "กะฆีเตอ     ฌาดี กะฮามี เลอ     ตือนอซ นู ฆาแรฮ เดะ ซูรัจ ปือมือเลา นะ ตูฮัด     นู จะ บาตู บือซัยํ     นู ตูกัก กรือฌา รูมัฮ ตีงัน บูวัก ดัฮ บาตู อีตู เลอ     ปาเระ มาแรฮ ฌาดี บาตู กือปาลา ซาฆี ดัฮ.
42020018	ซือมียา ดีฮา รือบัฮ ตือกัด บาตู อีตู     นะ ปือจัฮ-บือลัฮ ดัฮ. ตาปี ดัฮ บาตู อีตู     ฆูโฆยํ ตือกัด ซือมียา ดีฮา     ซือมียา อีตู นะ ฮาโจยํ ปี ฮาบิฮ เลอ."
42020019	โซะ ซือมียา อาฌัยํ ลาฆู ปือมือซัด นะ ตูฮัด ฌางัน ลูมอฮ ซามี ซัยํ-บือซัยํ     กูญา กูวาซา นะ รีฆะ เยซู     เดะ วะตู อีตู     ซาเบะ กูญา ลีฮัจ จะ     เยซู บือเลฮ มือเลา จรือตา กะฆีเตอ     ตูโญะ กะ กูญา ตะอาซิก. ตาปี กูญา ตาโกจ โกะ ลูมอฮ ซือมียา เลอ.
42020020	กะฆีเตอ     กูญา มียา จือลัฮ     ซูโรฮ ซือมียา ปี ซาซัจ     มือลูปา ฌาดี ซือมียา บาฌิ     จาดัก นะ รีฆะ     อาเมด ซาลัฮ เดะ ปือมือเลา นะ เยซู     บีดา นะ อาตัจ ญา     ปี ดูโดะ เดะ บาวัฮ ฮูโกบ นะ ราฌา.
42020021	โกะ ซือมียา อีตู     กูญา ตาญา เยซู จะ     " บูมอยํ เออ     กามี ตาฮู จะ     เกา มือเลา     อาฌัยํ เตอ     ฌาดี ลาฆู รือมัก ซูโงฮ เลอ     ฮอย เตด ปีเลฮ มูคา ซือมียา ดีฮา     ตาปี อาฌัยํ ปาซัน ฌาลัด นะ ตูฮัด เดะ อาตัซ     โงฮ-ซูโงฮ เลอ.
42020022	นู กีตา บายัยํ อาเซน กะ ราฌา ซีซา เตอ     รือมัก ฌางัน ปือมือเลา ฮูโกบ นะ ตูฮัด เฆอ เตด?"
42020023	ตาปี เยซู     ญา ตาฮู ลาฆู บาอากัน นะ กูญา     ญา มือเลา ฌางัน กูญา จะ
42020024	"กือนา อาเมด ดูเวะ ซา รีเงะ     บรี กะ กู ลีฮัจ เลอ. รูปา อีนี     ฌาดี นะ ซาปา? ปือนามา ฆาแรฮ อีนี     ฌาดี นะ ซาปา เลอ?" กูญา ตีกัฮ จะ     "นะ ราฌา ซีซา เลอ."
42020025	เยซู ตีกัฮ กะ กูญา จะ     "ซือบารัก นะ ราฌา ซีซา     กือนา มือญือมัฮ กะ ซีซา. ซือบารัก นะ ตูฮัด     กือนา อาเกะ มือญือมัฮ กะ ตูฮัด เลอ."
42020026	โกะ ซือมียา อีตู     นะ รีฆะ ซาลัฮ เดะ ปือมือเลา นะ เยซู     โซะ ฮึลด มูคา โกะ ซือมียา     ฮอย เตด บือเลฮ ดัฮ. กูญา ปาคัจ ปือและ-ฮาตี เดะ ปือมือเลา ตีกัฮ นะ เยซู. กะฆีเตอ     กูญา ซืองะ ดัฮ.
42020027	อาดา ลูมอฮ ซะดูซี ซือตืองัฮ     มาแรฮ ซารี เยซู. ลูมอฮ ซะดูซี อีตู     กูญา จะ     ลาฆู ฮีโดะ ปาเระ เดะ มาตี เตอ     ฮอย ลาลู.
42020028	กะฆีเตอ กูญา ตาญา เยซู จะ     "บูมอยํ เออ     มูซา บือเลฮ ฆาแรฮ ซูรัจ กาลา นูตู     ปือซัด กะ กีตา จะ 'ดัฮ กีลากี ซือมียา ดีฮา มาตี     อาดา บีนี     ตาปี ฮอย นานะ ลาฆี     บรี อาดี เดะ ญา ซืออูรัก     อาเมด กากา อีปัย อีตู     ฌาดี บีนี นะ ญา     บีดา นะ บือเลฮ นานะ     นู นะ ฌาดี บือแนฮ นะ กากา เดะ ญา เลอ.'
42020029	นี เลอ     อาดา โกะ ดีบราดี     ตูโฌฮ อูรัก. นู ซูโลก บือเลฮ บีนี ดัฮ     ตาปี มาตี ฮอย นานะ.
42020030	กะฆีเตอ     อาดี นู ดูวา
42020031	นู ตีฆา โปด     กูญา ซาโมจ กากา อีปัย     บรี ฌาดี บีนี นะ กูญา. กือตูโฌฮ อูรัก ซาโมจ กะฆีเตอ ฌูฆา     ตาปี กูญา มาตี ฮอย นานะ ฮาปา เลอ.
42020032	เดะ บลากัก     นีบีนี อีตู โปด     ญา มาตี ฌูฆา ดัฮ.
42020033	กะฆีเตอ เลอ     ตานา รอจ วะตู นู โกะ ซือมียา นะ ฮีโดะ ปาเระ เดะ มาตี เตอ     นีบีนี อีตู นะ ฌาดี บีนี นะ ซาปา เลอ? กรานา-จะ     กูญา กือตูโฌฮ     บือเลฮ ซาโมจ ญา ฌาดี บีนี นะ กูญา ซือมูฮา ดัฮ."
42020034	เยซู มือเลา ตีกัฮ กะ กูญา จะ     "โกะ ซือมียา ฮาดัจ อีนี     กูญา มือนีกัฮ     กูญา อาเกะ บรี ฌาดี ลากี บีนี เตอ.
42020035	ตาปี โซะ ซือมียา อีตู     นู ปาโตจ นะ มาโซะ รอจ กะ ฮาดัจ โซะ ฮึลด     นะ ฮีโดะ ปาเระ เดะ มาตี โปด     กูญา เตด มือนีกัฮ ปูลัก     กูญา เตด อาเกะ บรี ฌาดี ลากี บีนี ดัฮ เลอ.
42020036	ซาเบะ-จะ     กูญา นะ มาตี ปูลัก     ฮอย เตด บือเลฮ เลอ. กูญา ซือรูปา บือกะ โกะ ฮูลู-บาลัก ฌาดี นานะ นะ ตูฮัด เดะ อาตัซ ดัฮ     กรานา-จะ     กูญา ฌาดี ซือมียา นู ฮีโดะ ปาเระ เดะ มาตี ดัฮ.
42020037	ตาปี นู ซือมียา มาตี     นะ ฮีโดะ ปาเระ เตอ     มูซา บือเลฮ มือญาเระ บรี ลีฮัจ     เดะ ซือปาตัฮ ปาซัน ลาฆู รือบา กายู นู บือญาลา อาปี เตอ. นู ญา บลาโลก กะ ตูฮัด จะ     ฌาดี ตูฮัด นะ โกะ อับราฮัม ตูฮัด นะ อีซัก     ตูฮัด นะ ยาโกบ เลอ.
42020038	ซาเบะ-จะ     ตูฮัด เดะ อาตัซ     ญา บูกัด ตูฮัด นะ ซือมียา นู ฮาบิฮ มาตี ดัฮ     ตาปี ญา ฌาดี ตูฮัด นะ ซือมียา นู อาดา ฮีโดะ. กรานา ซา ตูฮัด เตอ     โกะ ซือมียา ราตา อาดา ฮีโดะ เลอ.
42020039	โกะ ซือมียา อาฌัยํ ลาฆู ปือมือซัด นะ ตูฮัด ซือตืองัฮ     มือเลา กะ เยซู จะ     "บูมอยํ เออ     เกา มือเลา บาฌิ ดัฮ เลอ."
42020040	ซาเบะ-จะ     โกะ ลูมอฮ ซะดูซี เตด ตือฆามะ นะ ตาญา เยซู ปูลัก ดัฮ เลอ.
42020041	กะฆีเตอ     เยซู ตาญา กูญา จะ     "นู โกะ ซือมียา กูญา มือเลา จะ     ' ราฌา นู บรี ซือลามัจ ฌาดี บือแนฮ นะ ราฌา ดาวิด.'     นะ บือเลฮ กะฮามี เลอ?
42020042	กรานา-จะ     ราฌา ดาวิด ตะอาซิก     ญา บือเลฮ มือเลา     เดะ ซูรัจ มือญาญี ปูฌี ตูฮัด     จะ 'ตูฮัด บือซัยํ เดะ อาตัซ     มือเลา ฌางัน ตูฮัด นะ กู จะ     ดูโดะ เลอ     โซะ ซือบือลัฮ กานัน นะ กู
42020043	ตือดะ กู นะ บูวัจ บรี ลูมอฮ ซือตรู นะ เกา     นะ ฌาดี บือกะ ปาปัด     นู ซาโมจ ตาปะ กากี นะ เกา.' ดาวิด ญา จะ.
42020044	ราฌา ดาวิด     ญา บลาโลก ราฌา นู บรี ซือลามัจ อีตู จะ     'ตูฮัด'. กะฆีเตอ     ญา นะ ฌาดี บือแนฮ นะ ดาวิด บือเลฮ กะฮามี เลอ?" เยซู ญา จะ.
42020045	ตานา โกะ ซือมียา ซือมูฮา มือนีงัย เตอ     เยซู ญา มือเลา ฌางัน โกะ มูเระ นะ ญา จะ
42020046	"กือนา ฌาฆา บรี บาฌิ เลอ     โกะ ซือมียา อาฌัยํ ลาฆู ปือมือซัด นะ ตูฮัด. กูญา ซูกา ปือแญะ บาฌู ปาญัก     บือฌาลัด ปี มาแรฮ     ซูกา บรี โกะ ซือมียา มือนูโนะ ซือมัฮ กะ กูญา     เดะ ตืองัฮ ปาฌะ อีกัด เตอ. เดะ รูมัฮ บือมุน เตอ     เดะ ลาฆู มากัด บรามัย โปด     กูญา ซูกา นะ ดูโดะ เดะ ตือปัจ นู บาฌิ เดะ กาวัด.
42020047	กูญา ราปัซ อาเมด โกะ ซือบารัก     โกะ รูมัฮ นะ นีบีนี ฌานา เตอ     ตาปี กูญา ซืองาฌา บือซาโวจ ปาญักๆ เลอ. โกะ ซือมียา กะฆีนี     กูญา นะ กือนา กรัจ ฮูโกบ     ลือเบฮ เดะ กาวัด." เยซู ญา จะ.
42021001	เยซู ญา ลางอฮ ปาลา     ลีฮัจ โกะ อูรัก กายา     กูญา ปาคัจ มาแรฮ บอฮ ดูเวะ เดะ ปือตี ตาโรฮ ดูเวะ มือญือมัฮ กะ ตูฮัด.
42021002	ญา ลีฮัจ นีบีนี ฌานา ซืออูรัก     นู ฌาดี ซือมียา ฮาฌะ     ญา อาเมด ดูเวะ ตือมาฆา     ดูวา รีเงะ     มาแรฮ บอฮ เดะ ปือตี ฌูฆา.
42021003	กะฆีเตอ     เยซู มือเลา จะ     "กู มือญาเระ กะ กาเญา     ลาฆู นู ซูโงฮ จะ     นีบีนี ฌานา นู ฮาฌะ อีนี     ญา บือเลฮ มือญือมัฮ ดูเวะ กะ ตูฮัด     บาญะ ลือเบฮ เดะ กูญา ซือมูฮา เลอ.
42021004	กรานา-จะ     กูญา อีตู ซือมูฮา     กูญา อาดา บาญะ     กูญา อาเมด ดูเวะ     ลือเบฮ เดะ ซูโรฮ นะ กูญา     มาแรฮ มือญือมัฮ. ตาปี นีบีนี ฌานา อีนี     ญา ฮาฌะ โตระ เตอ     นู ดูเวะ ญา อาดา บีดา มากัด     ญา บือเลฮ อาเมด มาแรฮ มือญือมัฮ ฮาบิฮ ซือมูฮา เลอ." ญา จะ.
42021005	อาดา โกะ ซือมียา ซือตืองัฮ     มือเลา มือโอจ กะ รูมัฮ มือญือมัฮ ตูฮัด จะ     บือเลฮ ปือตัด บรี บือฆาจะ     ฌางัน โกะ บาตู บาฌิ     ฌางัน โกะ ซือบารัก มือญือมัฮ เตอ. กะฆีเตอ เยซู ตีกัฮ จะ
42021006	"โกะ ซือบารัก อีนี     นู กาเญา ลีฮัจ เตอ     อาดา ซืออารี     ฮอย บาตู ซือกือโตน โปด     นู นะ บือซูโซด-ซูโซด กะฆีนี เตอ     กือนา นะ ปรูโตฮ ฮาบิฮ ซือมูฮา เลอ."
42021007	กะฆีเตอ กูญา ตาญา เยซู จะ     "บูมอยํ เออ     ลาฆู กะฆีนี     นะ บือฌาดี กาลา? อาดา ปือนานา นามา     นู นะ บรี ลีฮัจ จะ     ลาฆู อีนี     นะ บือฌาดี ดัฮ?"
42021008	กะฆีเตอ     เยซู มือเลา จะ     "กือนา ฌาฆา บรี บาฌิ เลอ     ฌางัน บรี ซาปา     ตีปู กาเญา     บรี ซือซัจ ฌาลัด. กรานา-จะ     ซือมียา บาญะ นะ อาเกะ ซือโบจ นามา นะ กู     มาแรฮ มือเลา จะ     'กู นี ฌาดี ซือมียา อีตู เลอ'     มือเลา จะ     'วะตู อีตู ดาปิก นะ รอจ ดัฮ.' กาเญา ฌางัน ปี ตูโรจ กะ กูญา เลอ.
42021009	ตานา กาเญา ดืองัยํ จะ     อาดา ลาฆู บือปรัก     ลาฆู จาเจา     โซะ อีตู     โซะ อีนี     กาเญา ฌางัน ตือกือฌุจ เลอ     ซาเบะ-จะ     ลาฆู กะฆีเตอ     ฆาโดฮ บือฌาดี ดูลู     ตาปี วะตู ปือญูดัฮ ฮอย เตด รอจ ดัดดัด ลาฆี."
42021010	กะฆีเตอ     เยซู มือเลา กะ กูญา ปูลัก จะ     "นะ อาดา ลาฆู บลาวัด     ลูมอฮ อีนี นะ บลาวัด ฌางัน ลูมอฮ อีตู. นังฆรี โซะ อีนี     นะ บลาวัด ฌางัน นังฆรี โซะ อีตู.
42021011	นะ ฌาดี ตานัฮ บือฆาญะ บือซัยํ. บาญะ ตือปัจ เตอ     โกะ ซือมียา นะ บือตาฮัด บารัก มากัด     นะ อาดา ปือญาเกะ แนฮ-ฌือแนฮ. นะ ฌาดี ลาฆู ซูซัฮ ตาโกจ โตระ     ฌางัน โกะ ปือนานา มือฆัฮ ซูโงฮ     ดาตัก เดะ ลาแงะ เลอ.
42021012	"ตาปี     ดูลู เดะ ลาฆู อีตู นะ บือฌาดี เตอ     กูญา นะ รีฆะ กาเญา     นะ ปรือกัด กาเญา. กูญา นะ อาตัจ กาเญา     บรี กะ โกะ รูมัฮ บือมุน     กะ โกะ ปือฌารา โปด. กูญา นะ บาวา กาเญา บือปี กะ ฮึลด มูคา นะ โกะ ราฌา     โกะ ซือมียา ซัยํ-บือซัยํ     กรานา กาเญา ตูเฮะ กะ นามา นะ กู.
42021013	ลาฆู อีตู นะ ฌาดี จือลัฮ     บรี กะ กาเญา นะ บือเลฮ มือเลา ฌาดี ซะซี นะ กู.
42021014	ซาเบะ กะฆีเตอ     กาเญา กือนา นะ บรีงัจ บรี ตือตู-ฮาตี จะ     นะ ฮอย เตด บรีงัจ ดูลู     นู นะ บือปูลัซ ญาวา ตะอาซิก กะฮามี.
42021015	กรานา-จะ     กู เลอ     นะ บรี กะ กาเญา ปานัย มือเลา     ฌางัน ลาฆู อากัน เตอ     นู ซือตรู นะ กาเญา     บลารัก บลาวัด เตด บือเลฮ เลอ.
42021016	ตาปี โกะ มะ ปะ     นะบรานะ     โกะ อาดี ฆูๆ นะ กาเญา     นะ รีฆะ กาเญา     อาตัจ กะ กูญา. กูญา นะ บูนอฮ ซือมียา ซือตืองัฮ     เดะ ลูมอฮ กาเญา บูวัก.
42021017	โกะ ซือมียา ซือมูฮา     นะ บือชี กะ กาเญา     กรานา กาเญา ตูเฮะ กะ นามา นะ กู เลอ.
42021018	ตาปี-จะ     โบะ นะ กาเญา ซา อูรัจ โปด     นะ บรี ฆูรก     เตด บือเลฮ เลอ.
42021019	ดัฮ กาเญา ลาวัด ตาฮัด ซูซัฮ เตอ     กะฆีเตอ กาเญา นะ บือเลฮ ฮีโดะ ซือลาลู."
42021020	เยซู มือเลา ลาฆี จะ     "ตานา กาเญา ลีฮัจ กาวัด ตาฮัน มาแรฮ ตืองะ กือลีลิก เดะ นังฆรี เยรูซาเลม     วะตู อีตู เตอ     กาเญา กือนา ตาฮู ดัฮ จะ     ลาฆู ฌาฮานัม นะ นังฆรี อีตู     มาแรฮ ดาปิก ดัฮ.
42021021	ตานา ลีฮัจ ดัฮ     บรี โกะ ซือมียา เดะ นังฆรี ยูเดีย     ลารี ปี กะ โซะ บูเกะ เลอ. โกะ ซือมียา นู ดูโดะ เดะ ดาลับ นังฆรี     บรี กูญา ตรือเบะ ปี เลอ     โกะ ซือมียา นู ดูโดะ โซะ ลูวัยํ นังฆรี เตอ     ฌางัน บรี กูญา มาโซะ กะ ดาลับ นังฆรี.
42021022	ซาเบะ-จะ     วะตู อีตู     ฌาดี อารี บูวัจ บาลัซ     บีดา นะ บรี โกะ ซือบารัก แนฮ-ฌือแนฮ     นู ฆาแรฮ ตาโรฮ ดัฮ     เดะ ซูรัจ ปือมือเลา นะ ตูฮัด นะ ฌาดี รือมัก ซุจ ดัฮ.
42021023	เดะ กาลา อีตู     ซูซัฮ โตระ เลอ     โกะ นีบีนี บือโปรจ     โกะ นีบีนี นู อาดา นานะ มูดา     นู ตืองัฮ มากัด ดาดา ลาฆี     ซาเบะ-จะ     นะ อาดา ลาฆู ซูซัฮ ปายัฮ โตระ     โซะ นังฆรี อีนี. ตูฮัด เดะ อาตัซ นะ มูซัยํ กรัจ ฮูโกบ     กะ ลูมอฮ ซือมียา อีนี เลอ.
42021024	กูญา นะ กือนา บูนอฮ ฌางัน ปือดัก     นะ กือนา บาวา บือปี ฌาดี ฮามา     เดะ ราตา นังฆรี. โกะ ซือมียา ลูมอฮ บักซา อาซิก     นะ ปรือกัด นังฆรี เยรูซาเลม     ตือดะ รอจ วะตู อีตู     นู ฮาดัจ นะ ลูมอฮ บักซา อาซิก     ฆือนะ ฮาบิฮ ดัฮ."
42021025	"กะฆีเตอ     นะ อาดา ปือนานา บรี ลีฮัจ     โซะ มาตาอารี     โซะ บูลัด     โซะ บีตัก เตอ. เดะ โซะ ดือนียา โปด     โกะ ซือมียา นะ ฆาโดฮ-ฮาตี     ซือบะ ฮาบิฮ     ราตา นังฆรี     ซาเบะ บูงี ซูวารา บาฮานา     ฆือลูมัก บือซัยํ เดะ ลาโวจ เลอ.
42021026	โกะ อูมัจ-ซือมียา     นะ เตด ตาฮู อารัฮ     กรานา กูญา ตาโกจ โตระ     ซาเบะ นาตี ลีฮัจ ลาฆู นู นะ บือฌาดี     เดะ โซะ ดือนียา. กรานา โกะ ลาฆู ปือมือฆัฮ เดะ โซะ ลาแงะ     นะ บรีเงาะ บือฆาญะ.
42021027	วะตู อีตู     โกะ ซือมียา ซือมูฮา นะ ลีฮัจ กู     นู นานะ นะ อูมัจ-ซือมียา อีนี     กู นะ มาแรฮ เดะ อาตัซ กือมูวัง มาแรฮ ฌางัน ปือมือฆัฮ     ฌางัน นู บือซรี บือซายา บาฌิ ซูโงฮ เลอ.
42021028	กาลา ลาฆู อีตู ซือมูฮา ฮึนตะ นะ บือฌาดี เตอ     กาเญา กือนา บีกัซ     ลางอฮ ปาลา     ซาเบะ-จะ     ลาฆู นู กาเญา นะ กือนา มือนือบุซ บรี ลือปัซ     ญา มาแรฮ ดาปิก ดัฮ.
42021029	กะฆีเตอ     เยซู มือเลา จรือตา     อาฌัยํ กูญา กะฆีนี จะ     "กือนา ลีฮัจ ปูโฮด กรายา-บูดี     ฌางัน โกะ ปูโฮด กายู ซิก-อาซิก เลอ.
42021030	ตานา ปูโฮด ญา บารู ตรือเบะ ดาโวด เตอ     กาเญา นะ ลีฮัจ ตาฮู ตะอาซิก จะ     มูเซด ฮางัจ ดาปิก นะ รอจ ดัฮ.
42021031	กะฆีเตอ ฌูฆา     ตานา กาเญา นะ ลีฮัจ ลาฆู ซูซัฮ กะฆีเตอ     บือฌาดี มาแรฮ     กาเญา นะ ตาฮู จะ     ตูฮัด ฆามะ นะ มาแรฮ บือบือลา ฌาดี ราฌา ดัฮ เลอ.
42021032	กู มือญาเระ กะ กาเญา     ลาฆู นู ซูโงฮ จะ     โกะ ซือมียา ฮาดัจ อีนี     นะ ฮอย เตด มือนีงัน ปี ดูลู     เดะ ลาฆู ซือมูฮา อีตู     นะ บือฌาดี มาแรฮ.
42021033	ลาแงะ ฌางัน ดือนียา     นะ ลือแงะ ปี ฮาบิฮ ดัฮ     ตาปี ปือมือเลา นะ กู     นะ ฮอย เตด ลือแงะ ลาลู เลอ.
42021034	"ตาปี กือนา ฌาฆา ญาวา บรี บาฌิ     ตาโกจ-จะ     ฮาตี กาเญา นะ ฆาโดฮ     ฌางัน ลาฆู มากัด บาญะ     โอะ อาระ ยู มาโบะ     ฆาโดฮ-ฮาตี เดะ ลาฆู อารีๆ เลอ ดัฮ. กะฆีเตอ     อารี อีตู นะ มาแรฮ รอจ กะ กาเญา     บือกะ ปือมีเตฮ     กาลา กาเญา เตด ดัด นะ บรีงัจ เลอ.
42021035	ซาเบะ อารี อีตู     นะ มาแรฮ รอจ โกะ ซือมียา     นู ดูโดะ ราตา เดะ โซะ ดือนียา.
42021036	กะฆีเตอ     กือนา บือซาโวจ บีลัก วะตู     บีดา กาเญา นะ ลือปัซ เดะ ลาฆู ซือมูฮา     นู นะ บือฌาดี มาแรฮ เตอ     บีดา กาเญา นะ บือเลฮ บือดีรี โซะ ฮึลด มูคา นะ กู     นู นานะ นะ อูมัจ-ซือมียา อีนี."
42021037	วะตู ซียัก     เยซู ญา อาฌัยํ เดะ รูมัฮ มือญือมัฮ ตูฮัด บีลัก อารี. ตาปี โซะ มาลับ     ญา นะ ตรือเบะ ปี ญาแญะ ดูโดะ     โซะ บูเกะ นู กูญา บลาโลก จะ     บูเกะ กือดูโนด.
42021038	โกะ ซือมียา กูญา มาแรฮ มียา เยซู     เดะ รูมัฮ มือญือมัฮ ตูฮัด     ตะเดะ ฆีปาฆี     บีดา นะ มือนีงัย เยซู อาฌัยํ.
42022001	อารี บรามัย มากัด ตือโปก โรตี ฮอย ราฆี นู บลาโลก จะ     อารี บรามัย ลือปัซ ปี ซรือปะ นะ รอจ ดัฮ.
42022002	โกะ ลูมอฮ ซามี ซัยํ-บือซัยํ     ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด เตอ     กูญา นะ บูนอฮ เยซู     ตาปี ฆาโดฮ มียา จือลัฮ     ซาเบะ กูญา ตาโกจ เดะ โกะ ลูมอฮ ซือมียา เลอ.
42022003	โซะ กือปาลา ฮาตู ซีตัด ญา มาโซะ งาปอ เดะ ฮาตี นะ ยูดา     นู บลาโลก จะ     อิดคารีโยด     ซือมียา ซืออูรัก     เดะ ลูมอฮ มูเระ ดูวา-บือลัซ อูรัก อีตู.
42022004	กะฆีเตอ     ยูดา ญา บือเลฮ ปี บือกีรา     ฌางัน ลูมอฮ ซามี ซัยํ-บือซัยํ     โกะ กือปาลา ฌาฆา รูมัฮ มือญือมัฮ ตูฮัด จะ     ญา นะ ซรัฮ เยซู     บรี กูญา รีฆะ     บือเลฮ กะฮามี เลอ.
42022005	โกะ ซือมียา อีตู     กูญา ซูกา-ฮาตี     บือฌาญี ฌางัน ยูดา จะ     นะ บรี ดูเวะ.
42022006	กะฆีเตอ     ยูดา ญา ซาโงะ     ญา มือนาตี     มียา จือลัฮ     นะ ซรัฮ เยซู บรี กะ กูญา     วะตู ฮอย โกะ ลูมอฮ ซือมียา.
42022007	รอจ อารี บรามัย มากัด โรตี ฮอย ราฆี ดัฮ     ฌาดี อารี กูญา ลาดัจ บูนอฮ มือญือมัฮ อานะ กาเมก     บีดา ลาฆู ลือปัซ ปี เตอ.
42022008	กะฆีเตอ     เยซู ซูโรฮ เปโตร ฌางัน โยฮัน ปี     ปือซัด จะ
42022009	"กือนา ปี ซียะ บารัก มากัด     ลาฆู ลือปัซ ปี     บรี กีตา นะ มากัด." กูญา ตาญา เยซู จะ     "นะ บรี กามี ปี ซียะ ลาฆู อีตู     โซะ ดีฮา เลอ?"
42022010	เยซู ตีกัฮ กะ กูญา จะ     "นี เลอ     ตานา กาเญา มาโซะ ปี กะ ดาลับ นังฆรี     อาดา กีลากี ซืออูรัก     ตาโงก อาเย เดะ ฆูรี มาแรฮ     ญา นะ ดาปัจ กาเญา. ญา นะ มาโซะ เดะ รูมัฮ ดีฮา     กาเญา กือนา ตูโรจ มาโซะ ปี ฌูฆา.
42022011	กือนา มือเลา ฌางัน ตูฮัด รูมัฮ จะ     'บูมอยํ นะ กามี ซูโรฮ ตาญา เกา จะ     อาดา รูวัก เปะ ดีฮา     นู ญา ฌางัน โกะ มูเระ นะ ญา     นะ มากัด ลาฆู ลือปัซ ปี?'
42022012	ตูฮัด รูมัฮ นะ ตูโญะ บรี กะ กาเญา ลีฮัจ     รูวัก บือซัยํ โซะ อาตัซ     นู ปือตัด ดัฮ. กือนา ซียะ บารัก มากัด     เดะ รูวัก อีตู เลอ." ญา จะ.
42022013	กูญา ดูวา อูรัก ปี ดาปัจ รือมัก ดัฮ     บือกะ เยซู มือเลา เลอ. กะฆีเตอ     กูญา ซียะ บารัก มากัด     ลาฆู บรามัย ลือปัซ ปี.
42022014	รอจ วะตู     เยซู ญา ดูโดะ มากัด     บือซามา ฌางัน โกะ ปือญูโรฮ นะ ญา.
42022015	ญา มือเลา ฌางัน กูญา จะ     "กู บือคานะ ซูโงฮ     นะ มากัด ลาฆู บรามัย ลือปัซ ปี อีนี     ฌางัน กาเญา     ดูลู เดะ กู นะ กือนา ลาฆู ซาเกะ โตระ.
42022016	กู มือเลา ฌางัน กาเญา จะ     ลาฆู อีนี     กู ฮอย เตด มากัด ปูลัก     ตือดะ ลาฆู อีนี นะ รือมัก ดัฮ     เดะ ดือนียา บารู อีตู     นู ตูฮัด ฌาดี ราฌา."
42022017	กะฆีเตอ     ญา อาเมด เจาะ อาระ อางุน มาแรฮ     ญา บรี ซือลามัจ กะ ตูฮัด เดะ อาตัซ     มือเลา จะ     "อาเมด เจาะ อีนี     ปาฮาฆิ โอะ บรี ราตา.
42022018	กู มือเลา ฌางัน กาเญา จะ     อาเย บูวัฮ อางุน กะฆีนี     กู เตด โอะ ปูลัก     ตือดะ ตูฮัด นะ มาแรฮ ฌาดี ราฌา     เดะ ดือนียา บารู นะ ญา."
42022019	กะฆีเตอ     เยซู ญา อาเมด ตือโปก โรตี มาแรฮ     บรี ซือลามัจ กะ ตูฮัด เดะ อาตัซ. ญา ลือแปะ โรตี     อูโญะ กะ กูญา     มือเลา จะ     "นี เลอ     ฌาดี ญาวา นะ กู     นู ซรัฮ บรี กรานา กาเญา. กือนา บูวัจ ตูโรจ ลาฆู กะฆีนี     บีดา บรีงัจ กะ กู เลอ."
42022020	ตานา กูญา มากัด ดัฮ     ญา อาเมด เจาะ อาระ อางุน มาแรฮ     ญา บูวัจ ซือรูปา     มือเลา จะ     "เจาะ อีนี เลอ     ฌาดี ปือมือเลา บือปาคัจ นู บารู     นู ตืองะ บรี ตือตู ดัฮ     ฌางัน ดารัฮ นะ กู     นู นะ มือนีเลฮ ตรือเบะ กรานา กาเญา.
42022021	"ตาปี นี เลอ     ซือมียา นู นะ ซรัฮ กู บรี กือนา รีฆะ ดัฮ เตอ     ตางัน นะ ญา     อาดา เดะ ปาปัด โตะ     บือซามา ฌางัน ตางัน นะ กู.
42022022	ซูโงฮ     กู นู นานะ นะ อูมัจ-ซือมียา อีนี     นะ ปี มาตี     บือกะ ตูฮัด เดะ อาตัซ กีรา ตือตู ดูลู ดัฮ. ตาปี จือลากา เลอ     ซือมียา นู นะ ซรัฮ กู บรี กือนา รีฆะ ดัฮ."
42022023	ลูมอฮ มูเระ ฮึนตะ นะ บือกีรา บือซามา กูญา จะ     ซาปา เดะ ลูมอฮ กูญา     นะ บูวัจ ลาฆู กะฆีเตอ?
42022024	อาดา ลาฆู บือตือฆัฮ เดะ ลูมอฮ มูเระ     จะ     ซาปา นะ ฌาดี บือซัยํ เดะ กาวัด.
42022025	เยซู มือเลา กะ กูญา จะ     "โกะ ราฌา นะ ลูมอฮ ซือมียา บักซา อาซิก     กูญา ปรือกัด     ซูโรฮ ลูมอฮ กูญา เตอ. โกะ ซือมียา นู อาดา ปือมือฆัฮ     มืองากู จะ     ฌาดี กือปาลา นู ฮาตี บาฌิ.
42022026	ตาปี โซะ ลูมอฮ กาเญา     ฮอย เตด กะฆีเตอ เลอ. ซือมียา ดีฮา เดะ ลูมอฮ กาเญา     นู ฌาดี บือซัยํ เดะ กาวัด     บรี ซือมียา อีตู ฌาดี ซือรูปา อาดี. ซือมียา ดีฮา ฌาดี กือปาลา     บรี ซือมียา อีตู ฌาดี ซือรูปา ซือมียา มือนูโลก เลอ.
42022027	กรานา-จะ     ซือมียา ดีฮา นู บือซัยํ ลาฆี     ซือมียา นู ดูโดะ มากัด เดะ ปาปัด โตะ     เฆอ-จะ     ซือมียา มือนูโลก นู บือกรือฌา บรี ญา มากัด? ซือมียา นู ดูโดะ เดะ ปาปัด โตะ     บูกัด เฆอ? ตาปี กู ดูโดะ ตืองัฮ กาเญา     ซือรูปา ฌาดี ซือมียา มือนูโลก เลอ.
42022028	"โซะ กาเญา ฌาดี ซือมียา ดูโดะ บือซามา ฌางัน กู     เดะ วะตู กู กือนา ซูซัฮ.
42022029	กะฆีเตอ     อาโปก เดะ กู บือเลฮ บรี กะ กู บือบือลา ฌาดี ราฌา กะฮามี     กู โปด บรี กะ กาเญา บือบือลา ฌาดี ราฌา ซือรูปา กะฆีเตอ เลอ.
42022030	กาลา กู นะ บือบือลา ฌาดี ราฌา เตอ     กาเญา นะ มากัด     นะ โอะ     เดะ ปาปัด โตะ นะ กู เลอ. กะฆีเตอ กาเญา นะ ดูโดะ เดะ ปาปัด กรือซี     ตือปัจ ดูโดะ นะ ราฌา     นะ กรัจ ฮูโกบ ลูมอฮ บักซา อิซราเอน     ดูวา-บือลัซ บือแนฮ เลอ."
42022031	เยซู มือเลา ปูลัก จะ     "ซีโมน     ซีโมน เออ     ลีฮัจ เลอ     กือปาลา ฮาตู ซีตัด บือเลฮ มีตา อาเมด ลูมอฮ กาเญา     บีดา นะ ลกลีฮัจ กาเญา     นะ ตาปิฮ อีเงาะ กาเญา     ซือรูปา บือกะ ปาดี.
42022032	ตาปี กู บือเลฮ บือซาโวจ บีดา ญาวา นะ เกา     บีดา ลาฆู ปือจายา นะ เกา     ฮอย เตด ปูตุซ ดัฮ. กะฆีเตอ     กาลา เกา บือเลฮ บราเลฮ-ฮาตี ปาเระ ดัฮ     กือนา ตูโลก อาโซฮ ฮาตี โกะ อาดี-บราดี นะ เกา ฌูฆา เลอ."
42022033	โซะ เปโตร     ตีกัฮ กะ เยซู จะ     "ตูฮัด เออ     กู ตือตู ดัฮ     นู นะ ปี ฌางัน เกา     เตด-จะ นะ ลือกัจ เดะ ปือฌารา เฆอ     นะ รอจ กะ ลาฆู มาตี โปด     บาฌิ."
42022034	เยซู มือเลา จะ     "เปโตร เออ     กู มือเลา ฌางัน เกา จะ     อารี อีนี     ดูลู เดะ ฮายับ นะ มูเกาะ     เกา นะ มือเลา กีปัซ กู บูวัก     ตีฆา กาลี     มือเลา จะ     ฮอย เตด กราลา กู."
42022035	กะฆีเตอ     เยซู ตาญา โกะ มูเระ จะ     "วะตู กู บือเลฮ ซูโรฮ กาเญา ตรือเบะ ปี     ฮอย ตีปะ บอฮ ดูเวะ     ฮอย กือพัย     ฮอย ปะตาปะ เตอ กาเญา ปูตุซ ซือบารัก นามา?" กูญา ตีกัฮ จะ     "เตด ปูตุซ นามา ดัฮ เลอ."
42022036	เยซู มือเลา กะ กูญา จะ     "ตาปี วะตู อีนี     ซาปา อาดา ตีปะ บอฮ ดูเวะ     อาเมด บือปี ซามา. โกะ กือพัย โปด     บือปี ฌูฆา เลอ. ซือมียา ดีฮา ฮอย ปือดัก     บรี ญา ฌูวัน บาฌู ซรือโกะ ญาวา นะ ญา     ปี บือลี ปือดัก เลอ.
42022037	ซาเบะ-จะ     กู มือญาเระ กะ กาเญา จะ     ตือนอซ อีตู เดะ ซูรัจ ปือมือเลา นะ ตูฮัด     นู จะ 'ญา กือนา กีรา มาโซะ ฌางัน โกะ ซือมียา ฌาฮัจ' ตือนอซ อีตู เตอ     นะ ซุจ รือมัก เดะ กู เลอ. ซาเบะ-จะ โกะ ปือมือเลา นู ฆาแรฮ ดัฮ     นู ตูโดฮ ตูโญะ กะ กู เตอ     นะ ซุจ ดัฮ เลอ.
42022038	โกะ มูเระ ตีกัฮ จะ     "นี เลอ     ตูฮัด     อาดา ปือดัก ดูวา บีลัฮ." เยซู ตีกัฮ จะ     "ฆือนะ ดัฮ เลอ."
42022039	กะฆีเตอ     เยซู ตรือเบะ เดะ นังฆรี     ปี กะ บูเกะ กือดูโนด     บือกะ ญา บูวัจ บีลัก กาลี. ลูมอฮ มูเระ นะ ญา     ตูโรจ ปี ซามา.
42022040	ตานา รอจ ตือปัจ อีตู ดัฮ     เยซู มือเลา ฌางัน กูญา จะ     "กือนา บือซาโวจ เลอ     ตีเมา บรี กือนา ลกลีฮัจ บรี บูวัจ ดูซา."
42022041	ญา บือฌาลัด ปี ฌาโวฮ เดะ กูญา     เตด บราปา ฌาโวฮ. ญา ตูกู ลูโตจ บือซาโวจ.
42022042	ญา จะ     "อาโปก เออ     ดัฮ กือนา เดะ ฮาตี นะ เกา     มีตา บรี อาเมด ลาฆู ซูซัฮ อีนี     นู ซือรูปา กะ เจาะ ปือนอฮ อาระ     อูบัฮ ปี ฌาโวฮ เดะ กู เลอ. ตาปี ฌางัน บรี ฌาดี     บือกะ ฮาตี นะ กู. บรี ตูโรจ บือกะ ฮาตี นะ อาโปก เลอ."
42022043	[อาดา ฮูลู-บาลัก นะ ตูฮัด มาแรฮ ปลีฮัจ กะ เยซู     ตูโลก บรี ฮาตี นะ ญา กือฌะ-กือมัซ.
42022044	เยซู ญา ฆาโดฮ-ฮาตี บาญะ     ญา ฆางู บือซาโวจ. ญาวา นะ ญา ปือโลฮ มือนีเลฮ บาญะ     ซือรูปา บือกะ ดารัฮ ฆูโฆยํ กะ ตานัฮ     บีฌี บือซัยํ. ]
42022045	ตานา บือซาโวจ ซุจ ดัฮ     เยซู บีกัซ ปี ซารี โกะ มูเระ นะ ญา. ญา ดาปัจ กูญา ตืองัฮ ตีโนะ ลีนา     ซาเบะ-จะ     กูญา ซูซัฮ-ฮาตี.
42022046	ญา มือเลา ฌางัน กูญา จะ     "กาเญา ตีโนะ ลีนา บูวัจ นามา? กือนา บีกัซ บือซาโวจ เลอ     ตีเมา บรี กือนา ลกลีฮัจ บรี บูวัจ ดูซา."
42022047	ตานา เยซู ตืองัฮ มือเลา     เตด ดัด ฮาบิฮ     นี เลอ     อาดา ซือมียา มาแรฮ     บาญะ อูรัก. อาดา ฌูฆา ซือมียา ปือนามา จะ     ยูดา     นู ซืออูรัก เดะ ลูมอฮ มูเระ     ดูวา-บือลัซ อูรัก อีตู     ญา บาวา โกะ ซือมียา บาญะ บือมาแรฮ. ญา มาแรฮ ดาปิก เยซู     นะ จีโยบ ญา.
42022048	ตาปี เยซู ตาญา ยูดา จะ     "ยูดา เออ     เกา นะ ซรัฮ กู บรี กูญา รีฆะ     ฌางัน ลาฆู จีโยบ เฆอ?"
42022049	ตานา โกะ มูเระ นู อาดา ดาปิก เยซู     ลีฮัจ ลาฆู นะ ฌาดี กะฮามี     กูญา ตาญา เยซู จะ     "ตูฮัด เออ     นะ บรี กามี ซีตะ ปือดัก     บาโฮะ กูญา เฆอ?"
42022050	อาดา มูเระ ซืออูรัก     ญา บาโฮะ ปราโซฮ ซืออูรัก นะ กือปาลา ซามี     กือนา เดะ ตือลีงา โซะ กานัน     ยู ปูตุซ.
42022051	ตาปี เยซู มือเลา บลารัก จะ     "ฌาดี ดัฮ เลอ." กะฆีเตอ     เยซู ปือเตาะ ตางัน เดะ ตือลีงา อูรัก อีตู     บูวัจ บรี ญา ซือนัง บาฌิ ปาเระ ดัฮ.
42022052	ตาปี เยซู มือเลา ฌางัน ลูมอฮ ซือมียา นู มาแรฮ รีฆะ ญา     ฌาดี-จะ     ลูมอฮ ซามี ซัยํ-บือซัยํ     โกะ ซือมียา ฌาฆา รูมัฮ มือญือมัฮ ตูฮัด     ฌางัน โกะ อูรัก ตูฮา เตอ     ญา มือเลา จะ     "กาเญา ปือฆัก ปือดัก     ปือฆัก ตูกัจ     มาแรฮ ซารี กู     ซือรูปา กู ฌาดี อูรัก ปือญามุน เฆอ?
42022053	บีลัก อารี     กู อาดา ฌางัน กาเญา     เดะ รูมัฮ มือญือมัฮ ตูฮัด     ตาปี กาเญา เตด บือเลฮ อาเงา ตางัน     รีฆะ กู เลอ. ตาปี วะตู อีนี เลอ     ฌาดี วะตู นะ กาเญา. วะตู อีนี เลอ     ฮาตู ซีตัด นู ราฌา โซะ กือลับ     ญา บือบือลา ดัฮ." ญา จะ.
42022054	กะฆีเตอ กูญา รีฆะ เยซู     บาวา ปี กะ รูมัฮ กือปาลา ซามี. เปโตร ญา ตูโรจ เยซู ปี     โวฮ-ฌาโวฮ.
42022055	ตานา รูโมด อาปี เดะ โซะ ลามัน รูมัฮ     กูญา ปาคัจ ดูโดะ บือซามา ดัฮ. เปโตร โปด     ดูโดะ เดะ ตืองัฮ กูญา.
42022056	อาดา นีบีนี ปราโซฮ ซืออูรัก     ญา ลีฮัจ เปโตร ดูโดะ ดาปิก อาปี     ญา ตีญูง บรี ซัฮ     มือเลา จะ     "ซือมียา อีนี เลอ     ญา ดูโดะ ฌางัน เยซู อีตู."
42022057	ตาปี เปโตร ญา มือเลา กีปัซ จะ     "มิ เออ     ซือมียา อีตู     กู ฮอย เตด กราลา ญา เลอ."
42022058	ซือฌูรุซ     อาดา ซือมียา ซืออูรัก     ญา ลีฮัจ เปโตร     ญา มือเลา จะ     "เกา เลอ     ฌาดี ซือมียา ลูมอฮ อีตู ฌูฆา." ตาปี เปโตร ญา ตีกัฮ จะ     "เตด โบะ     จา เออ."
42022059	ลือปัซ ซา ฌับ ปูลัก     อาดา ซือมียา ซืออูรัก มาแรฮ มือเลา กือมัซๆ จะ     "ซูโงฮ     ซือมียา อีนี     ญา ดูโดะ ฌางัน เยซู อีตู     ซาเบะ-จะ ญา ฌาดี ซือมียา ลูมอฮ ฆาลิลี เลอ."
42022060	ตาปี เปโตร มือเลา จะ     "จา เออ     นู เกา มือเลา กะฆีเตอ     กู ฮอย เตด ตาฮู อารัฮ เลอ." ตานา เปโตร มือเลา ฮอย เตด ดัด ฮาบิฮ ดัฮ     ดัดดัด อีตู ฮายับ ญา มูเกาะ.
42022061	ตูฮัด เยซู ญา กรือเลฮ มูคา     ตีญูง ลีฮัจ กะ เปโตร. กะฆีเตอ เปโตร ญา โตะ-ตืออีงัจ     กะ ปือมือเลา นะ เยซู     บือกะ นู เยซู บือเลฮ มือเลา กะ ญา จะ     "อารี อีนี     ดูลู เดะ ฮายับ มูเกาะ     เกา นะ มือเลา กีปัซ กู     ตีฆา กาลี เลอ."
42022062	กะฆีเตอ     เปโตร     ญา ตรือเบะ ปี กะ โซะ ลูวัยํ     มือนาแงฮ ซูซัฮ โตระ.
42022063	โกะ ซือมียา นู ฌาฆา เยซู     กูญา อาฆัฮ-ฆือละ     รือเปะ ญา.
42022064	กะฆีเตอ     กูญา อาเมด กาเยด ตูโดก มาตา นะ เยซู ดัฮ     ตาญา จะ     "เกา ตูโดฮ ลีฮัจ เลอ     จะ     ซาปา นู ตาปัยํ เกา?"
42022065	กะฆีเตอ     กูญา มือเลา ตะอารัฮ     อูจะ กะ เยซู ปูลัก     บาญะ ฌือแนฮ.
42022066	ตานา ซียัก ดัฮ     ลูมอฮ โกะ อูรัก ตูฮา นะ ลูมอฮ บักซา ยิว     ฌางัน ลูมอฮ ซามี ซัยํ-บือซัยํ     ฌางัน โกะ ซือมียา อาฌัยํ ลาฆู ปือมือซัด นะ ตูฮัด เตอ     กูญา ปาคัจ มาแรฮ บือซามา. กูญา อีเระ เยซู บาวา บือปี     โซะ ฮึลด มูคา นะ ลูมอฮ บือมุน บือกีรา นะ กูญา. กะฆีเตอ กูญา มือเลา จะ
42022067	"ดัฮ เกา ฌาดี ราฌา นู บรี ซือลามัจ กือนา มือญาเระ กะ กามี เลอ." ตาปี เยซู ตีกัฮ กะ กูญา จะ     "มีเซ-จะ กู นะ มือญาเระ กะ กาเญา โปด     กาเญา ฮอย เตด ปือจายา.
42022068	มีเซ-จะ กู นะ ตาญา กาเญา     กาเญา โปด     ฮอย เตด มือญาเระ กะ กู.
42022069	ตาปี ตะเดะ อีนี ปี     กู     นู นานะ นะ อูมัจ-ซือมียา อีนี     นะ อาดา ดูโดะ โซะ กานัน     นะ ตูฮัด บือซัยํ เดะ อาตัซ นู มือฆัฮ ซูโงฮ เลอ."
42022070	โกะ ซือมียา ซือมูฮา     กูญา ตาญา จะ     "กะฆีเตอ     เกา เลอ     ฌาดี นานะ นะ ตูฮัด บือซัยํ เดะ อาตัซ เฆอ?" เยซู ตีกัฮ กะ กูญา จะ     "อีซี กาเญา เลอ     บือเลฮ มือเลา จะ     กู ฌาดี กะฆีเตอ."
42022071	กูญา มือเลา จะ     "เตด ปายัฮ มียา ปือมือเลา ซะซี ลาฆี เลอ. กรานา-จะ     กีตา บือเลฮ ดืองัยํ เดะ มูโลจ นะ ญา ตะอาซิก ดัฮ."
42023001	ลูมอฮ ซือมียา ซือมูฮา     เดะ ตือปัจ บือมุน บือกีรา นะ บักซา ยิว     กูญา บีกัซ     บาวา เยซู บือปี กะ ปีลาด นู ฌาดี ฮูลู-บาลัก นะ ราฌา ซีซา.
42023002	กูญา อาดู จะ     "กามี ดาปัจ ซือมียา อีนี     ญา อาโจบ โกะ ลูมอฮ ซือมียา     เดะ นังฆรี นะ กามี. ญา บลารัก     ตีเมา บรี บายัยํ อาเซน     กะ ราฌา ซีซา. ญา มืองากู จะ     อีซี ญา ตะอาซิก     ฌาดี ราฌา ซืออูรัก     ฌาดี-จะ ราฌา นู บรี ซือลามัจ เลอ."
42023003	ปีลาด ตาญา เยซู จะ     "เกา นี     ฌาดี ราฌา นะ ลูมอฮ ยิว เฆอ?" เยซู ตีกัฮ จะ     "เกา เลอ     มือเลา กะฆีเตอ ดัฮ."
42023004	กะฆีเตอ     ปีลาด มือเลา ฌางัน ลูมอฮ ซามี ซัยํ-บือซัยํ     ฌางัน ลูมอฮ ซือมียา บาญะ     จะ     "โบะ กู ลีฮัจ จะ     ซือมียา อีนี ญา ฮอย ซาลัฮ นามา เลอ."
42023005	ตาปี ลูมอฮ ซือมียา อีตู มือเลา งูฆางู จะ     "ซือมียา อีนี     ญา อาโจบ ลูมอฮ โกะ ซือมียา     บรี กือลาจุ. ญา ปี อาฌัยํ เดะ นังฆรี ยูเดีย ราตา     ตะเดะ นังฆรี ฆาลิลี     ตือดะ รอจ กะ ตือปัจ อีนี."
42023006	ตานา ปีลาด ดืองัยํ กะฆีเตอ ดัฮ     ญา ตาญา จะ     "ซือมียา อีนี     ซือมียา นังฆรี ฆาลิลี เฆอ?"
42023007	ตานา ปีลาด ญา ตาฮู ดัฮ จะ     เยซู ฌาดี ซือมียา ดาตัก เดะ นังฆรี นะ ราฌา เฮโรด ญา อาตัจ เยซู     บรี ปี ดาปัจ ราฌา. วะตู อีตู     อีซี ราฌา เฮโรด เตอ     ญา อาดา ดูโดะ เดะ นังฆรี เยรูซาเลม.
42023008	โซะ เฮโรด เตอ     ตานา ญา ลีฮัจ เยซู ดัฮ     ญา ซูกา-ฮาตี บาญะ     ซาเบะ-จะ     ลามา ดัฮ     ซูกา นะ บือดาปัจ ฌางัน ญา. ญา ดืองัยํ ลาฆู นะ เยซู ดัฮ     จาดัก จะ     นะ บือเลฮ ลีฮัจ เยซู บูวัจ ปือนานา นู มือฆัฮ.
42023009	กะฆีเตอ     ญา ตาญา เยซู     บาญะ ฌือแนฮ. ตาปี เยซู เตด บือเลฮ ตีกัฮ นามา โปด.
42023010	ตาปี ลูมอฮ ซามี ซัยํ-บือซัยํ     ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด กูญา บือดีรี     อาดู เยซู กือมัซๆ.
42023011	ราฌา เฮโรด ฌางัน ลูมอฮ ตาฮัน นะ ญา     กูญา บูวัจ ลาฆู ตะอารัฮ     อาฆัฮ-ฆือละ กะ เยซู. กูญา บรี เยซู บือปากัย กาเยด บือฆาจะ     อาตัจ ญา ปาเระ ปี กะ ปีลาด ปูลัก.
42023012	เดะ อารี อีตู     เฮโรด ฌางัน ปีลาด     กูญา บือบาฌิ-บาฌิ ปาเระ ดัฮ. ดูลู กูญา บือมูซัยํ-มูซัยํ เลอ.
42023013	กะฆีเตอ     ปีลาด ปาเงน ลูมอฮ ซามี ซัยํ-บือซัยํ     โกะ กือปาลา นังฆรี     ฌางัน ลูมอฮ ซือมียา ซือมูฮา     มาแรฮ บือซามา.
42023014	ญา มือเลา ฌางัน กูญา จะ     "กาเญา บาวา ซือมียา อีนี มาแรฮ ซารี กู     อาดู จะ     ญา อาโจบ โกะ ซือมียา เดะ นังฆรี. นี เลอ     กู บือเลฮ มือโซะ ตาญา     โซะ ฮึลด มูคา นะ กาเญา. กู ลีฮัจ จะ     เดะ ลาฆู กาเญา อาดู เตอ     ซือมียา อีนี     ญา ฮอย ซาลัฮ นามา เลอ.
42023015	ราฌา เฮโรด โปด     ญา ลีฮัจ กะฆีเตอ ฌูฆา     ซาเบะ ญา บือเลฮ อาตัจ เยซู     บาลิ ปาเระ กะ กีตา ดัฮ. นี เลอ     ซือมียา อีนี     ญา เตด บือเลฮ บูวัจ ซาลัฮ นามา โปด     นู ปาโตจ นะ ฮูโกบ บรี ญา มาตี.
42023016	กะฆีเตอ     ซูดัฮ กู รือเปะ ญา ดัฮ     กู นะ ปลือปัซ ปี เลอ."     ญา จะ.
42023018	ตาปี โกะ ซือมียา บาญะ     ปาคัจ บือซูระ     มือเลา จะ     "อาเมด ซือมียา อีนี บือปี บูนอฮ เลอ. ปลือปัซ บาระบา บรี กะ กามี เลอ."
42023019	บาระบา อีตู     ญา อาดา เดะ ปือฌารา     กรานา ฌาดี ซือมียา ซืออูรัก     เดะ ลูมอฮ อีตู นู ปาคัจ กือลาจุ เดะ นังฆรี เยรูซาเลม     บลาวัด ฌางัน ลูวัก     บือเลฮ บูนอฮ ซือมียา ฌูฆา.
42023020	ตาปี ปีลาด ญา อาดา ฮาตี นะ ปลือปัซ เยซู     กะฆีเตอ     ญา มือเลา ฌางัน กูญา ปูลัก.
42023021	ตาปี กูญา บือซูระ ตีกัฮ จะ     "อาเมด ปี กาจิก เดะ กายู ปลีตัก เลอ. อาเมด ปี กาจิก เลอ."
42023022	กะฆีเตอ     ปีลาด ตาญา กูญา     มาโซะ กะ ตีฆา กาลี จะ     "กาจิก บูวัจ นามา? ญา บูวัจ ลาฆู ฌาฮัจ นามา เลอ? กู เตด ลีฮัจ จะ ญา ซาลัฮ นามา โปด     นู นะ ฮูโกบ บรี กะ ญา มาตี. กะฆีเตอ     ซูดัฮ รือเปะ ญา     กู นะ ปลือปัซ ปี เลอ." ญา จะ.
42023023	ตาปี โกะ ซือมียา บาญะ     กูญา ปาคัจ บือซูระ มารือมา     ซูวารา บือซัยํ จะ     บรี กาจิก เยซู เดะ กายู ปลีตัก. โซะ ซูวารา โกะ ซือมียา นู บาญะ     ฌือนัฮ ดัฮ.
42023024	กะฆีเตอ     ปีลาด กรัจ ฮูโกบ     นะ บูวัจ ตูโรจ บือกะ โกะ ซือมียา นู บาญะ บือคานะ.
42023025	ญา ปลือปัซ ซือมียา อีตู     นู กูญา มีตา. ญา เตอ     นู อาดา เดะ ปือฌารา     ซาเบะ บลาวัด ฌางัน ลูวัก     บูนอฮ ซือมียา ฌูฆา. ตาปี เยซู เตอ     ญา อาตัจ บรี กะ กูญา     บือกะ กูญา ซูกา-ฮาตี เลอ.
42023026	ตานา กูญา บาวา เยซู บือปี     อาดา ซีโมน     ซือมียา เดะ นังฆรี ซัยรีน. ญา ตืองัฮ บือฌาลัด มาแรฮ     ดาตัก เดะ ปาดัก โซะ ลูวัยํ     นะ มาโซะ กะ นังฆรี. กูญา รีฆะ ซีโมน อีตู     ฮูโกบ บรี ญา ตาโงก กายู ปลีตัก     บือฌาลัด ปี ตูโรจ กะ เยซู.
42023027	อาดา โกะ ลูมอฮ ซือมียา บาญะ     กูญา ตูโรจ ปี ซามา. อาดา ลูมอฮ นีบีนี ฌูฆา     นู มือนาแงฮ บือปาโตด     ตือจีฮัด กะ เยซู.
42023028	ตาปี เยซู กรือเลฮ มูคา ลีฮัจ กูญา     มือเลา จะ     "นานะ นีบีนี นังฆรี เยรูซาเลม เออ     ฌางัน มือนาแงฮ ตือจีฮัด กะ กู เลอ. ตาปี กือนา มือนาแงฮ ตือจีฮัด กะ ญาวา นะ กาเญา ตะอาซิก     ฌางัน โกะ อานะ จูจู กือมูฮา นะ กาเญา เลอ.
42023029	ลีฮัจ เลอ     อาดา ซา วะตู นะ มาแรฮ     กูญา นะ มือเลา จะ     'ซือนัง ซือลามัจ เลอ     โกะ นีบีนี อีตู นู ฌาดี ซือมือโฆจ     นู โปรจ ฮอย เตด ดือละ ดูโดะ เดะ อาปี เตอ. ซือนัง ซือลามัจ เลอ     โกะ นีบีนี นู ปาลา ดาดา ฮอย เตด ดือละ บรี อีซะ ลาลู โปด.'
42023030	กาลา อีตู     โกะ ซือมียา นะ ฮึนตะ มือเลา กะ โกะ บูเกะ ตีงี จะ     'กือนา ปรูโตฮ มาแรฮ ตือกัด กามี เลอ'     มือเลา กะ โกะ บูเกะ ดือมิ จะ     'กือนา ลีนง กามี ตาโรฮ เลอ.'
42023031	ซาเบะ-จะ     ดัฮ กูญา บูวัจ กะ ปูโฮด กายู ฮีโดะ กะฆีนี     กูญา นะ บูวัจ กะฮามี ฌางัน ปูโฮด กายู นู ตูโฮยํ มาตี ดัฮ เลอ?"
42023032	อาดา ฌูฆา อูรัก ซาลัฮ     ดูวา อูรัก     กูญา บาวา บือปี ซามา     นะ บูนอฮ กูญา มารือมา ฌางัน เยซู.
42023033	ตานา รอจ กะ ตือปัจ ปือนามา จะ     ตูลัก กือปาลา     กูญา กาจิก เยซู เดะ กายู ปลีตัก     เปะ อีตู. กูญา กาจิก อูรัก ซาลัฮ     ดูวา อูรัก อีตู ฌูฆา     โซะ กานัน ซา     โซะ กีรี ซา.
42023034	กะฆีเตอ เยซู ญา บือซาโวจ จะ     "อาโปก เดะ อาตัซ เออ     มีตา อาเกะ ดูซา นะ กูญา. นู กูญา บูวัจ กะฆีนี     กูญา เตด ตาฮู ลาฆู." กูญา อาเมด กาเยด บาฌู นะ เยซู มาแรฮ     ปาคัจ ยิบละ ปาฮาฆิ.
42023035	โกะ ซือมียา บาญะ ปี บือดีรี ลีฮัจ. ลูมอฮ ซือมียา ซัยํ-บือซัยํ     กูญา อาฆัฮ-ฆือละ กะ เยซู     มือเลา จะ     "ซือมียา อาซิก     ญา บือเลฮ ตูโลก บรี ลือปัซ ดัฮ. ดัฮ ญา ฌาดี ราฌา นู บรี ซือลามัจ     นู ตูฮัด ซูโรฮ มาแรฮ ดัฮ     บรี ญา ตูโลก ญาวา ตะอาซิก บรี ลือปัซ ฌูฆา เลอ."
42023036	ลูมอฮ ตาฮัน อาฆัฮ-ฆือละ กะ ญา ฌูฆา. กูญา มาโซะ ปี ดาปิก     อาเมด อาระ อางุน มาซับ มาแรฮ     อูโญะ บรี กะ ญา
42023037	มือเลา จะ     "ดัฮ เกา ฌาดี ราฌา นะ ลูมอฮ ยิว     กือนา ตูโลก ญาวา ตะอาซิก     บรี ลือปัซ เลอ."
42023038	อาดา ปือมือเลา นู ฆาแรฮ เดะ ปาปัด     ตาโรฮ เดะ อาตัซ เยซู     นู จะ     "นี เลอ     ราฌา นะ ลูมอฮ ยิว."
42023039	อูรัก ซาลัฮ นู กือนา กาจิก ซามา ฌางัน เยซู     ซืออูรัก     ญา มือเลา ตะอารัฮ อูจะ กะ เยซู     จะ     "เกา ฌาดี ราฌา นู บรี ซือลามัจ     บูกัด เฆอ? กือนา ตูโลก ญาวา ตะอาซิก     บรี ลือปัซ     ตูโลก กามี ซามา เลอ."
42023040	นู ซืออูรัก ตีกัฮ บลารัก กะ ญา จะ     "เกา เลอ     เตด ตาโกจ เดะ ตูฮัด เฆอ? กรานา-จะ     เกา กือนา ฮูโกบ ซือรูปา กะ ซือมียา อีนี ฌูฆา เลอ.
42023041	กีตา ดูวา อูรัก ปาโตจ นะ กือนา ฮูโกบ กะฆีนี     ซาเบะ กีตา กือนา ฮูโกบ     บือกะ กีตา บือเลฮ บูวัจ ซาลัฮ ดัฮ. ตาปี โซะ ซือมียา อีนี เตอ     ญา เตด บือเลฮ บูวัจ ซาลัฮ นามา โปด." ญา จะ.
42023042	กะฆีเตอ     ซือมียา อีตู ญา มือเลา ฌางัน เยซู จะ     "เยซู เออ     กาลา เกา นะ มาแรฮ ฌาดี ราฌา     มีตา บรีงัจ กะ กู ฌูฆา เลอ."
42023043	เยซู ตีกัฮ กะ ญา จะ     "ซูโงฮ     กู มือเลา ฌางัน เกา จะ     อารี อีนี เลอ     เกา นะ ดูโดะ ฌางัน กู     เดะ กือโบด นะ ตูฮัด โซะ อาตัซ ลาแงะ." ญา จะ.
42023044	วะตู อีตู     ฆามะ ตืองัฮ อารี บือเลฮ ดัฮ     นังฆรี ซือมูฮา ฮาบิฮ กือลับ     ตือดะ รอจ กะ ปูโกยํ ตีฆา.
42023045	มาตาอารี กือลับ ฮาบิฮ. กาเยด กือตัก เดะ บาลัย นะ ตูฮัด     ญา ปูตุซ เดะ ตืองัฮ     ตือกรัจ ดัฮ.
42023046	เยซู บือซูระ     ซูวารา บือซัยํ     มือเลา จะ     "อาโปก เออ     ซือมืองัจ นะ กู     กู กีเรบ     เดะ ตางัน นะ เกา เลอ." ตานา ญา มือเลา ซูดัฮ     ญา ฮาบิฮ ญาวา ดัฮ.
42023047	ตานา กือปาลา ตาฮัน ลีฮัจ ลาฆู กะฆีนี     ญา มือเลา มือโอจ กะ ตูฮัด เดะ อาตัซ จะ     "ซูโงฮ เลอ     ซือมียา อีนี     ญา ฌาดี ซือมียา บาฌิ-ตือปัจ เลอ."
42023048	โซะ โกะ ซือมียา บาญะ นู มาแรฮ     นะ ลีฮัจ จะ     ฌาดี ลาฆู นามา เตอ     ตานา ลีฮัจ ลาฆู กะฆีนี ดัฮ     กูญา ซูซัฮ-ฮาตี     กาเตาะ ตาฮะ ดาดา     บาลิ กะ รูมัฮ.
42023049	โกะ ซือมียา นู กราลา เยซู     ฌางัน ลูมอฮ นีบีนี นู ดาตัก เดะ นังฆรี ฆาลิลี     ตูโรจ เยซู     กูญา บือดีรี ฌาโวฮ     ลีฮัจ ลาฆู กะฆีเตอ กะฆีนี.
42023050	นี เลอ     อาดา กีลากี ซืออูรัก     ปือนามา โยเซบ     ซือมียา ตูโปะ อาริมาเทีย     เดะ นังฆรี ยูเดีย. ญา ฌาดี ซืออูรัก เดะ ลูมอฮ ซือมียา บือกีรา     ฌาดี ซือมียา บาฌิ-ตือปัจ ซืออูรัก
42023051	นู เตด ซูกา-ฮาตี     เดะ ลาฆู บือกีรา ฌางัน โกะ ปือบูวัจ นะ ลูมอฮ บือกีรา อีตู. ตาปี ญา มือนาตี นะ ลีฮัจ กาลา อีตู     นู ตูฮัด นะ มาแรฮ บือบือลา ฌาดี ราฌา.
42023052	ซือมียา อีนี     ญา มาโซะ ปี รอจ กะ ปีลาด     มีตา บาดัด นะ เยซู.
42023053	กะฆีเตอ     ญา อาเมด บาดัด บือตูโรด มาแรฮ เดะ กายู ปลีตัก. ญา อาเมด กาเยด ปูเตฮ นู ลือมัฮ มาแรฮ     บูกุซ บาโลจ บาดัด นะ เยซู     บาวา บือปี     บอฮ เดะ ฆูฮา     นู ตือโบะ เดะ บูเกะ บาตู ดัฮ. เดะ ฆูฮา อีตู     กูญา เตด ดือละ บอฮ บาดัด นะ ซาปา ลาฆี.
42023054	อารี อีตู ฌาดี อารี บือซียะ     ซรือปะ นะ รอจ กะ อารี บราดู กรือฌา.
42023055	ลูมอฮ นีบีนี นู ตูโรจ เยซู     ดาตัก เดะ นังฆรี ฆาลิลี     กูญา ตูโรจ ปี ซามา     ลีฮัจ ฆูฮา อีตู     ปี ลีฮัจ     นู กูญา บอฮ บาดัด นะ เยซู     ฌาดี กะฮามี.
42023056	กะฆีเตอ กูญา บาลิ ปี     ปือตัด กลือกะ บาวู     ฌางัน มีญะ บาวู ฌูฆา. ตาปี เดะ อารี บราดู กรือฌา กูญา บราดู บือกรือฌา     ตูโรจ กะ ปือมือซัด นะ ตูฮัด.
42024001	โซะ มูกัยํ อารี มีงู     ลูมอฮ นีบีนี อีตู อาเมด กลือกะ บาวู     นู กูญา ซียะ ดัฮ     ปี รอจ กะ ฆูฮา.
42024002	กูญา ลีฮัจ บาตู บือซัยํ อีตู     ญา ฆรือลิก ปี ดัฮ     บือตรือเบะ เดะ ลูบัก ฆูฮา.
42024003	กะฆีเตอ     กูญา มาโซะ ปี     ตาปี เตด บือฆารี บาดัด นะ ตูฮัด เยซู.
42024004	ตานา กูญา บือฮีมัจ     ปือและ-ฮาตี เดะ ลาฆู อีนี     นี เลอ     อาดา กีลากี     ดูวา อูรัก     บือดีรี ดาปิก กูญา     บือปากัย กาเยด นู บือตือแล.
42024005	โกะ นีบีนี อีตู     กูญา ตาโกจ โตระ     ตือมะ มูคา รอจ กะ ตานัฮ. โกะ กีลากี อีตู มือเลา ฌางัน กูญา จะ     "บูวัจ นามา     กาเญา มาแรฮ มือญารี ซือมียา ฮีโดะ     เดะ ตือปัจ ซือมียา มาตี?
42024006	ญา ฮอย ปัจ อีนี ดัฮ เลอ. ญา ฮีโดะ ปาเระ เดะ มาตี ดัฮ. กาเญา กือนา บรีงัจ กะ ปือมือเลา     นู ญา บือเลฮ มือเลา ฌางัน กาเญา     กาลา อาดา เดะ นังฆรี ฆาลิลี ลาฆี
42024007	จะ ญา     นู นานะ นะ อูมัจ-ซือมียา เตอ     ฆาโดฮ นะ กือนา อาตัจ     กะ ตางัน ซือมียา บือดูซา     กือนา บือปี กาจิก เดะ กายู ปลีตัก. ตาปี อารี ตีฆา     ญา นะ ฮีโดะ ปาเระ เดะ มาตี." กูญา จะ.
42024008	บารู โกะ นีบีนี อีตู กูญา บรีงัจ     จับ บือเลฮ     กะ ปือมือเลา นะ เยซู ดัฮ.
42024009	กะฆีเตอ     กูญา บาลิ ดาตัก เดะ ฆูฮา     มือเลา ลาฆู อีนี ซือมูฮา     ฌางัน โกะ มูเระ ซือบือลัซ อูรัก อีตู     ฌางัน โกะ ซือมียา ฆีลาฆี ฌูฆา.
42024010	โกะ ซือมียา นู มือญาเระ ลาฆู อีนี     บรี กะ โกะ ปือญูโรฮ ดืองัยํ     อาดา ปือนามา จะ     มารียา     ซือมียา ตูโปะ มักดาลา เตอ     โยอันนา     มารียา     มะ เดะ ยากอบ เตอ     ฌางัน โกะ นีบีนี อาซิก ซามา.
42024011	ตาปี โกะ ปือญูโรฮ กีรา จะ     ลาฆู นู กูญา มือญาเระ อีตู     เตด ฌาดี นามา     กูญา เตด ปือจายา เลอ.
42024012	ตาปี เปโตร     ญา บีกัซ บลารี ปี กะ ฆูฮา. ญา ตูโนะ ลีฮัจ จะ     อาดา ซา กาเยด ปูเตฮ อีตู     งะตืองะ ดัฮ. ฮอย เตด บือฆารี นามา อาซิก. กะฆีเตอ     ญา บาลิ ปี กะ รูมัฮ นะ ญา ดัฮ     บือฮีมัจ จะ     นะ ฌาดี ลาฆู นามา เลอ.
42024013	นี เลอ     เดะ อารี อีตู     อาดา มูเระ ดูวา อูรัก     บือฌาลัด ปี กะ ตูโปะ ปือนามา เอมมาอู     ฌาโวฮ เดะ นังฆรี เยรูซาเลม     บือเลฮ ฆามะ-จะ     ซือบือลัซ กีโลเมด.
42024014	กูญา ตืองัฮ มือเลา ซามา กูญา     รอจ กะ ลาฆู อีตู ซือมูฮา     นู บือเลฮ บือฌาดี เตอ.
42024015	ตานา กูญา ตืองัฮ มือเลา บือตาญา-ตาญา เตอ     เยซู ตะอาซิก โปด     มาแรฮ ดาปิก     บือฌาลัด ปี บือซามา ฌางัน กูญา ฌูฆา.
42024016	ตาปี มาตา นะ กูญา     ฌาดี ซือรูปา ซือมียา มาตา บือดาบู ดัฮ     นะ กราลา เยซู โปด     เตด บือเลฮ ดัฮ.
42024017	เยซู มือเลา กะ กูญา จะ     "ลาฆู นามา เลอ     นู กาเญา มือเลา บือตีกัฮ-ตีกัฮ     ตืองัฮ กาเญา บือฌาลัด มาแรฮ เตอ?" กูญา โปด     บราดู บือดีรี     มูคา มาตา ซูซัฮ.
42024018	ซือมียา ซืออูรัก     นู ปือนามา เกลโอปา     ญา ตาญา เยซู จะ     "ซา เกา เลอ     เดะ ลูมอฮ ซือมียา มือนูปัก นังฆรี เยรูซาเลม     นู เตด ตาฮู ลาฆู ซือมูฮา นู บือเลฮ บือฌาดี     เดะ โกะ อารี อีนี เฆอ?"
42024019	เยซู ตาญา กูญา จะ     "ลาฆู นามา ซือตืองัฮ?" กูญา ตีกัฮ กะ เยซู จะ     "ลาฆู นะ เยซู     ซือมียา ตูโปะ นาซาเรด เลอ. ญา ฌาดี ซือมียา ตูโดฮ ลาฆู นะ ตูฮัด นู ตูฮัด เดะ อาตัซ     ฌางัน ลูมอฮ ซือมียา ซือมูฮา     ลีฮัจ จะ     ญา มือฆัฮ ซูโงฮ     เดะ ลาฆู บือกรือฌา นะ ญา     เดะ ปือมือเลา อาฌัยํ นะ ญา ฌูฆา.
42024020	ลูมอฮ ซามี ซัยํ-บือซัยํ     ฌางัน โกะ กือปาลา นะ กามี     กูญา บือเลฮ อาตัจ ญา     บรี กือนา กรัจ ฮูโกบ รอจ กะ มาตี เลอ. กูญา บือเลฮ กาจิก ญา     เดะ กายู ปลีตัก.
42024021	ตาปี โซะ กามี เลอ     กามี บือเลฮ จาดัก จะ     ญา นะ ฌาดี ซือมียา อีตู     นู นะ ตือบุซ ลูมอฮ อิซราเอน บรี ลือปัซ. ลือเบฮ เดะ อีตู ลาฆี     อารี อีนี     ฌาดี อารี ตีฆา     ตะเดะ ลาฆู อีตู บือฌาดี มาแรฮ ดัฮ.
42024022	อาดา โกะ นีบีนี ซือตืองัฮ     เดะ ลูมอฮ กามี     บือเลฮ บูวัจ บรี กามี ปือและ-ฮาตี. กูญา บือเลฮ ปี กะ ฆูฮา     เดะ วะตู กัยํ-มูกัยํ
42024023	ตาปี ฮอย เตด ดาปัจ บาดัด นะ เยซู. กูญา บาลิ มาแรฮ     มือญาเระ จะ     กูญา บือเลฮ ลีฮัจ บือฆารี โกะ ฮูลู-บาลัก นะ ตูฮัด ฌูฆา. โกะ ฮูลู-บาลัก อีตู มือญาเระ จะ     เยซู อาดา ฮีโดะ เลอ.
42024024	ซือมียา ซือตืองัฮ นู ดูโดะ ฌางัน กามี     กูญา ปี รอจ กะ ฆูฮา     กูญา ลีฮัจ บือฆารี ซือรูปา โกะ นีบีนี อีตู บือเลฮ มือญาเระ. ตาปี อีซี เยซู เตอ     กูญา ลีฮัจ เตด บือฆารี ลาลู."
42024025	เยซู เตอ     ญา มือเลา กะ กูญา ดูวา อูรัก จะ     "กาเญา ซือมียา บูดอ เลอ     อาดา ฮาตี ลามัจ นะ ปือจายา     กะ ปือมือเลา ซือมูฮา     นู ลูมอฮ ซือมียา ตูโดฮ บือเลฮ มือเลา ดูลู ดัฮ.
42024026	ราฌา นู บรี ซือลามัจ อีตู เตอ     ญา ฆาโดฮ นะ ตาฮัด ลาฆู ซูซัฮ โตระ อีนี     กะฆีเตอ นะ มาโซะ กะ ลาฆู บือซรี ซูโงฮ นะ ญา     บูกัด เฆอ?"
42024027	กะฆีเตอ     เยซู ญา มือญาเระ บรี กูญา ตาฮู     ลาฆู นู ฆาแรฮ ตาโรฮ ดัฮ     เดะ ซูรัจ ปือมือเลา นะ ตูฮัด     นู ตูโญะ รอจ กะ ญาวา ญา ตะอาซิก     ฮึนตะ เดะ ซูรัจ นะ มูซา ฌางัน ซูรัจ นะ โกะ ซือมียา ตูโดฮ ลาฆู นะ ตูฮัด ซือมูฮา.
42024028	ตานา กูญา มาแรฮ ดาปิก ตูโปะ นู นะ ปี เตอ     เยซู ญา บูวัจ ลาฆู ซือรูปา จะ     นะ บือฌาลัด ปี ลือปัซ เลอ.
42024029	ตาปี กูญา มือเลา ตาฮัด เยซู จะ     "บรี เกา บราดู     ดูโดะ ฌางัน กามี ดูลู เลอ. ซาเบะ-จะ     ปะฮึญา ดัฮ     มาตาอารี นะ มาโซะ." กะฆีเตอ     เยซู ญา มาโซะ ปี     บีดา นะ บราดู ดูโดะ ฌางัน กูญา.
42024030	ตานา ดูโดะ มากัด บือซามา ฌางัน กูญา     เยซู ญา อาเมด ตือโปก โรตี     ญา บรี ซือลามัจ กะ ตูฮัด เดะ อาตัซ     ญา ลือแปะ ตือโปก โรตี     บรี กะ กูญา ดัฮ.
42024031	มาตา นะ กูญา โปด     ซือนัง     เตด บือดาบู     กูญา กราลา เยซู ดัฮ. ตาปี     เยซู โปด     ญา ลือแงะ ปี เดะ กูญา เลอ.
42024032	กูญา ปาคัจ มือเลา จะ     "ตานา ญา มือเลา ฌางัน กามี เดะ ตืองัฮ ฌาลัด เตอ     ตานา ญา มือญาเระ ลาฆู ซูรัจ ปือมือเลา นะ ตูฮัด บรี กะ กามี ดัฮ     กามี บราซา ฮางัจ-ฮาตี งูฆางู ซูโงฮ     บูกัด เฆอ?"
42024033	กะฆีเตอ     กูญา ดูวา อูรัก อีตู     บีกัซ ดัดดัด     บาลิ ปาเระ กะ นังฆรี เยรูซาเลม     ปี ดาปัจ โกะ มูเระ     ซือบือลัซ อูรัก. โกะ มูเระ เตอ     กูญา อาดา บือมุน บือซามา     ฆือนะ ฌางัน โกะ กาวัด ฌูฆา
42024034	กูญา มือเลา จะ     "ตูฮัด เยซู     ญา บือเลฮ ฮีโดะ ปาเระ เดะ มาตี ซูโงฮ ดัฮ. ญา บือเลฮ ปลีฮัจ กะ เปโตร เลอ."
42024035	โซะ ดูวา อูรัก อีตู     กูญา มือญาเระ ลาฆู นู บือฌาดี เดะ ตืองัฮ ฌาลัด     จะ กูญา บือเลฮ กราลา เยซู     เดะ วะตู ญา ลือแปะ ตือโปก โรตี เลอ.
42024036	ตานา กูญา ตืองัฮ มือญาเระ ลาฆู กะฆีนี     เยซู ตะอาซิก มาแรฮ บือดีรี     เดะ ตืองัฮ กูญา     มือเลา จะ     "บรี กาเญา ซือนัง ซือลามัจ เลอ."
42024037	ตาปี กูญา ตือกือฌุจ ตาโกจ โตระ     อาคา จะ     ฌาดี ฮาตู.
42024038	เยซู มือเลา ฌางัน กูญา จะ     "บูวัจ นามา     กาเญา ตือกือฌุจ กะฆีนี? บูวัจ นามา     ฮาตี นะ กาเญา     บรีงัจ บาญะ เลอ?
42024039	กือนา ลีฮัจ ตางัน นะ กู     กากี นะ กู     จะ     อีนี ฌาดี อีซี กู ตะอาซิก เลอ. กือนา ปือฆัก ราบา ญาวา นะ กู     ลีฮัจ เลอ. ฮาตู ญา ฮอย ลูลู     ฮอย ตูลัก     ซือรูปา กาเญา ลีฮัจ เดะ ญาวา นะ กู เลอ."
42024040	ตานา ญา มือเลา กะฆีเตอ ดัฮ     ญา บรี กูญา ลีฮัจ โกะ กากี ตางัน นะ ญา.
42024041	โกะ มูเระ กูญา ซูกา-ฮาตี ซือตืองัฮ     ปือและ-ฮาตี ซือตืองัฮ     เตด บราปา ปือจายา ลาฆี. กะฆีเตอ     เยซู มือเลา ฌางัน กูญา จะ     "กาเญา อาดา บารัก มากัด ตือปัจ อีนี เฆอ?"
42024042	กูญา อาเมด อีกัด ซาลัย ซือตีแปะ     บรี กะ เยซู.
42024043	ญา ฮามัจ มาแรฮ มากัด โซะ ฮึลด มูคา นะ กูญา.
42024044	ญา มือเลา ฌางัน กูญา จะ     "กาลา กู อาดา บือซามา ฌางัน กาเญา ลาฆี     กู บือเลฮ มือเลา ฌางัน กาเญา ลาฆู กะฆีนี จะ     อาดา ลาฆู นู ฆาแรฮ ดูลู ดัฮ     นู ตูโญะ กะ กู. อาดา เดะ ซูรัจ ปือมือเลา ฮูโกบ นะ มูซา เตอ     เดะ ซูรัจ นะ ลูมอฮ ซือมียา ตูโดฮ ลาฆู นะ ตูฮัด เตอ     เดะ ซูรัจ มือญาญี ปูฌี ตูฮัด ฌูฆา เลอ. กะฆีเตอ     ลาฆู อีตู ซือมูฮา     นู ตูโญะ รอจ กะ กู     กือนา นะ ฌาดี รือมัก ซุจ ดัฮ เลอ." ญา จะ.
42024045	กะฆีเตอ     ญา บือเลฮ บูกา ฮาตี นะ กูญา ดัฮ     บรี กะ กูญา มาโซะ เดะ ฮาตี     โกะ ซูรัจ ปือมือเลา นะ ตูฮัด อีตู เลอ.
42024046	ญา มือเลา ฌางัน กูญา จะ     "อาดา ปือมือเลา นู ฆาแรฮ ดัฮ     จะ     ราฌา นู บรี ซือลามัจ เตอ     ญา กือนา นะ ตาฮัด ซูซัฮ โตระ     ตาปี อารี ตีฆา     นะ ฮีโดะ ปาเระ เดะ มาตี.
42024047	กะฆีเตอ     โกะ ปือญูโรฮ นะ ญา กือนา ปี     มือญาเระ บรี กะ โกะ ซือมียา ราตา บักซา     นะ บราเลฮ-ฮาตี     ซาโมจ ลาฆู อาเกะ ดูซา. กือนา ปี มือญาเระ     ฮึนตะ เดะ นังฆรี เยรูซาเลม เลอ.
42024048	กาเญา เลอ     กือนา ฌาดี ซะซี     มือญาเระ ปาซัน ลาฆู อีนี." เยซู ญา จะ.
42024049	เยซู มือเลา ลาฆี จะ "นี เลอ     ลาฆู อีตู     นู อาโปก เดะ กู บือฌาญี ดัฮ เตอ     กู โปด     นะ อาตัจ บรี กะ กาเญา. ตาปี โซะ กาเญา     กือนา นาตี เดะ นังฆรี เยรูซาเลม     ตือดะ กาเญา นะ ปือนอฮ     ฌางัน ปือมือฆัฮ อีตู     นู ดาตัก เดะ โซะ อาตัซ." ญา จะ.
42024050	กะฆีเตอ     เยซู บาวา กูญา บือปี     กะ ตูโปะ เบดทานี. ญา อาเกะ ตางัน     บรี ซือลามัจ กะ กูญา.
42024051	ตืองัฮ ญา บรี ซือลามัจ เตอ     ญา ตีงัน กูญา ดัฮ     กือนา บาวา บือญาแญะ     ปี กะ อาตัซ ลาแงะ.
42024052	ลูมอฮ มูเระ     กูญา มือญือมัฮ กะ ญา     กะฆีเตอ กูญา บาลิ ปี กะ นังฆรี เยรูซาเลม. กูญา ซูกา-ฮาตี บาญะ ซูโงฮ เลอ.
42024053	บีลัก อารี     กูญา อาดา เดะ รูมัฮ มือญือมัฮ ตูฮัด ปูฌี กะ ตูฮัด เดะ อาตัซ     บรี ซือลามัจ กะ ญา.
43001001	ลามูลา ดูลู นูตู เตอ     นู บลาโลก จะ ปือมือเลา นะ ตูฮัด     ญา อาดา ดัฮ. ปือมือเลา อีตู     ญา อาดา ดูโดะ บือซามา ฌางัน ตูฮัด บือซัยํ เดะ อาตัซ ดัฮ. นู จะ     ปือมือเลา อีตู เตอ     ฌาดี ตูฮัด เลอ.
43001002	ญา เตอ     ลามูลา ดูลู นูตู     ญา อาดา ดูโดะ บือซามา ฌางัน ตูฮัด บือซัยํ เดะ อาตัซ.
43001003	ตูฮัด เดะ อาตัซ บือเลฮ ซูโรฮ ปือมือเลา อีตู     บือฌาดี บือนา บารัก ราตา ซือมูฮา. เดะ บือนา บารัก นู บือเลฮ บือฌาดี เตอ     ฮอย นามา โปด     นู ตูฮัด เตด บือเลฮ ซูโรฮ ปือมือเลา อีตู บือฌาดี.
43001004	ปือมือเลา นะ ตูฮัด อีตู     ญา เลอ นู บรี ฮีโดะ. นู ฮีโดะ อีตู เตอ     ฌาดี ตือปัจ จรัฮ นู ซูโลฮ บรี กะ โกะ อูมัจ-ซือมียา ราตา     บรี ลีฮัจ ลาฆู ซูโงฮ.
43001005	นู จรัฮ เตอ     ญา ซูโลฮ มาแรฮ โซะ ตือปัจ กือลับ     จะ นู กือลับ อีตู เตอ     นะ อาเมด ฌือนัฮ เดะ ลาฆู จรัฮ เตด บือเลฮ ดัฮ เลอ.
43001006	อาดา ซือมียา ซืออูรัก     นู ตูฮัด เดะ อาตัซ ซูโรฮ มาแรฮ ดัฮ     ญา ปือนามา จะ     โยฮัน.
43001007	ญา โปด     มาแรฮ ฌาดี ซะซี     ปาซัน ลาฆู นู จรัฮ อีตู     บีดา โกะ ซือมียา ซือมูฮา นะ ปือจายา กะ ลาฆู จรัฮ     กรานา ปือมือเลา นะ ญา เลอ.
43001008	โยฮัน เตอ     บูกัด ญา ฌาดี นู จรัฮ อีตู     ตาปี ญา มาแรฮ     บีดา นะ มือเลา บรี ฌาดี ซะซี     กะ ปาซัน ลาฆู นู จรัฮ อีตู เลอ.
43001009	อีตู เลอ     ฌาดี ลาฆู จรัฮ ซูโงฮ     นู ซูโลฮ มาโซะ กะ ดือนียา     นู บูวัจ บรี กะ โกะ อูมัจ-ซือมียา ราตา     บือเลฮ ลีฮัจ ลาฆู นู ซูโงฮ.
43001010	ปือมือเลา นะ ตูฮัด อีตู     ญา อาดา ดูโดะ เดะ ดาลับ ดือนียา. มีเซ-จะ ญา โปด     บือเลฮ บือฌาดี ดือนียา ดัฮ เตอ     ตาปี โซะ ซือมียา เดะ ดือนียา     กูญา เตด บือเลฮ กราลา ญา เลอ.
43001011	ญา มาแรฮ รอจ กะ นังฆรี นะ ญา ดัฮ     ตาปี โกะ ลูมอฮ นะ ญา โปด     ฮอย เตด บือเลฮ ซาโมจ ญา.
43001012	ตาปี โซะ โกะ ซือมียา นู มาแรฮ ซาโมจ ญา     ซือมียา นู ปือจายา กะ ญา เตอ     ญา บือเลฮ อาเกะ บรี กะ กูญา ฌาดี นานะ นะ ตูฮัด บือซัยํ เดะ อาตัซ เลอ.
43001013	กูญา บือฌาดี ดัฮ     บูกัด ตูโรจ บือกะ โกะ อูมัจ-ซือมียา ราตา     บูกัด ตูโรจ ฮาตี นะ โกะ ซือมียา ดีฮา โปด     ตาปี ตูฮัด เดะ อาตัซ เลอ     นู ฌาดี อาโปก นะ กูญา.
43001014	ปือมือเลา นะ ตูฮัด อีตู เตอ     ญา มาแรฮ ฌาดี อูมัจ-ซือมียา ดัฮ     ญา บือเลฮ ดูโดะ เดะ ตืองัฮ ลูมอฮ กีตา     บือเลฮ ปลีฮัจ บรี ปือนอฮ จะ     ตูฮัด เดะ อาตัซ ฌาดี กะฮามี ซูโงฮ     จะ ญา นะ ฮาลัย บรี ซือลามัจ กะ อูมัจ-ซือมียา. กีตา บือเลฮ ลีฮัจ ลาฆู บือซรี บือซายา นะ ญา     ซือรูปา บือกะ ลาฆู บือซรี นะ นานะ ตูงัน นะ อาโปก เดะ อาตัซ เตอ.
43001015	โยฮัน ญา มือเลา บรี ฌาดี ซะซี     กะ ปาซัน นู ปือมือเลา อีตู เตอ     ญา บือเลฮ บือซูระ มือญาเระ จะ     "นี เลอ     ฌาดี ซือมียา นู กู บือเลฮ มือเลา ดูลู ดัฮ จะ     'ซือมียา นู นะ มาแรฮ เดะ บลากัก กู เตอ     ญา เลอ     นู บือซัยํ ลือเบฮ เดะ กู     ซาเบะ-จะ     ญา อาดา ดูลู เดะ กู.' " ญา จะ.
43001016	นู ญา ปือนอฮ ฌางัน ลาฆู บาฌิ เตอ     ญา บือเลฮ ฮาลัย บรี ซือลามัจ กะ กีตา ซือมูฮา     บือกะ ลาฆู บาฌิ นู ซูโซด ลาฆู บาฌิ ดัฮ เลอ.
43001017	ซาเบะ-จะ     ตูฮัด เดะ อาตัซ บือเลฮ กีเรบ ปือมือซัด ฮูโกบ อีตู บรี กะ มูซา มือญาเระ. ตาปี ลาฆู นู ญา ฌาดี กะฮามี ซูโงฮ     นู ญา นะ ฮาลัย บรี ซือลามัจ กะ อูมัจ-ซือมียา เตอ     เยซู คริด เลอ     ฌาดี ซือมียา นู บาวา ลาฆู อีตู มาแรฮ ปลีฮัจ.
43001018	ฮอย ซือมียา ดีฮา โปด     ดือละ ลีฮัจ ตูฮัด เดะ อาตัซ. นู นานะ ตูงัน อีตู     นู ฌาดี ตูฮัด     นู ดูโดะ โซะ รูโซะ นะ อาโปก เดะ อาตัซ เตอ     ญา เลอ บือเลฮ บรี ลีฮัจ ดัฮ จะ     ตูฮัด ฌาดี กะฮามี เลอ.
43001019	ปือมือเลา ซะซี นะ โยฮัน ฌาดี กะฆีนี เตอ. ตานา โกะ กือปาลา ลูมอฮ บักซา ยิว     เดะ นังฆรี เยรูซาเลม     ซูโรฮ โกะ ซามี ฌางัน โกะ ลูมอฮ เลวี ซือตืองัฮ ปี     บีดา นะ ตาญา จะ     ญา ฌาดี ซาปา เตอ
43001020	โยฮัน ญา เตด กีปัซ     ตาปี ญา ซาโงะ จะ     "กู บูกัด ราฌา นู บรี ซือลามัจ อีตู เลอ."
43001021	กูญา ตาญา ญา จะ     "ดัฮ กะฆีเตอ     เกา ฌาดี ซาปา เลอ? ฌาดี เอลียา เฆอ?" ญา ตีกัฮ จะ "บูกัด เลอ." กูญา จะ "กะฆีเตอ เกา ฌาดี ซือมียา ตูโดฮ อีตู เฆอ?" ญา ตีกัฮ จะ "บูกัด."
43001022	กูญา อีตู ตาญา ปูลัก จะ     "เกา ฌาดี ซาปา? มีตา บรี มือญาเระ กะ กามี ดูลู     บีดา กามี นะ บือเลฮ ปี มือญาเระ     กะ ซือมียา นู ซูโรฮ กามี มาแรฮ เตอ. เกา มืองากู ญาวา ตะอาซิก จะ     ฌาดี ซาปา เลอ?"
43001023	โยฮัน ตีกัฮ จะ     "กู นี     ฌาดี ซือมียา อีตู     บือกะ นู อิซายา ญา บือเลฮ มือเลา ตูโดฮ ดูลู ดัฮ จะ 'อาดา ซูวารา นะ ซือมียา บือซูระ     เดะ ปาดัก ตานัฮ ตูโฮยํ นู ลือฆา จะ กือนา บือกรือฌา ฌาลัด บรี รือมัก เลอ     บีดา ตูฮัด นะ มาแรฮ.' ญา จะ."
43001024	โซะ โกะ ซือมียา นู ลูมอฮ ฟาริซี ซูโรฮ มาแรฮ เตอ
43001025	กูญา อีตู ตาญา โยฮัน จะ     "ดัฮ เกา บูกัด ราฌา นู บรี ซือลามัจ อีตู     บูกัด เอลียา     บูกัด ซือมียา ตูโดฮ ปือมือเลา นะ ตูฮัด อีตู เตอ     บูวัจ นามา ปะ     เกา บูวัจ ลาฆู ซือลับ เดะ อาเย เลอ?"
43001026	โยฮัน ญา บือเลฮ ตีกัฮ กะ กูญา อีตู จะ     "กู นี     บรี ลาฆู ซือลับ ฌางัน อาเย     ตาปี อาดา ซือมียา ซืออูรัก     นู ดูโดะ เดะ ตืองัฮ ลูมอฮ กาเญา     นู กาเญา เตด กราลา.
43001027	ซือมียา อีตู เลอ     นะ มาแรฮ เดะ บลากัก กู. ตาลี ปะตาปะ นะ ญา โปด     กู เตด ปาโตจ นะ อูฆัย เลอ."
43001028	ลาฆู กะฆีนี     บือเลฮ บือฌาดี เดะ ตูโปะ เบดทานี     เดะ ซรือบัก ซูงัย จอแดน     โซะ อาตัซ มาตาอารี     นู ตือปัจ โซะ โยฮัน ญา บูวัจ ลาฆู ซือลับ เดะ อาเย เลอ.
43001029	ลือปัซ ซืออารี โซะ ปาฆี     โยฮัน บือเลฮ ลีฮัจ เยซู มาแรฮ มียา ญา. ญา มือเลา จะ     "ลีฮัจ เลอ     อานะ กาเมก นะ ตูฮัด     ซือมียา นู ซาโมจ ลาฆู ซาลัฮ บือดูซา นะ ดือนียา     ปี บูวัก เตอ.
43001030	ญา เลอ     นู กู บือเลฮ มือเลา ตูโดฮ ดัฮ จะ     'เดะ บลากัก กู     อาดา ซืออูรัก นู นะ มาแรฮ     ฌาดี บือซัยํ เดะ กู เลอ     ซาเบะ-จะ     ญา อาดา ดูโดะ ดูลู เดะ กู.'
43001031	กู ตะอาซิก โปด     เตด บือเลฮ ตาฮู ดัฮ จะ     ซาปา นู นะ ฌาดี ซือมียา อีตู. ตาปี กู มาแรฮ บูวัจ ลาฆู บรี ซือลับ เดะ อาเย เตอ     บีดา นะ บรี ตาฮู ปาซัน ลาฆู นะ ญา     กะ ลูมอฮ บักซา อิซราเอน.
43001032	โยฮัน ญา มือเลา ฌาดี ซะซี จะ     "กู บือเลฮ ลีฮัจ ซือมืองัจ นะ ตูฮัด     ซือรูปา บือกะ บูโรก ปาตี     ตูโรด มาแรฮ ดาตัก เดะ โซะ ลาแงะ     มาแรฮ ดูโดะ เดะ ซือมียา อีตู เลอ.
43001033	ดูลู     กู ตะอาซิก โปด     เตด บือเลฮ ตาฮู ดัฮ จะ     ซาปา นู นะ ฌาดี ซือมียา อีตู     ตาปี ตูฮัด เดะ อาตัซ     นู บือเลฮ ซูโรฮ กู มาแรฮ บูวัจ ลาฆู ซือลับ เดะ อาเย เตอ     ญา มือเลา ฌางัน กู จะ     'ดัฮ เกา ลีฮัจ ซือมืองัจ นะ ตูฮัด     ตูโรด มาแรฮ ดูโดะ เดะ ซือมียา ดีฮา     ญา เลอ     นู นะ บูวัจ ลาฆู ซือลับ     เดะ ซือมืองัจ นะ ตูฮัด.'
43001034	"กะฆีเตอ     กู บือเลฮ ลีฮัจ ดัฮ     บือเลฮ ฌาดี ซะซี จะ     ซือมียา อีตู เตอ     ญา ฌาดี นานะ นะ ตูฮัด เดะ อาตัซ เลอ." โยฮัน ญา จะ.
43001035	จรัฮ ปาฆี     ซืออารี ปูลัก     โยฮัน ญา ตืองัฮ บือดีรี โซะ อีตู     ฌางัน มูเระ นะ ญา     ดูวา อูรัก.
43001036	กูญา ลีฮัจ เยซู ตืองัฮ บือฌาลัด     โยฮัน ญา มือเลา จะ     "ลีฮัจ เลอ     อานะ กาเมก นะ ตูฮัด เดะ อาตัซ."
43001037	ตานา กูญา ดืองัยํ โยฮัน มือเลา กะฆีเตอ     กูญา ดูวา อูรัก     บือฌาลัด ตูโรจ กะ เยซู ปี.
43001038	โซะ เยซู ญา กรือเลฮ กะ บลากัก     ลีฮัจ กูญา ดูวา อูรัก อีตู     ตูโรจ กะ ญา. กะฆีเตอ     ญา ตาญา จะ     "กาเญา มียา นามา เลอ?" กูญา ดูวา อูรัก ตีกัฮ จะ     "บูมอยํ     เกา ดูโดะ ปัจ ดีฮา?" นู จะ     บูมอยํ     เดะ บาซา นะ กูญา     ฌาดี-จะ     ซือมียา ปานัย อาฌัยํ.
43001039	เยซู ญา ตีกัฮ กะ กูญา จะ     "มาแรฮ ลีฮัจ เลอ." กะฆีเตอ     กูญา ตูโรจ ปี     กูญา ลีฮัจ ตือปัจ นู เยซู ดูโดะ. กูญา โปด     ดูโดะ ฌางัน เยซู เดะ อารี อีตู     ซาเบะ-จะ     วะตู อีตู ฆามะ ปูโกยํ ปัจ บือเลฮ ดัฮ.
43001040	นู ซืออูรัก เดะ ดูวา อูรัก อีตู     นู ดืองัยํ โยฮัน มือเลา     นู บือเลฮ ตูโรจ เยซู ปี เตอ     ญา ปือนามา จะ     อันดรู     อาดี เดะ ซีโมน เปโตร.
43001041	กะฆีเตอ     อันดรู ปี ดูลู     มียา ซีโมน     จา เดะ ญา     มือญาเระ จะ     "กามี บือเลฮ ดาปัจ ซือมียา อีตู     นู ฌาดี มาซีฮา." นู จะ มาซีฮา อีตู     ฌาดี-จะ " ราฌา นู บรี ซือลามัจ".
43001042	กะฆีเตอ     อันดรู     ญา บาวา ซีโมน ปี ดาปัจ เยซู. เยซู ญา ลีฮัจ ซีโมน     มือเลา จะ     "เกา ปือนามา ซีโมน     นานะ นะ โยฮัน     บูกัด เฆอ? ตาปี กูญา นะ บลาโลก เกา จะ     เคฟา." ปือนามา อีนี ญา ซือรูปา กะ ปือนามา จะ     เปโตร     ฌาดี-จะ     บาตู บือซัยํ.
43001043	จรัฮ ปาฆี ปูลัก     เยซู ญา ตือตู เดะ ฮาตี จะ     นะ ปี กะ นังฆรี ฆาลิลี. ญา ดาปัจ ฟีลิบ     มือเลา ฌางัน ญา จะ     "เกา กือนา ตูโรจ กะ กู เลอ."
43001044	ฟีลิบ เตอ     ญา ดาตัก มาแรฮ เดะ ตูโปะ เบดซัยดา     ตูโปะ นะ อันดรู ฌางัน เปโตร.
43001045	ฟีลิบ ญา ปี มียา นาทานาเอน     มือญาเระ กะ ญา จะ     "กามี บือเลฮ ดาปัจ ซือมียา อีตู     นู มูซา ญา บือเลฮ มือเลา เดะ ซูรัจ ปือมือเลา ฮูโกบ นะ ตูฮัด ดัฮ     นู ลูมอฮ ซือมียา ตูโดฮ บือเลฮ มือเลา ตูโดฮ ปาซัน ลาฆู นะ ญา. ญา เตอ     ฌาดี เยซู     นานะ นะ โยเซบ     ซือมียา ตูโปะ นาซาเรด."
43001046	นาทานาเอน     ญา ตาญา จะ     "ลาฆู นู บาฌิ นามา     นะ มาแรฮ ดาตัก เดะ นาซาเรด     บือเลฮ เฆอ?" ฟีลิบ ญา ตีกัฮ จะ     "มาแรฮ ลีฮัจ เลอ."
43001047	ตานา เยซู บือเลฮ ลีฮัจ นาทานาเอน     มาแรฮ มียา ญา     ญา มือเลา ปาซัน ลาฆู นะ ญา จะ     "ลีฮัจ เลอ     ซือมียา ลูมอฮ อิซราเอน     นู ซูโงฮ. เดะ ญาวา นะ ญา     ฮอย ลาฆู ตีปู เลอ."
43001048	นาทานาเอน     ญา ตาญา เยซู จะ     "เกา กราลา กู ปัจ ดีฮา เลอ?" เยซู ตีกัฮ จะ     "ดูลู เดะ ฟีลิบ บือเลฮ บลาโลก เกา     วะตู เกา ตืองัฮ ดูโดะ เดะ บาวัฮ ปูโฮด กรายา-บูดี อีตู     กู บือเลฮ ลีฮัจ เกา เลอ."
43001049	นาทานาเอน ญา มือเลา จะ     "บูมอยํ     เกา ฌาดี นานะ นะ ตูฮัด เดะ อาตัซ     ฌาดี ราฌา นะ ลูมอฮ อิซราเอน เลอ."
43001050	เยซู ญา ตีกัฮ กะ ญา จะ     "ซาเบะ กู บือเลฮ มือญาเระ กะ เกา ดัฮ จะ     กู ลีฮัจ เกา ดูโดะ เดะ บาวัฮ ปูโฮด กรายา-บูดี อีตู     กะฆีเตอ เกา ปือจายา เฆอ? จะ     เกา นะ บือเลฮ ลีฮัจ ลาฆู นู บือซัยํ ลือเบฮ เดะ อีตู ลาฆี เลอ."
43001051	กะฆีเตอ     เยซู มือเลา กะ ญา จะ     "กู มือญาเระ ลาฆู ซูโงฮ กะ กาเญา จะ     กาเญา นะ ลีฮัจ ลาแงะ ญา บูกา ดัฮ     อาดา โกะ ฮูลู-บาลัก นะ ตูฮัด บือกะ กูญา ตูโรด     ญาแญะ โซะ อาตัซ นานะ นะ อูมัจ-ซือมียา เลอ."
43002001	โซะ อารี ตีฆา     อาดา ลาฆู มือนีกัฮ เดะ ตูโปะ คานา     นังฆรี ฆาลิลี. มะ เดะ เยซู     ญา อาดา ปัจ อีตู.
43002002	เยซู ฌางัน โกะ มูเระ นะ ญา     กือนา บลาโลก ปี กะ มือนีกัฮ อีตู ฌูฆา เลอ.
43002003	ตานา อาระ อางุน ฮาบิฮ ดัฮ     มะ เดะ เยซู     มือเลา ฌางัน เยซู จะ     "กูญา ฮอย อาระ อางุน ดัฮ."
43002004	เยซู ญา มือเลา ฌางัน มะ เดะ ญา จะ     "มะ เออ     ฌางัน มาแรฮ บือฆาโดฮ กู เลอ. วะตู นะ กู     ญา เตด รอจ ลาฆี."
43002005	มะ เดะ เยซู     ญา มือญาเระ กะ โกะ ปราโซฮ จะ     "กือนา บูวัจ ตูโรจ บือกะ ญา ซูโรฮ เลอ."
43002006	โซะ อีตู อาดา ฆาซัด บาตู นัม บีฌี     งะตืองะ ดัฮ     บอฮ อาเย บือเลฮ     ฆามะ ปัจ ลีมา เตง     บีดา ตูโรจ กะ ฮาดัจ บาโซฮ นะ โกะ ลูมอฮ ยิว.
43002007	กะฆีเตอ     เยซู ญา ปือซัด กะ กูญา จะ     "กือนา อาโกจ อาเย     บอฮ บรี ปือนอฮ เลอ." กะฆีเตอ     กูญา อาโกจ อาเย บรี ปือนอฮ     ซามา มูโลจ ฆาซัด.
43002008	กะฆีเตอ     เยซู ญา ปือซัด กะ กูญา จะ     "กือนา จือบุ อาตัจ บรี กะ กือปาลา เดะ ลาฆู มือนีกัฮ เลอ." กูญา โปด     อาเมด ปี อาตัจ บรี.
43002009	ตานา กือปาลา เดะ ลาฆู มือนีกัฮ     ญา ฌือเลบ อาเย นู ฌาดี อาระ อางุน ดัฮ     ญา เตด ตาฮู จะ     มาแรฮ ดาตัก ปัจ ดีฮา. ตาปี โกะ ปราโซฮ อีตู     นู จือบุ อาเย ดัฮ     กูญา เลอ     นู ตาฮู. กะฆีเตอ     กือปาลา เดะ ลาฆู มือนีกัฮ     ญา บลาโลก เจาเบา มาแรฮ.
43002010	ญา มือเลา จะ     "ราตา ซือมียา นะ อาเมด อาระ อางุน นู บาฌิ     มาแรฮ ดูลู. ตานา บือเลฮ มากัด บาญะ ดัฮ     บารู กือนา อาเมด อาระ อางุน     นู เตด บราปา บาฌิ มาแรฮ. ตาปี เกา เตอ     บือเลฮ ตาโรฮ อาระ อางุน นู บาฌิ     ตือดะ อีนี เลอ."
43002011	ปือนานา นู มือฆัฮ     นู ลามูลา อีนี เตอ     เยซู บือเลฮ บูวัจ เดะ ตูโปะ คานา     นังฆรี ฆาลิลี. กะฆีเตอ     ญา บือเลฮ ปลีฮัจ บรี บือฆารี     นู ญา บือซรี บือซายา เลอ. กะฆีเตอ เลอ     โกะ มูเระ     กูญา บือเลฮ ปือจายา กะ เยซู.
43002012	ลือปัซ อีตู     เยซู ฌางัน มะ เดะ ญา     โกะ อาดีๆ     โกะ มูเระ นะ ญา     กูญา บือเลฮ ปี กะ ตูโปะ คาเปอนาอุม. กูญา ดูโดะ ปัจ อีตู     เตด บาญะ อารี.
43002013	ลาฆู บรามัย ลือปัซ ปี นะ โกะ ลูมอฮ บักซา ยิว     ซรือปะ นะ รอจ ดัฮ. กะฆีเตอ เยซู     ญา ญาแญะ ปี กะ นังฆรี เยรูซาเลม.
43002014	โซะ ลามัน รูมัฮ มือญือมัฮ ตูฮัด     เยซู ญา ลีฮัจ อาดา โกะ ซือมียา ฌูวัน โกะ ลือมู     โกะ กาเมก     ฌางัน โกะ บูโรก ปาตี ฌูฆา. อาดา ซือมียา รีบัยํ ดูเวะ     ดูโดะ ปัจ อีตู เลอ.
43002015	กะฆีเตอ     เยซู ญา อาเมด โกะ ตาลี     อาญัม ฌาดี ตาลี รือเปะ     อูเซ กูญา อีตู ซือมูฮา     มารือมา ฌางัน โกะ กาเมก     โกะ ลือมู เตอ     บรี ตรือเบะ เดะ ลามัน รูมัฮ มือญือมัฮ ตูฮัด. ญา บือจือเกาะ ปาปัด โตะ     นะ โกะ ซือมียา ฮูโระ ดูเวะ     อูแร โกะ ดูเวะ รีเงะ นะ กูญา.
43002016	ญา ปือซัด โกะ ซือมียา ฌูวัน บูโรก ปาตี จะ     "กือนา อาเมด โกะ ซือบารัก อีนี     บือปี บูวัก เลอ. ฌางัน บูวัจ บรี รูมัฮ อาโปก นะ กู     ฌาดี ตือปัจ บือฌูวัน โกะ ซือบารัก เลอ."
43002017	โกะ ลูมอฮ มูเระ     กูญา โตะ-ตืออีงัจ กะ ปือมือเลา นู ฆาแรฮ ดัฮ     เดะ ซูรัจ ปือมือเลา นะ ตูฮัด     จะ "ตูฮัด เดะ อาตัซ เออ     กู อาดา ฮาตี ตูเฮะ กะ รูมัฮ มือญือมัฮ ตูฮัด     ซือรูปา อาดา อาปี ตูนู เดะ ฮาตี นะ กู เลอ."
43002018	ซาเบะ กะฆีเตอ     โกะ กือปาลา ลูมอฮ ยิว ตีกัฮ ปาเระ กะ เยซู จะ     "เกา นะ บรี กามี ลีฮัจ ปือนานา นามา     นู นะ บรี กามี ตาฮู จะ     นู เกา บูวัจ ลาฆู กะฆีนี บือเลฮ?"
43002019	เยซู ญา ตีกัฮ กะ กูญา จะ     "ดัฮ ปรูโตฮ บาลัย รูมัฮ นะ ตูฮัด อีนี บูวัก ดัฮ     กู นะ อาเกะ ปาเระ เดะ ดาลับ ตีฆา อารี เลอ."
43002020	โกะ ลูมอฮ ยิว     กูญา มือเลา จะ     "บาลัย นะ ตูฮัด อีนี     กูญา บือเลฮ บือกรือฌา ดัฮ     กือมูฮา ปัจ-ปูโลฮ นัม ตาโฮด ดัฮ. ฆามะ-จะ     เกา นะ บูวัจ บรี ซุจ     เดะ ตีฆา อารี บือเลฮ เฆอ?"
43002021	ตาปี บาลัย นะ ตูฮัด นู เยซู มือเลา เตอ     ฌาดี ญาวา นะ ญา ตะอาซิก เลอ.
43002022	ซาเบะ กะฆีเตอ     ตานา ญา ฮีโดะ ปาเระ เดะ มาตี ดัฮ     ลูมอฮ มูเระ นะ เยซู     กูญา บรีงัจ บือเลฮ ดัฮ จะ     ญา บือเลฮ มือเลา กะฆีนี. กะฆีเตอ กูญา ปือจายา กะ ซูรัจ ปือมือเลา นะ ตูฮัด     ฌางัน ปือมือเลา นู เยซู บือเลฮ มือเลา ดัฮ เลอ.
43002023	ตานา เยซู ญา ดูโดะ เดะ นังฆรี เยรูซาเลม     เดะ อารี บรามัย ลือปัซ ปี อีตู     อาดา โกะ ซือมียา บาญะ     กูญา ปือจายา กะ นามา นะ เยซู     กรานา กูญา บือเลฮ ลีฮัจ ปือนานา นู มือฆัฮ     นู เยซู บือเลฮ บูวัจ เตอ.
43002024	ตาปี เยซู ญา เตด บือเลฮ ตือตู-ฮาตี เดะ โกะ ซือมียา อีตู     กรานา-จะ     ญา กราลา ราตา โกะ ซือมียา
43002025	เตด ฆาโดฮ นะ อาดา ซาปา มือญาเระ กะ ญา     ปาซัน ลาฆู นะ โกะ ซือมียา     ซาเบะ-จะ ญา ตะอาซิก     ญา ตาฮู ดัฮ จะ     อาดา นามา เดะ ดาลับ ฮาตี นะ โกะ อูมัจ-ซือมียา เตอ.
43003001	อาดา ซือมียา ซืออูรัก     เดะ ลูมอฮ ฟาริซี ปือนามา จะ     นีโกเดมัด     นู ฌาดี ซือมียา ซัยํ-บือซัยํ นะ โกะ ลูมอฮ ยิว.
43003002	ซือมียา อีนี     ญา บือเลฮ มาแรฮ มียา เยซู     เดะ วะตู มาลับ     มือเลา จะ     " บูมอยํ เออ     ลูมอฮ กามี ตาฮู จะ     เกา ฌาดี ซือมียา อาฌัยํ     นู ดาตัก เดะ ตูฮัด. ซาเบะ-จะ     ดัฮ ตูฮัด เดะ อาตัซ เตด ดูโดะ บือซามา     ฮอย ซาปา เลอ     นู นะ บือเลฮ บูวัจ ปือนานา นู มือฆัฮ     บือกะ เกา บือเลฮ บูวัจ กะฆีเตอ."
43003003	เยซู ญา ตีกัฮ กะ ญา จะ     "กู มือญาเระ กะ เกา     ลาฆู นู ซูโงฮ จะ     ดัฮ ซือมียา ดีฮา เตด บือฌาดี บารู เตอ     ซือมียา อีตู นะ เตด บือเลฮ มาโซะ กะ ลูมอฮ ซือมียา     นู ตูฮัด บือบือลา ฌาดี ราฌา เลอ."
43003004	นีโกเดมัด มือเลา กะ เยซู จะ     "อูรัก ตูฮา นะ บือฌาดี บารู บือเลฮ กะฮามี? นะ มาโซะ กะ ดาลับ โปรจ มะ เดะ ญา     ซือกาลี ลาฆี     นะ บือฌาดี บารู     บือเลฮ เฆอ?"
43003005	เยซู ตีกัฮ จะ     "กู มือญาเระ ลาฆู นู ซูโงฮ กะ เกา จะ     กะ ซือมียา ดีฮา เตด บือฌาดี มาแรฮ     ดาตัก เดะ อาเย ฌางัน ซือมืองัจ นะ ตูฮัด เตอ     ซือมียา อีตู นะ มาโซะ กะ ลูมอฮ ซือมียา นู ตูฮัด บือบือลา ฌาดี ราฌา     เตด บือเลฮ เลอ.
43003006	โซะ ญาวา นะ ซือมียา     ญา บือฌาดี มาแรฮ     ดาตัก เดะ โกะ ซือมียา เตอ. ตาปี โซะ ซือมืองัจ นะ ซือมียา     ญา บือฌาดี มาแรฮ     ดาตัก เดะ ซือมืองัจ นะ ตูฮัด เลอ.
43003007	ฌางัน นะ ปือและ-ฮาตี     นู กู มือญาเระ กะ เกา จะ     กาเญา นะ ฆาโดฮ บือฌาดี บารู เลอ.
43003008	จะ อาเงน นะ ตีโยะ ปี โซะ ดีฮา     ญา โปด     ปี กะ โซะ อีตู เลอ. เกา ดืองัยํ ซูวารา อาเงน บือเลฮ เตอ     ตาปี เกา เตด ตาฮู จะ     ญา มาแรฮ ดาตัก เดะ โซะ ดีฮา     นะ ตีโยะ ปี กะ โซะ ดีฮา. ซือมียา นู บือฌาดี ดาตัก เดะ ซือมืองัจ นะ ตูฮัด     ฌาดี กะฆีเตอ     ราตา ซือมียา เลอ." เยซู ญา จะ.
43003009	นีโกเดมัด     ญา ตาญา เยซู จะ     "ลาฆู กะฆีนี นะ ฌาดี กะฮามี บือเลฮ เลอ?"
43003010	เยซู ญา ตีกัฮ กะ ญา จะ     "เกา เลอ     นู ฌาดี ซือมียา อาฌัยํ นู ซัยํ-บือซัยํ เดะ ลูมอฮ อิซราเอน     เกา เตด มาโซะ เดะ ฮาตี เดะ ลาฆู กะฆีนี เฆอ?
43003011	กู มือญาเระ ลาฆู นู ซูโงฮ กะ เกา จะ     กามี มือเลา บือกะ บือนา นู กามี ตาฮู เลอ     นะ ฌาดี ซะซี ปาซัน ซือบารัก นู กามี บือเลฮ ลีฮัจ. ตาปี กาเญา เตด บือเลฮ ซาโมจ ปือมือเลา ซะซี นะ กามี โปด.
43003012	ดัฮ กู มือญาเระ กะ กาเญา     ลาฆู ซือบารัก โซะ ดือนียา อีนี     ตาปี กาเญา เตด ปือจายา ดัฮ     กะฆีเตอ     วะตู กู นะ มือญาเระ กะ กาเญา ลาฆู ปาซัน ซือบารัก โซะ ลาแงะ     กาเญา นะ บือเลฮ ปือจายา กะฮามี เลอ?
43003013	ฮอย ซือมียา ดีฮา บือเลฮ ญาแญะ ปี กะ อาตัซ ลาแงะ ดัฮ     ลือเบฮ ซา ซือมียา อีตู นู ตูโรด มาแรฮ ดัฮ     ฌาดี-จะ     กู นู นานะ นะ อูมัจ-ซือมียา อีนี เลอ.
43003014	" มูซา ญา อาเมด อูลัยํ ตือมาฆา อีตู     บอฮ เดะ กายู     อาเกะ บรี ตีงี     เดะ ปาดัก ตานัฮ ตูโฮยํ นู ลือฆา กะฮามี ดัฮ เตอ     กะฆีเตอ เลอ     นานะ นะ อูมัจ-ซือมียา ฆาโดฮ นะ กือนา อาเกะ บรี ตีงี ฌูฆา
43003015	บีดา ราตา ซือมียา นู ปือจายา กะ ญา     นะ บือเลฮ ฮีโดะ ซูโงฮ ซือลาลู เลอ."
43003016	กรานา-จะ     ตูฮัด เดะ อาตัซ ญา ซายัก ซูโงฮ     กะ ลูมอฮ ซือมียา เดะ ดือนียา ราตา     กะฆีเตอ     ญา ฮาลัย บรี นานะ ตูงัน นะ ญา     บีดา-จะ     ราตา ซือมียา นู ปือจายา กะ นานะ อีตู     นะ เตด ฌาฮานัม     ตาปี นะ อาดา ลาฆู ฮีโดะ ซูโงฮ นู ซือลาลู เลอ.
43003017	กรานา-จะ ตูฮัด     ญา บือเลฮ ซูโรฮ นานะ นะ ญา     มาโซะ กะ ดือนียา อีนี     บูกัด บีดา นะ ฮูโกบ โกะ ลูมอฮ ซือมียา เดะ ดือนียา     ตาปี บีดา นานะ นะ ญา     นะ ตูโลก กูญา อีตู     บรี ฮีโดะ ลือปัซ บาฌิ.
43003018	ซือมียา นู ปือจายา กะ นานะ นะ ตูฮัด เตอ     เตด ฆาโดฮ กือนา กรัจ ฮูโกบ เลอ. ตาปี ซือมียา นู เตด ปือจายา เตอ     ญา กือนา กรัจ ฮูโกบ ดัฮ เลอ     ซาเบะ-จะ ญา เตด บือเลฮ ปือจายา กะ นานะ ตูงัน นะ ตูฮัด เลอ.
43003019	ลาฆู กรัจ ฮูโกบ อีตู ญา ฌาดี กะฆีนี จะ     ลาฆู จรัฮ บือเลฮ ซูโลฮ กะ ดาลับ ดือนียา ดัฮ     ตาปี โกะ อูมัจ-ซือมียา     กูญา ซายัก กะ นู กือลับ     บาญะ เดะ นู จรัฮ     กรานา-จะ     โกะ ปือบูวัจ นะ กูญา     ฌาฮัจ ซูโงฮ เลอ.
43003020	กรานา ราตา ซือมียา นู บูวัจ ฌาฮัจ เตอ     ญา นะ บือชี กะ ลาฆู จรัฮ. ญา นะ เตด มาแรฮ รอจ กะ ลาฆู จรัฮ     ตาโกจ-จะ     นู ปือบูวัจ นะ ญา กือนา นะ ลีฮัจ บือฆารี จะ     ฌาดี ลาฆู ฌาฮัจ เลอ.
43003021	ตาปี ซือมียา บูวัจ นู รือมัก เตอ     ญา ซูกา มาแรฮ กะ ลาฆู จรัฮ     บีดา นะ ลีฮัจ จะ     ปือบูวัจ นะ ญา     ญา บูวัจ ดัฮ ฌางัน ลาฆู ฮาระ กะ ตูฮัด เลอ.
43003022	ลือปัซ เดะ ลาฆู อีตู ดัฮ เตอ     เยซู ญา บือเลฮ ปี กะ โซะ นังฆรี ยูเดีย     ฌางัน โกะ มูเระ นะ ญา. ญา ดูโดะ ปัจ อีตู ฌางัน กูญา     บือเลฮ บูวัจ ลาฆู ซือลับ เดะ อาเย ฌูฆา.
43003023	โซะ โยฮัน โปด     ญา บูวัจ ลาฆู ซือลับ เดะ อาเย     ปัจ ตูโปะ อัยโนน     ดาปิก ตูโปะ ซาลิม     กรานา-จะ     ปัจ อีตู อาดา อาเย บาญะ. อาดา โกะ ซือมียา     ปาคัจ ปี ซาโมจ ลาฆู ซือลับ เดะ อาเย.
43003024	วะตู อีตู     โยฮัน ญา เตด กือนา รีฆะ บอฮ เดะ ปือฌารา ลาฆี เลอ.
43003025	อาดา ลาฆู บือตือฆัฮ เดะ ลูมอฮ มูเระ นะ โยฮัน     ฌางัน ซือมียา บักซา ยิว ซืออูรัก     ปาซัน ลาฆู บาโซฮ ญาวา บรี จรัฮ.
43003026	กะฆีเตอ     โกะ มูเระ นะ โยฮัน อีตู     กูญา ปี มียา โยฮัน มือเลา จะ     "บูมอยํ เออ     ซือมียา นู ดูโดะ ฌางัน เกา     โซะ ซรือบัก ซูงัย จอแดน     โซะ อาตัซ มาตาอารี     ซือมียา อีตู เตอ     นู เกา บือเลฮ ฌาดี ซะซี     ปาซัน ลาฆู นะ ญา     ญา เลอ     อาดา บูวัจ ลาฆู ซือลับ เดะ อาเย. โกะ ซือมียา บาญะ ปาคัจ ปี มียา ญา เลอ."
43003027	โยฮัน ตีกัฮ จะ     "ฮอย ซือมียา ดีฮา นะ บือเลฮ ซาโมจ ลาฆู นู นามา เลอ     ลือเบฮ เดะ ตูฮัด บรี กะ ญา     ดาตัก เดะ โซะ ลาแงะ ดัฮ.
43003028	กาเญา ตะอาซิก บือเลฮ ฌาดี ซะซี ปาซัน ลาฆู นะ กู ดัฮ     นู กู บือเลฮ มือเลา จะ     กู บูกัด ราฌา นู บรี ซือลามัจ เตอ     ตาปี ฌาดี ปือญูโรฮ     นู ตูฮัด ซูโรฮ มาแรฮ     ดูลู เดะ ญา เลอ.
43003029	ซือมียา นู บือเลฮ เจาเซา เตอ     ฌาดี เจาเบา เลอ. ตาปี กาวัด นะ เจาเบา     นู บือดีรี นาตี โซะ เจาเบา     ญา นะ ซูกา-ฮาตี ซูโงฮ     ตานา ดืองัยํ ซูวารา นะ เจาเบา. กะฆีเตอ เลอ     ลาฆู ซูกา-ฮาตี นะ กู     ญา ปือนอฮ มีเม ดัฮ.
43003030	ญา เลอ     ฆาโดฮ นะ บือซัยํ ซือมาตา     ตาปี กู นี     นะ ฆาโดฮ รือนัฮ ซือรูโลยํ เลอ."
43003031	ซือมียา นู มาแรฮ ดาตัก เดะ โซะ อาตัซ     ญา บือซัยํ ลือเบฮ เดะ บือนา ซือมูฮา เลอ. ซือมียา นู มาแรฮ ดาตัก เดะ ดือนียา     ฌาดี โซะ ดือนียา เลอ     ฆาโดฮ นะ มือเลา ปาซัน ลาฆู โซะ ดือนียา. ซือมียา นู มาแรฮ เดะ โซะ ลาแงะ     ญา บือซัยํ ลือเบฮ เดะ บือนา ซือมูฮา เลอ.
43003032	ญา เตอ     ฌาดี ซะซี     ปาซัน ลาฆู นู ญา บือเลฮ ลีฮัจ     บือเลฮ ดืองัยํ เตอ. ตาปี ฮอย ซือมียา ดีฮา ซาโมจ ปือมือเลา ซะซี นะ ญา เลอ.
43003033	ตาปี ซือมียา ดีฮา นู ซาโมจ ปือมือเลา ซะซี นะ ญา เตอ     บือเลฮ ตาแปะ มือกรา จะ     ตูฮัด เดะ อาตัซ     ญา ฌาดี นู ซูโงฮ เลอ.
43003034	ซาเบะ-จะ     ซือมียา นู ตูฮัด เดะ อาตัซ ซูโรฮ มาแรฮ เตอ     ญา มือเลา ปือมือเลา นะ ตูฮัด     กรานา-จะ     ตูฮัด ญา บรี ซือมืองัจ นะ ญา กะ ซือมียา อีตู     ฮอย เตด กรีมัจ เลอ.
43003035	อาโปก เดะ อาตัซ     ญา ซายัก กะ นานะ นะ ญา เลอ     ญา บือเลฮ บรี บือนา ซือมูฮา     ดูโดะ เดะ บาวัฮ ฮูโกบ นะ นานะ อีตู.
43003036	ซือมียา ดีฮา นู ปือจายา กะ นานะ นะ ตูฮัด     ซือมียา อีตู นะ ฮีโดะ ซูโงฮ ซือลาลู. ซือมียา ดีฮา เตด มือนีงัย กะ นานะ นะ ตูฮัด     นะ เตด บือเลฮ ดาปัจ ลาฆู ฮีโดะ     ตาปี ญา ฆาโดฮ ดูโดะ เดะ บาวัฮ ลาฆู มูซัยํ กรัจ ฮูโกบ นะ ตูฮัด เดะ อาตัซ เลอ.
43004001	ลูมอฮ ฟาริซี กูญา ดืองัยํ บรีตา จะ     เยซู ญา บือเลฮ มูเระ     บาญะ เดะ โยฮัน     ญา บรี กูญา ซาโมจ ลาฆู ซือลับ เดะ อาเย.
43004002	โงฮ-ซูโงฮ เตอ     เยซู ตะอาซิก เตด บือเลฮ บรี ลาฆู ซือลับ เดะ อาเย     ตาปี โกะ มูเระ นะ ญา เตอ     กูญา บูวัจ บรี เลอ.
43004003	ตานา เยซู ตาฮู ดัฮ จะ     กูญา มือเลา กะฮามี     กะฆีเตอ ญา ตรือเบะ เดะ นังฆรี ยูเดีย     ปาเระ ปี กะ นังฆรี ฆาลิลี ปูลัก.
43004004	เดะ ตืองัฮ ฌาลัด     ญา ฆาฆัฮ บือฌาลัด ปี     ลาลู เดะ นังฆรี ซะมาเรีย.
43004005	กะฆีเตอ เยซู ญา บือฌาลัด ปี     รอจ กะ ซา ตูโปะ ปือนามา จะ     ซีคา     เดะ นังฆรี ซะมาเรีย ดาปิก ตานัฮ นู ยาโกบ ญา บือเลฮ บรี กะ โยเซบ นานะ นะ ญา.
43004006	ปัจ อีตู อาดา ตือลาฆา นะ ยาโกบ. เยซู ญา รือมัย โตระ     ซาเบะ ญา บือฌาลัด มาแรฮ ฌาโวฮ ดัฮ. กะฆีเตอ     ญา ดูโดะ เดะ บีดิก ตือลาฆา อีตู. วะตู อีตู     บือเลฮ ฆามะ ตืองัฮ อารี ดัฮ.
43004007	อาดา นีบีนี ลูมอฮ ซะมาเรีย ซืออูรัก     ญา มาแรฮ จือบุ อาเย. เยซู มือเลา ฌางัน นีบีนี อีตู จะ     "ฮาฆิ อาเย บรี กะ กู นะ โอะ ซือตืองัฮ เลอ."
43004008	เดะ วะตู อีตู     โกะ มูเระ นะ เยซู     กูญา บือเลฮ มาโซะ ปี กะ ดาลับ นังฆรี     บีดา นะ บือลี โกะ ซือบารัก มากัด.
43004009	นีบีนี อีตู     ญา มือเลา ฌางัน เยซู จะ     "เกา ฌาดี ซือมียา ลูมอฮ ยิว     กู ฌาดี นีบีนี ลูมอฮ ซะมาเรีย เลอ. กะฆีเตอ     ซาเบะ นามา ปะ เกา มาแรฮ มีตา อาเย เดะ กู?" ซาเบะ-จะ     โกะ ลูมอฮ ยิว     กูญา เตด กือนา บูกู ฌางัน ลูมอฮ ซะมาเรีย เลอ.
43004010	เยซู ญา ตีกัฮ กะ นีบีนี อีตู จะ     "ดัฮ เกา บือเลฮ ตาฮู ซือบารัก นู ตูฮัด เดะ อาตัซ บรี     ดัฮ เกา กราลา ซือมียา นู มือเลา ฌางัน เกา จะ     'มีตา อาเย บรี กะ กู โอะ.' กะฆีเตอ เกา โปด     นะ บือเลฮ มีตา เดะ ซือมียา อีตู. ญา โปด     นะ บรี อาเย นู บรี ฮีโดะ กะ เกา."
43004011	นีบีนี อีตู ญา มือเลา ฌางัน เยซู จะ     "จา เออ     โบะ เกา ฮอย อูเปฮ. ตือลาฆา อีนี โปด ดาลับ เลอ. เกา นะ บือเลฮ อาเย นู บรี ฮีโดะ     ดาตัก ปัจ ดีฮา เลอ?
43004012	ยาโกบ เตอ     นู บีลาแก นะ กามี     ญา บือเลฮ บรี ตือลาฆา อีนี กะ กามี เลอ. จะ ยาโกบ ตะอาซิก โปด     ญา บือเลฮ โอะ อาเย เดะ ตือลาฆา อีนี     ฌางัน โกะ นานะ     โกะ บือนาตัก นะ ญา ฌูฆา เลอ. เกา นี     ฌาดี บือซัยํ ลือเบฮ เดะ ยาโกบ ซูโงฮ เฆอ?"
43004013	กะฆีเตอ เยซู ญา ตีกัฮ จะ     "ราตา ซือมียา นู โอะ อาเย อีนี     นะ ดาฆา ปูลัก เลอ.
43004014	ตาปี ดัฮ ซือมียา ดีฮา โอะ อาเย     นู กู นะ บรี กะ ญา เตอ     ญา นะ เตด ดาฆา อาเย ปูลัก     ซือมาญัก-รอจ เลอ. อาเย นู กู นะ บรี กะ ญา เตอ     นะ บรี ฌาดี บือกะ มาตา อาเย     ซือบุยํ ดาลับ ญาวา นะ ญา     บูวัจ บรี ญา อาดา ลาฆู ฮีโดะ ซูโงฮ นู ซือลาลู."
43004015	นีบีนี อีตู     ญา มือเลา ฌางัน เยซู จะ     "จา เออ     มีตา ฮาฆิ อาเย อีตู บรี กะ กู เลอ     บีดา กู นะ เตด ดาฆา อาเย ปูลัก     ฮอย เตด ฆาโดฮ มาแรฮ จือบุ ปัจ อีนี ปูลัก."
43004016	เยซู ญา มือเลา ฌางัน นีบีนี อีตู จะ     "ปี บลาโลก ลากี นะ เกา     มาแรฮ กะ อีนี เลอ."
43004017	นีบีนี อีตู ญา ตีกัฮ กะ เยซู จะ     "กู ฮอย ลากี เลอ." เยซู มือเลา ฌางัน ญา จะ     "เกา มือเลา กือนา ดัฮ     นู จะ เกา ฮอย ลากี.
43004018	ซาเบะ-จะ     เกา บือเลฮ อาดา ลากี ลีมา อูรัก ดัฮ     ตาปี ซือมียา นู ดูโดะ ฌางัน เกา เดะ วะตู อีนี เตอ     ญา บูกัด ลากี นะ เกา. ลาฆู นู เกา มือเลา เตอ     ซูโงฮ เลอ."
43004019	นีบีนี อีตู มือญาเระ กะ เยซู จะ     "จา เออ     กู ลีฮัจ บือฆารี ซูโงฮ ดัฮ จะ     เกา ฌาดี ซือมียา ตูโดฮ ลาฆู นะ ตูฮัด เลอ.
43004020	โกะ ลูมอฮ บีลาแก นะ กามี     กูญา บือเลฮ มือญือมัฮ กะ ตูฮัด     เดะ บูเกะ อีนี. ตาปี ลูมอฮ กาเญา มือเลา จะ     นังฆรี เยรูซาเลม เลอ     นู ฌาดี ตือปัจ ฆาโดฮ นะ มือญือมัฮ กะ ตูฮัด."
43004021	เยซู มือเลา กะ นีบีนี อีตู จะ     "นีบีนี เออ     กือนา ปือจายา กะ ปือมือเลา นะ กู เลอ     จะ     อาดา ซา วะตู นู นะ มาแรฮ     นู ลูมอฮ กาเญา นะ เตด มือญือมัฮ กะ อาโปก เดะ อาตัซ     เดะ บูเกะ อีนี     เฆอ-จะ     เดะ ตือปัจ นังฆรี เยรูซาเลม โปด.
43004022	นู กาเญา มือญือมัฮ เตอ     กาเญา เตด กราลา เลอ. ตาปี นู ลูมอฮ กามี มือญือมัฮ     กามี กราลา เลอ. ซาเบะ-จะ     นู โกะ อูมัจ-ซือมียา นะ ฮีโดะ ลือปัซ บาฌิ เตอ     มาแรฮ ดาตัก เดะ ลูมอฮ ยิว.
43004023	ตาปี วะตู อีตู นะ มาแรฮ     โงฮ-ซูโงฮ ญา รอจ ดัฮ เลอ     จะ     โกะ ซือมียา นู นะ มือญือมัฮ บรี กือนา ลาฆู เตอ     ฆาโดฮ นะ มือญือมัฮ กะ อาโปก เดะ อาตัซ     บือกะ ญา ฌาดี ซูโงฮ     ตูโรจ บือกะ ซือมืองัจ นะ ตูฮัด บาวา. ซาเบะ-จะ     อาโปก ญา มียา ซือมียา กะฆีเตอ     นะ มือญือมัฮ กะ ญา เลอ.
43004024	ตูฮัด เดะ อาตัซ     ญา ฌาดี ซือมืองัจ นู บาวา บรี ฮีโดะ เตอ. กะฆีเตอ     ซือมียา นู นะ มือญือมัฮ กะ ญา     ฆาโดฮ มือญือมัฮ กะ ตูฮัด บือกะ ญา ฌาดี ซูโงฮ     ตูโรจ บือกะ ซือมืองัจ นะ ตูฮัด บาวา."
43004025	นีบีนี อีตู มือเลา ฌางัน เยซู จะ     "กู ตาฮู จะ     นู มาซีฮา อีตู     นู บลาโลก จะ     ราฌา นู บรี ซือลามัจ ญา นะ มาแรฮ ดัฮ. ตานา ญา มาแรฮ     ญา นะ ตูโญะ บรี ลีฮัจ ลาฆู ซือมูฮา กะ กามี."
43004026	เยซู มือเลา ฌางัน นีบีนี อีตู จะ     "กู นี     นู มือเลา ฌางัน เกา     กู ฌาดี ซือมียา อีตู เลอ."
43004027	ตานา บาฌิ     โกะ มูเระ นะ เยซู     กูญา มาแรฮ รอจ. กูญา ปาคัจ ปือและ-ฮาตี ซูโงฮ     นู เยซู ญา มือเลา ฌางัน นีบีนี. ตาปี ฮอย ซาปา ตาญา จะ     "เยซู นะ อาเมด นามา?" เฆอ-จะ "บูวัจ นามา ปะ เกา มือเลา ฌางัน นีบีนี อีตู เลอ?"
43004028	กะฆีเตอ     นีบีนี อีตู     ญา ตีงัน ปีโยะ บอฮ อาเย     ญา มาโซะ ปี กะ ดาลับ ตูโปะ     มือญาเระ กะ ซือมียา ซือมูฮา จะ
43004029	"มาแรฮ ลีฮัจ เลอ     อาดา ซือมียา ซืออูรัก     จรือตา รอจ กะ ลาฆู แนฮ-ฌือแนฮ     นู กู บือเลฮ บูวัจ ซือมูฮา เตอ. ซือมียา อีนี นะ ฌาดี ราฌา นู บรี ซือลามัจ อีตู     บือเลฮ เฆอ?"
43004030	กะฆีเตอ โกะ ซือมียา ปาคัจ ตรือเบะ เดะ ตูโปะ     ปี มียา เยซู.
43004031	เดะ วะตู อีตู     ลูมอฮ มูเระ บลาโลก เยซู จะ     "บูมอยํ เออ     มาแรฮ มากัด นาซี เลอ."
43004032	ตาปี เยซู มือเลา ฌางัน กูญา จะ     "กู อาดา ซือบารัก มากัด     นู กาเญา เตด ตาฮู ลาลู เลอ."
43004033	กะฆีเตอ     โกะ มูเระ กูญา ปาคัจ บือตาญา-ตาญา ซามา กูญา จะ     "อาดา ซือมียา ดีฮา นู บือเลฮ มาแรฮ อาตัจ นาซี บรี กะ บูมอยํ ดัฮ เฆอ?"
43004034	เยซู มือเลา ฌางัน กูญา จะ     "บารัก มากัด นะ กู เตอ     ฌาดี ลาฆู บูวัจ ตูโรจ ฮาตี นะ ตูฮัด     นู บือเลฮ ซูโรฮ กู มาแรฮ     บรี บูวัจ ลาฆู บือกรือฌา นู ญา ซูโรฮ บรี กู บูวัจ     ตือดะ ซุจ ฮาบิฮ เลอ.
43004035	กาเญา มือเลา จะ     'อาดา ปัจ บูลัด ลาฆี นะ รอจ กะ มูเซด กือตับ ปาดี' บูกัด เฆอ? ตาปี กู มือญาเระ กะ กาเญา จะ     ลางอฮ ปาลา เลอ     ลีฮัจ โกะ บือนัก. ปาดี ญา กูนิง ฮาบิฮ     รอจ วะตู ดัฮ     นู นะ กือตับ ปาดี เลอ.
43004036	โกะ ซือมียา กือตับ โปด     กูญา ตืองัฮ ซาโมจ รือฆา อูปัฮ ดัฮ     จะ     กูญา ตืองัฮ ปือมุน โกะ ปาดี ตาโรฮ     บีดา นะ ฮีโดะ ซูโงฮ ซือลาลู. กะฆีเตอ เลอ     ซือมียา ตานัม     ฌางัน ซือมียา กือตับ ปาดี     นะ บือเลฮ ซูกา-ฮาตี บือซามา เลอ.
43004037	ซาเบะ-จะ     เดะ ลาฆู อีนี     ปือมือเลา อีตู ฌาดี ซูโงฮ เลอ     นู จะ     'นู ซืออูรัก ตานัม     นู ซืออูรัก กือตับ.'
43004038	กู บือเลฮ ซูโรฮ กาเญา ปี กือตับ     ตือปัจ บือนัก นู กาเญา เตด บือเลฮ บือกรือฌา. ตาปี ซือมียา อาซิก บือเลฮ บือกรือฌา บือนัก อีตู     บารู กาเญา บือเลฮ อูโตก     เดะ ลาฆู บือกรือฌา นะ ญา." เยซู ญา จะ.
43004039	อาดา ลูมอฮ ซะมาเรีย บาญะ อูรัก     เดะ นังฆรี อีตู     นู บือเลฮ ปือจายา กะ เยซู     กรานา ปือมือเลา ซะซี นะ นีบีนี อีตู     นู จะ     "ญา บือเลฮ มือญาเระ ลาฆู แนฮ-ฌือแนฮ     นู กู ดือละ บูวัจ ซือมูฮา ดัฮ เตอ."
43004040	กะฆีเตอ     ตานา ลูมอฮ ซะมาเรีย มาแรฮ รอจ กะ เยซู     กูญา มือเลา บาอาฌะ เยซู     บรี ดูโดะ ฌางัน กูญา. กะฆีเตอ เยซู โปด     ดูโดะ ตือปัจ อีตู ดูวา อารี.
43004041	อาดา โกะ ซือมียา บาญะ ลาฆี     นู กูญา ปือจายา กะ เยซู     กรานา ปือมือเลา นะ ญา เลอ.
43004042	กูญา มือเลา ฌางัน นีบีนี อีตู จะ     "ตะเดะ อารี อีนี ปี     นู กามี ปือจายา เตอ     บูกัด กรานา ปือมือเลา นะ เกา ดัฮ เลอ     ตาปี กรานา-จะ     กามี บือเลฮ ดืองัยํ ตะอาซิก ดัฮ. กามี บือเลฮ ตาฮู ดัฮ จะ     โงฮ-ซูโงฮ     เยซู อีนี เลอ     ฌาดี ซือมียา ตูโลก โกะ อูมัจ-ซือมียา เดะ ดือนียา     บรี ฮีโดะ ลือปัซ บาฌิ ดัฮ เลอ."
43004043	ตานา ลือปัซ ดูวา อารี ดัฮ     เยซู ตรือเบะ เดะ ตือปัจ อีตู     ปี กะ นังฆรี ฆาลิลี.
43004044	ซาเบะ-จะ     อีซี เยซู บือเลฮ มือเลา ฌาดี ซะซี จะ     " ซือมียา ตูโดฮ ลาฆู นะ ตูฮัด เตอ     กือนา เตด บราปา นะ ตูเฮะ     เดะ ตูโปะ นะ ญา ตะอาซิก เลอ."
43004045	กะฆีเตอ     ตานา เยซู ญา ปี กะ นังฆรี ฆาลิลี     ลูมอฮ กูญา ซาโมจ ญา     ซาเบะ-จะ กูญา โปด     บือเลฮ ปี กะ บรามัย ปัจ นังฆรี เยรูซาเลม     บือเลฮ ลีฮัจ ราตา มาจับ     นู เยซู ญา บูวัจ ดัฮ     เดะ บรามัย อีตู เลอ.
43004046	กะฆีเตอ     เยซู ญา ปี กะ ตูโปะ คานา     นังฆรี ฆาลิลี     ปูลัก     ฌาดี ตือปัจ นู ญา บือเลฮ บูวัจ อาเย บรี ฌาดี อาระ อางุน. ปัจ อีตู อาดา ซือมียา ซัยํ-บือซัยํ ซืออูรัก     นานะ กีลากี นะ ญา     นู ดูโดะ เดะ ตูโปะ คาเปอนาอุม     ญา ฮอย เตด ซือนัง ญาวา.
43004047	ตานา ซือมียา อีตู ดืองัยํ บรีตา จะ     เยซู มาแรฮ ดาตัก เดะ นังฆรี ยูเดีย     มาแรฮ รอจ กะ นังฆรี ฆาลิลี ดัฮ     กะฆีเตอ ญา ปี มือเลา ปูโฌะ เยซู     บรี ปี กะ ตูโปะ คาเปอนาอุม     บือบือลา นานะ นะ ญา     กรานา นานะ อีตู ซรือปะ นะ มาตี ดัฮ.
43004048	เยซู มือเลา ฌางัน ญา จะ     "ดัฮ กาเญา เตด ลีฮัจ โกะ ปือนานา นู มือฆัฮ     นู ปือและ ซูโงฮ เตอ     กาเญา นะ ฮอย เตด ปือจายา เลอ."
43004049	ซือมียา ซัยํ-บือซัยํ อีตู มือเลา ฌางัน เยซู จะ     "จา เออ     มาแรฮ ฌางัน กู ดูลู เลอ. ดัฮ ปี เตด ดัด     นานะ นะ กู นะ มาตี เลอ."
43004050	กะฆีเตอ เยซู มือเลา ฌางัน ญา จะ     "เกา บาลิ ปี เลอ     นานะ นะ เกา     ญา ซือนัง บาฌิ ดัฮ เลอ." ซือมียา อีตู     ญา ปือจายา กะ ปือมือเลา อีตู     นู เยซู บือเลฮ มือเลา ฌางัน ญา. กะฆีเตอ ญา บาลิ ปี ดัฮ.
43004051	วะตู ญา ตืองัฮ บือฌาลัด บาลิ ปี เตอ     ลูมอฮ ปราโซฮ นะ ญา     มาแรฮ ดาปัจ ญา เดะ ตืองัฮ ฌาลัด     มือญาเระ บรีตา กะ ญา จะ     "นานะ นะ เกา ซือนัง บาฌิ ดัฮ เลอ."
43004052	กะฆีเตอ     ญา ตาญา วะตู นู นานะ นะ ญา ลือฆา ดัฮ     จะ ปูโกยํ บราปา. โกะ ลูมอฮ ปราโซฮ กูญา มือญาเระ จะ     "กือมารี     เดะ วะตู ปูโกยํ ซา เลอ     ฮูวัจ อีตู ฮาบิฮ     ฮอย ดัฮ."
43004053	ปะ เดะ ญา อีงัจ บือเลฮ ดัฮ จะ     วะตู อีตู เตอ     ฌาดี วะตู นู เยซู บือเลฮ มือเลา ฌางัน ญา จะ     "นานะ นะ เกา นะ ซือนัง บาฌิ." กะฆีเตอ     อีซี ญา ตะอาซิก โปด     ฌางัน โกะ นะบรานะ ซือรูมัฮ นะ ญา โปด     กูญา ปือจายา ดัฮ.
43004054	นี เลอ ฌาดี ปือนานา มือฆัฮ นู ดูวา     นู เยซู ญา บือเลฮ บูวัจ ดัฮ     ตานา ญา ตรือเบะ เดะ นังฆรี ยูเดีย     ปี กะ นังฆรี ฆาลิลี เลอ.
43005001	ลือปัซ อีตู     รอจ กะ บรามัย นะ ลูมอฮ ยิว. กะฆีเตอ     เยซู ญา ปี กะ นังฆรี เยรูซาเลม ดัฮ.
43005002	ปัจ นังฆรี เยรูซาเลม     เดะ บีดิก ปีตู     นู กูญา บลาโลก จะ     ปีตู กาเมก     อาดา กูบัก อาเย ซา กูบัก     นู อาดา รูมัฮ บราดู รือมัย     ลีมา บีฌี. กูบัก อีตู บาซา ฮีบรู บลาโลก จะ     เบดซาทา.
43005003	เดะ โกะ รูมัฮ อีตู     อาดา ซือมียา ซาเกะ บาญะ อูรัก     อาดา ซือมียา มาตา บูตา     ซือมียา จาเปะ     ซือมียา เตด บือเลฮ ฌาลัด. ปัจ อีตู     อาดา กีลากี ซืออูรัก     เตด ซือนัง บือเลฮ ตีฆา-ปูโลฮ ลาปัด ตาโฮด ดัฮ.
43005006	ตานา เยซู ญา ลีฮัจ ซือมียา อีตู ตืองัฮ ตีโนะ     ญา ตาฮู จะ     ญา เตด ซือนัง     ดูโดะ กะฆีเตอ ลามา ดัฮ. เยซู มือเลา ฌางัน ญา จะ     "เกา ซูกา นะ บรี ซือนัง เดะ ปือญาเกะ อีนี เฆอ?"
43005007	ซือมียา นู เตด ซือนัง อีตู     ญา ตีกัฮ จะ     "จา เออ     กาลา อาเย ญา ตืองัฮ บือดรัซ เตอ     ฮอย ซือมียา ดีฮา โปด     นะ บาวา กู บือปี ตูโรด กะ กูบัก. ตาปี ตืองัฮ กู ปี เตอ     ซือมียา อาซิก     ญา นะ ตูโรด ปี ดูลู เดะ กู ดัฮ เลอ."
43005008	เยซู มือเลา ฌางัน ญา จะ     "บีกัซ เลอ     อาเกะ บาวา ลือปัจ นะ เกา     บือฌาลัด ปี เลอ."
43005009	ดัดดัด     ซือมียา อีตู โปด     ญา ซือนัง เดะ ปือญาเกะ อีตู ดัฮ. กะฆีเตอ     ญา อาเกะ บาวา ลือปัจ นะ ญา     บือฌาลัด ปี ดัฮ. อารี อีตู เลอ     ฌาดี อารี บราดู กรือฌา.
43005010	กะฆีเตอ     โกะ กือปาลา ลูมอฮ ยิว     กูญา มือเลา ซัจๆ     ฌางัน ซือมียา นู ซือนัง เดะ ปือญาเกะ อีตู จะ     "อารี อีนี ฌาดี อารี บราดู เลอ. นู เกา บาวา ลือปัจ ปี เตอ     ญา ซาลัฮ เดะ ฮาดัจ ฮูโกบ ลูมอฮ กีตา เลอ."
43005011	ตาปี ซือมียา อีตู ญา ตีกัฮ กะ กูญา จะ     "ซือมียา นู บือบือลา กู บรี ซือนัง เดะ ปือญาเกะ เตอ     ญา ปือซัด เดะ กู จะ     'อาเกะ บาวา ลือปัจ นะ เกา     บือฌาลัด ปี เลอ.' "
43005012	โกะ ซือมียา อีตู กูญา ตาญา ญา จะ     "ซือมียา นู ซูโรฮ เกา จะ     อาเกะ บาวา ลือปัจ     บือฌาลัด ปี เตอ     ญา ฌาดี ซือมียา ดีฮา เลอ?"
43005013	ตาปี ซือมียา นู ซือนัง เดะ ปือญาเกะ เตอ     ญา โปด เตด ตาฮู จะ     ฌาดี ซือมียา ดีฮา     ซาเบะ-จะ     เยซู เตอ     ญา บือเลฮ ซือลูนี ปี ดัฮ     กรานา-จะ     วะตู อีตู อาดา โกะ ซือมียา บาญะ     เดะ ตือปัจ อีตู เลอ.
43005014	เดะ บลากัก     เยซู ญา บือเลฮ ดาปัจ ฌางัน ซือมียา อีตู     เดะ รูมัฮ มือญือมัฮ ตูฮัด     มือเลา ฌางัน ญา จะ     "นี เลอ     เกา ซือนัง เดะ ปือญาเกะ ดัฮ. ฌางัน บูวัจ ดูซา ปูลัก เลอ. ดัฮ เตด กะฆีเตอ     ลาฆู ฌาฮานัม ลือเบฮ เดะ อีตู     นะ บือฌาดี เดะ เกา เลอ."
43005015	กีลากี อีตู     ญา บือเลฮ ตรือเบะ มือญาเระ กะ โกะ กือปาลา ลูมอฮ ยิว จะ     ซือมียา นู บือเลฮ บือบือลา ญา     บรี ซือนัง เดะ ปือญาเกะ เตอ     ฌาดี เยซู เลอ.
43005016	ซาเบะ ลาฆู อีนี เลอ     ลูมอฮ ยิว อีตู     กูญา ปรือกัด เยซู     กรานา-จะ     เยซู ญา บือเลฮ บือกรือฌา บือบือลา กะฆีเตอ เดะ อารี บราดู กรือฌา.
43005017	ตาปี เยซู ญา ตีกัฮ กะ กูญา จะ     "อาโปก เดะ กู ญา ตืองัฮ บือกรือฌา     ตือดะ รอจ กะ วะตู อีนี เลอ. กู โปด ตืองัฮ บือกรือฌา กะฆีเตอ ฌูฆา เลอ."
43005018	ซาเบะ ลาฆู อีนี เลอ     โกะ กือปาลา ลูมอฮ ยิว     กูญา ซือมาตา มียา จือลัฮ นะ บูนอฮ เยซู บูวัก     บูกัด ซาเบะ เยซู ญา บูวัจ ซาลัฮ เดะ ฮาดัจ อารี บราดู     ซา ลาฆู เตอ     ตาปี ซาเบะ ญา บือเลฮ บลาโลก กะ ตูฮัด เดะ อาตัซ จะ     ฌาดี อาโปก เดะ ญา ตะอาซิก เลอ. กะฆีเตอ     ญา มืองากู จะ     ญา ซามา บายา ฌางัน ตูฮัด เลอ.
43005019	กะฆีเตอ     เยซู มือเลา ตีกัฮ กะ กูญา จะ     "กู นะ มือญาเระ ฌางัน กาเญา     ลาฆู นู ซูโงฮ จะ     นานะ นะ ตูฮัด นะ บูวัจ ลาฆู นามา     ตูโรจ กะ ฮาตี ตะอาซิก     เตด บือเลฮ เลอ     ลือเบฮ ซา ลาฆู อีตู นู ญา ลีฮัจ อาโปก เดะ ญา บูวัจ เลอ. กรานา-จะ     ลาฆู นามา นู อาโปก บูวัจ เตอ     ลาฆู อีตู นานะ นะ ญา     บูวัจ กะฆีเตอ ฌูฆา เลอ.
43005020	กรานา-จะ     อาโปก เดะ อาตัซ ญา ซายัก กะ นานะ นะ ญา เลอ. กะฆีเตอ     ญา บูวัจ บรี นานะ นะ ญา ลีฮัจ โกะ ลาฆู ซือมูฮา     นู อาโปก ตืองัฮ บูวัจ. อาดา ลาฆู บือกรือฌา นู บือซัยํ ซูโงฮ     ลือเบฮ เดะ อีตู ปูลัก     นู อาโปก นะ ปลีฮัจ กะ นานะ นะ ญา     บีดา กาเญา นะ ปือและ-ฮาตี.
43005021	กรานา-จะ     อาโปก เดะ อาตัซ ญา อาเกะ ซือมียา มาตี บรี ฮีโดะ ปาเระ กะฮามี เตอ     นานะ นะ ตูฮัด โปด     ญา ซูกา นะ บรี ซือมียา ดีฮา นะ ฮีโดะ ซูโงฮ เตอ     ญา นะ บูวัจ กะฆีเตอ ฌูฆา เลอ.
43005022	กรานา-จะ     อาโปก เดะ อาตัซ     ญา เตด กรัจ ฮูโกบ ซือมียา ดีฮา โปด     ตาปี ญา บือเลฮ ซรัฮ บรี นานะ นะ ญา     ฌาดี ซือมียา กรัจ ฮูโกบ ลาฆู ซือมูฮา เลอ.
43005023	อาโปก ญา บูวัจ กะฆีเตอ     บีดา โกะ ซือมียา ซือมูฮา     นะ บือเลฮ ตูเฮะ กะ นานะ นะ ตูฮัด อีตู เลอ     ซือรูปา บือกะ กูญา ตูเฮะ กะ อาโปก เดะ อาตัซ. ดัฮ ซือมียา ดีฮา เตด ตูเฮะ กะ นานะ นะ ตูฮัด     ซือรูปา จะ     ญา เตด ตูเฮะ กะ อาโปก เดะ อาตัซ     นู ซูโรฮ นานะ นะ ญา มาแรฮ เลอ.
43005024	"กู มือญาเระ กะ กาเญา ลาฆู นู ซูโงฮ จะ     ดัฮ ซือมียา ดีฮา มือนีงัย กะ ปือมือเลา นะ กู     ปือจายา กะ ตูฮัด นู ซูโรฮ กู มาแรฮ เตอ     ซือมียา อีตู เลอ     ญา อาดา ลาฆู ฮีโดะ ซูโงฮ นู ซือลาลู. ญา นะ เตด กือนา กรัจ ฮูโกบ     ตาปี ญา บือเลฮ ลือปัซ ลาฆู มาตี     ปี กะ ลาฆู ฮีโดะ ดัฮ เลอ.
43005025	กู มือญาเระ กะ กาเญา     ลาฆู นู ซูโงฮ จะ     อาดา ซา วะตู นะ มาแรฮ เตอ     โงฮ-ซูโงฮ วะตู อีตู ญา รอจ ดัฮ เลอ     จะ     ซือมียา นู มาตี ดัฮ     นะ ดืองัยํ ซูวารา นะ นานะ นะ ตูฮัด. โกะ ซือมียา นู ดืองัยํ อีตู เตอ     นะ อาดา ฮีโดะ ซูโงฮ เลอ.
43005026	กรานา-จะ     อีซี อาโปก เดะ อาตัซ     ญา ฌาดี ตือปัจ นู บรี ฮีโดะ กะฮามี     ญา โปด บรี กะ นานะ นะ ญา     ฌาดี ตือปัจ นู บรี ฮีโดะ กะฆีเตอ ฌูฆา เลอ.
43005027	ญา บือเลฮ บรี นานะ นะ อาดา ปือมือฆัฮ นะ กรัจ ฮูโกบ ฌูฆา     ซาเบะ-จะ     ญา ฌาดี นานะ นะ อูมัจ-ซือมียา เลอ.
43005028	กาเญา ฌางัน นะ ปือและ-ฮาตี เดะ ตือนอซ อีนี เลอ     กรานา-จะ     ดาปิก นะ รอจ วะตู     นู โกะ ซือมียา มาตี ซือมูฮา     นู ตานัม ดัฮ     นะ ดืองัยํ ซูวารา นะ ญา
43005029	นะ ตรือเบะ มาแรฮ เลอ. โกะ ซือมียา นู บือเลฮ บูวัจ บาฌิ     กูญา นะ ฮีโดะ ปาเระ     บรี ฮีโดะ ซูโงฮ ซือลาลู. ตาปี โกะ ซือมียา นู บือเลฮ บูวัจ ฌาฮัจ เตอ     กูญา นะ ฮีโดะ ปาเระ บีดา นะ กือนา กรัจ ฮูโกบ เลอ."
43005030	เยซู ญา มือเลา ปูลัก จะ     "กู นะ บูวัจ ซือบารัก นามา โปด     ตูโรจ กะ ฮาตี ตะอาซิก     เตด บือเลฮ เลอ. กู ดืองัยํ กะฮามี     กู กรัจ ฮูโกบ กะฆีเตอ. ลาฆู นู กู กรัจ ฮูโกบ เตอ     ญา รือมัก ดัฮ     กรานา บูกัด-จะ     กู ซือมาตา นะ ตูโรจ กะ ฮาตี นะ กู ตะอาซิก     ตาปี กู ตูโรจ บือกะ ฮาตี นะ ตูฮัด     นู ซูโรฮ กู มาแรฮ เลอ.
43005031	"ดัฮ กู ฌาดี ซะซี ปาซัน ญาวา นะ กู ตะอาซิก     ปือมือเลา ซะซี นะ กู เตอ     ฮอย ซาปา นะ ซาโมจ ฌาดี ซูโงฮ เลอ.
43005032	ตาปี อาดา ซืออูรัก นู ฌาดี ซะซี ปาซัน ลาฆู นะ กู     นู กู ตาฮู จะ     ปือมือเลา ซะซี นู ญา มือเลา เตอ     ฌาดี ซูโงฮ.
43005033	โซะ กาเญา     บือเลฮ ซูโรฮ ซือมียา ปี มียา โยฮัน. กะฆีเตอ โยฮัน โปด     บือเลฮ ฌาดี ซะซี ปาซัน ลาฆู นู ซูโงฮ.
43005034	ตาปี โซะ กู     เตด ฆรานา อาดา ปือมือเลา ซะซี     นู มาแรฮ ดาตัก เดะ โกะ ซือมียา     ตาปี กู มือเลา ปือมือเลา กะฆีเตอ     บีดา กาเญา นะ บือเลฮ ฮีโดะ ลือปัซ บาฌิ เลอ.
43005035	โยฮัน เตอ     ฌาดี ซือรูปา ปลีตา นู จูโจฮ จรัฮ บือซายา. กะฆีเตอ     กาเญา บือเลฮ ยอม ซูกา-ฮาตี ซา วะตู     เดะ ลาฆู นู จรัฮ นะ ญา.
43005036	ตาปี กู โปด     อาดา ปือมือเลา ซะซี     ปาซัน ญาวา นะ กู เตอ     นู บือซัยํ ลือเบฮ เดะ ปือมือเลา ซะซี นะ โยฮัน ลาฆี เลอ. กรานา-จะ     ลาฆู บือกรือฌา     นู ตูฮัด บือเลฮ บรี กะ กู กรือฌา บรี ซุจ เตอ     ลาฆู บือกรือฌา อีตู เลอ     นู กู ตืองัฮ บือกรือฌา     ฌาดี ซะซี ปาซัน ลาฆู นะ กู จะ     อาโปก เดะ อาตัซ บือเลฮ ซูโรฮ กู มาแรฮ.
43005037	กะฆีเตอ     อาโปก นู ซูโรฮ กู มาแรฮ เตอ     ญา ตะอาซิก โปด     ฌาดี ซะซี ปาซัน ลาฆู นะ กู. กาเญา ฮอย เตด ดือละ ดืองัยํ ซูวารา นะ อาโปก เตอ     เตด ดือละ ลีฮัจ ญาวา นะ ญา เลอ.
43005038	กาเญา ฮอย ปือมือเลา นะ ญา     ดูโดะ เดะ ฮาตี นะ กาเญา     กรานา-จะ     กาเญา เตด ปือจายา     กะ ซือมียา นู อาโปก บือเลฮ ซูโรฮ มาแรฮ เตอ.
43005039	กาเญา มือรูมะ เดะ ดาลับ ซูรัจ ปือมือเลา นะ ตูฮัด กรานา-จะ     กาเญา บรีงัจ จะ     เดะ ดาลับ ซูรัจ อีตู     อาดา ลาฆู ฮีโดะ ซูโงฮ นู ซือลาลู. ตาปี อีซี ซูรัจ ปือมือเลา อีตู เลอ     ญา ฌาดี ซะซี ปาซัน ลาฆู นะ กู.
43005040	ตาปี กาเญา ตีเมา มาแรฮ มียา กู     บีดา นะ บือเลฮ ฮีโดะ เลอ.
43005041	"กู เตด นาตี ซาโมจ ลาฆู มือโอจ     นู ดาตัก เดะ อูมัจ-ซือมียา.
43005042	ตาปี กู กราลา กาเญา บาฌิ จะ     เดะ ฮาตี นะ กาเญา     ฮอย ลาฆู ซายัก กะ ตูฮัด เดะ อาตัซ เลอ.
43005043	กู นี     บือเลฮ มาแรฮ เดะ นามา นะ อาโปก เดะ กู. ตาปี กาเญา เตด บือเลฮ ซาโมจ กู ดัฮ. ตาปี ดัฮ ซือมียา อาซิก มาแรฮ     เดะ นามา นะ ญา ตะอาซิก     ซือมียา อีตู เลอ     กาเญา นะ ซาโมจ.
43005044	กาเญา ซูกา นะ บรี กาวัด มือโอจ กะ กาเญา     บือซามา-ซามา เตอ     ตาปี ตีเมา นะ มียา ลาฆู มือโอจ นู ดาตัก เดะ ตูฮัด     นู ฌาดี ตูฮัด แนฮ ซา เลอ. กะฆีเตอ     กาเญา นะ ปือจายา กะ กู บือเลฮ กะฮามี เลอ?
43005045	ฌางัน บรีงัจ จะ     กู นะ อาดู กาเญา กะ อาโปก เดะ อาตัซ เตอ. อาดา ซือมียา นู อาดู กาเญา ดัฮ     ปือนามา จะ     มูซา     ซือมียา นู กาเญา ฮาระ กะ ญา เตอ เลอ.
43005046	ดัฮ กาเญา ปือจายา กะ มูซา เตอ     กาเญา นะ ปือจายา กะ กู ดัฮ     ซาเบะ-จะ     มูซา บือเลฮ ฆาแรฮ     มือเลา ปาซัน ลาฆู นะ กู เลอ.
43005047	ตาปี ดัฮ กาเญา เตด ปือจายา กะ ลาฆู นู มูซา บือเลฮ ฆาแรฮ ดัฮ     กาเญา นะ ปือจายา กะ ปือมือเลา นะ กู     บือเลฮ กะฮามี เลอ?" เยซู ญา จะ.
43006001	ลือปัซ อีตู     เยซู ญา มือลากัฮ ลาโวจ ฆาลิลี     นู โกะ ซือมียา บลาโลก ฌูฆา จะ     ลาโวจ ทิเบรียัด.
43006002	โกะ ซือมียา บาญะ     กูญา ตูโรจ กะ เยซู ปี     กรานา-จะ     กูญา อีตู บือเลฮ ลีฮัจ จะ     เยซู บือเลฮ บูวัจ ปือนานา นู มือฆัฮ     บือบือลา โกะ ซือมียา นู เตด ซือนัง ญาวา.
43006003	กะฆีเตอ     เยซู ญา ญาแญะ ปี กะ อาตัซ บูเกะ     ดูโดะ โซะ อีตู ฌางัน โกะ มูเระ นะ ญา เตอ.
43006004	เดะ วะตู อีตู     ดาปิก นะ รอจ กะ อารี บรามัย ลือปัซ ปี จะ     อารี บรามัย นะ ลูมอฮ ยิว.
43006005	กะฆีเตอ     เยซู ญา ลางอฮ ปาลา     ลีฮัจ โกะ ซือมียา บาญะ ปาคัจ มาแรฮ มียา ญา. ญา มือเลา ฌางัน ฟีลิบ จะ     "กีตา นะ บือลี บารัก มากัด ตือปัจ ดีฮา เลอ     บีดา นะ บรี กะ กูญา อีนี บือเลฮ มากัด เตอ?"
43006006	เยซู ญา มือเลา กะฆีเตอ     บีดา นะ ลกลีฮัจ ฮาตี นะ ฟีลิบ. ตาปี อีซี ญา ตะอาซิก ตาฮู ดัฮ จะ     นะ บูวัจ กะฮามี.
43006007	ฟีลิบ ญา ตีกัฮ กะ เยซู จะ     "กีตา นะ บือลี บารัก มากัด เตอ     รือฆา ดูวา ราตุซ รีเงะ ปีระ โปด     เตด ฆือนะ นู นะ บรี กูญา มากัด โซก ดีกิ."
43006008	อาดา มูเระ นะ เยซู ซืออูรัก     ปือนามา อันดรู     อาดี เดะ เปโตร เตอ     ญา มือเลา ฌางัน เยซู จะ
43006009	"ปัจ อีนี อาดา นานะ กีลากี ซืออูรัก. ญา อาดา ตือโปก โรตี ลีมา กือโตน     ฌางัน อีกัด ดูวา อีโกยํ. ตาปี ตารา อีตู นะ ฆือนะ บือเลฮ กะฮามี เลอ     ฌางัน โกะ ซือมียา นู บาญะ กะฆีนี?"
43006010	ตาปี เยซู มือเลา จะ     "บรี กะ โกะ ซือมียา ซือมูฮา ดูโดะ เลอ." ตือปัจ อีตู อาดา รูโปจ บาญะ. กะฆีเตอ     โกะ ซือมียา อีตู     กูญา ดูโดะ     กีรา ซา โกะ กีลากี     ฆามะ-จะ ลีมา รีบู อูรัก บือเลฮ.
43006011	กะฆีเตอ เยซู     ญา อาเมด ตือโปก อีตู     บรี ซือลามัจ กะ ตูฮัด เดะ อาตัซ ดัฮ. ญา ลือแปะ ตือโปก โรตี อีตู     ปาฮาฆิ บรี กะ โกะ ซือมียา นู ดูโดะ โตะ อีตู. ญา บูวัจ ซือรูปา กะฆีเตอ ฌางัน อีกัด     บือกะ นู กูญา บือคานะ.
43006012	ตานา กูญา มากัด กือญัง ดัฮ     เยซู มือเลา ฌางัน โกะ มูเระ นะ ญา จะ     "กือนา มูงอจ ตาโรฮ โกะ กรือดะ นู ลือเบฮ เดะ มากัด     ฌางัน บรี ตือตีงัน นามาๆ โปด."
43006013	กะฆีเตอ     กูญา บือเลฮ มูงอจ โกะ กรือดะ ตือโปก โรตี นู ลือเบฮ เดะ มากัด     เดะ ลีมา กือโตน อีตู     บอฮ เดะ ซูเปะ     บือเลฮ ดูวา-บือลัซ บีฌี ซูเปะ     นอฮ-ปือนอฮ เลอ.
43006014	ตานา โกะ ซือมียา     กูญา บือเลฮ ลีฮัจ ปือนานา นู มือฆัฮ     นู เยซู บือเลฮ บูวัจ เตอ     กูญา โปด     ปาคัจ มือเลา จะ     "โงฮ-ซูโงฮ     ซือมียา อีนี ฌาดี ซือมียา ตูโดฮ ลาฆู นะ ตูฮัด อีตู นู นะ มาโซะ มาแรฮ กะ ดาลับ ดือนียา เลอ."
43006015	เยซู ญา ตาฮู ดัฮ จะ     กูญา นะ รีฆะ ญา บือปี     ตืองะ ฌาดี ราฌา. กะฆีเตอ     ญา ปี กะ อาตัซ บูเกะ ปูลัก     ซา อูรัก ญา เลอ.
43006016	ตานา มาตาอารี แฌะ-บือแฌะ     โกะ มูเระ นะ เยซู     กูญา ตูโรด ปี โซะ ลาโวจ
43006017	ญาแญะ ปราฮู     นะ มือลากัฮ ปี กะ ซรือบัก โซะ ตูโปะ คาเปอนาอุม. กือลับ ดัฮ     ตาปี เยซู ญา เตด บือเลฮ มาแรฮ รอจ กะ กูญา ลาฆี เลอ.
43006018	โซะ ลาโวจ อีตู     อูมะ ญา บือซัยํ ดัฮ     ซาเบะ-จะ     อาเงน โปด     ตือฆัยํ เลอ.
43006019	ตานา กูญา บราวัจ ปี     บือเลฮ ฆามะ ลีมา นัม กีโลเมด     กูญา ลีฮัจ บือฆารี เยซู     ญา บือฌาลัด เดะ อาตัซ อาเย     มาแรฮ ดาปิก ปราฮู. กูญา ตาโกจ ซูโงฮ
43006020	ตาปี เยซู มือเลา ฌางัน กูญา จะ     "อีนี อีซี กู ตะอาซิก. ฌางัน ตาโกจ เลอ."
43006021	กะฆีเตอ     กูญา ปาคัจ ซูกา-ฮาตี     ซาโมจ เยซู ญาแญะ กะ ปราฮู ฌูฆา. ดัดดัด อีตู     ปราฮู โปด     รอจ กะ ปาตัย นู กูญา นะ ปี ดัฮ เลอ.
43006022	ตานา จรัฮ ปาฆี     โกะ ซือมียา บาญะ     นู อาดา ดูโดะ โซะ ซรือบัก อีตู ลาฆี     กูญา ลีฮัจ จะ     ดูลู เดะ อีตู     อาดา ปราฮู แนฮ ซือบูวัฮ เลอ. กูญา ตาฮู ดัฮ จะ     เยซู ญา เตด บือเลฮ ญาแญะ ปราฮู อีตู     ปี ฌางัน โกะ มูเระ นะ ญา. ตาปี โกะ มูเระ ปี ดัฮ     ซา กูญา เลอ.
43006023	ตาปี อาดา โกะ ปราฮู นู อาซิก     มาแรฮ ดาตัก เดะ นังฆรี ทิเบรียัด     มาแรฮ มือญูโซยํ ดาปิก ตือปัจ     นู กูญา บือเลฮ มากัด ตือโปก โรตี     ลือปัซ เดะ นู ตูฮัด เยซู บือเลฮ บรี ซือลามัจ กะ ตูฮัด เดะ อาตัซ ดัฮ.
43006024	กะฆีเตอ     ตานา โกะ ซือมียา บาญะ อีตู ลีฮัจ จะ     เยซู ฌางัน โกะ มูเระ นะ ญา     เตด บือเลฮ ดูโดะ ตือปัจ อีตู เตอ     กูญา ปาคัจ ญาแญะ ปราฮู ปี มียา เยซู     ตือปัจ ตูโปะ คาเปอนาอุม.
43006025	ตานา โกะ ซือมียา ดาปัจ เยซู     โซะ ซรือบัก ลาโวจ อีตู ดัฮ     กูญา มือเลา ฌางัน ญา จะ     " บูมอยํ เออ     เกา มาแรฮ กะ ตือปัจ อีนี วะตู ดีฮา เลอ?"
43006026	เยซู ตีกัฮ กะ กูญา จะ     "กู นะ มือญาเระ กะ กาเญา ลาฆู นู ซูโงฮ จะ     กาเญา ตูโรจ มียา กู     บูกัด กรานา-จะ     บือเลฮ ลีฮัจ ปือนานา นู มือฆัฮ เตอ     ตาปี กรานา-จะ     บือเลฮ มากัด ตือโปก โรตี บรี กือญัง เลอ.
43006027	ฌางัน บือกรือฌา มียา ซือบารัก มากัด นู นะ บูโซะ ปี ดัฮ. ตาปี กือนา บือกรือฌา มียา ซือบารัก มากัด นู อาดา ซือรูโลยํ เตอ     นู นะ บรี อาดา ฮีโดะ ซูโงฮ ซือลาลู เลอ. ซือบารัก อีตู     กู นู นานะ นะ อูมัจ-ซือมียา อีนี     นะ บรี กะ กาเญา     กรานา-จะ     ตูฮัด นู ฌาดี อาโปก เดะ อาตัซ     ญา บือเลฮ บอฮ มือกรา     บรี ลีฮัจ จะ     ญา ซูกา-ฮาตี กะ กู เลอ."
43006028	กะฆีเตอ กูญา ตาญา เยซู จะ     "ลูมอฮ กามี นะ บูวัจ กะฮามี     บรี กามี นะ บือกรือฌา ลาฆู นะ ตูฮัด บือเลฮ เลอ?"
43006029	เยซู ตีกัฮ กะ กูญา จะ     "กรือฌา นะ ตูฮัด ฌาดี กะฆีนี เลอ     จะ     บรี กาเญา ปือจายา กะ ซือมียา นู ตูฮัด ซูโรฮ มาแรฮ เลอ."
43006030	กะฆีเตอ     กูญา มือเลา ฌางัน เยซู จะ     "ดัฮ กะฆีเตอ     เกา เลอ     นะ บูวัจ ปือนานา มือฆัฮ นามา     บีดา กามี นะ ลีฮัจ     นะ บือเลฮ ปือจายา กะ เกา? จะ     เกา นะ บือกรือฌา ลาฆู นามา เลอ?
43006031	โกะ บีลาแก นะ กามี เตอ     กูญา บือเลฮ มากัด ตือโปก มานา เดะ ปาดัก ตานัฮ ตูโฮยํ นู ลือฆา อีตู     ซือรูปา บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ 'ญา บือเลฮ บรี ซือบารัก นู ดาตัก เดะ โซะ ลาแงะ     บรี กะ กูญา มากัด ดัฮ.'     "
43006032	เยซู มือเลา ฌางัน กูญา จะ     "กู มือญาเระ กะ กาเญา ลาฆู นู ซูโงฮ จะ     บูกัด มูซา เตอ     นู บือเลฮ บรี ซือบารัก มากัด นู ดาตัก เดะ โซะ ลาแงะ     บรี กะ กาเญา. ตาปี อาโปก เดะ อาตัซ นะ กู เลอ     ญา บรี ซือบารัก มากัด นู ซูโงฮ     ดาตัก เดะ โซะ ลาแงะ     บรี กะ กาเญา.
43006033	กรานา-จะ     ซือบารัก มากัด นู ตูฮัด บรี เตอ     ญา ฌาดี ซือมียา นู ตูโรด มาแรฮ ดาตัก เดะ โซะ ลาแงะ     นู บรี ลาฆู ฮีโดะ กะ โกะ อูมัจ-ซือมียา เดะ ดือนียา เลอ."
43006034	กะฆีเตอ     กูญา มือเลา ฌางัน เยซู จะ     "จา เออ     มีตา บรี ซือบารัก มากัด อีตู กะ กามี     ซือมาญัก-รอจ เลอ."
43006035	เยซู มือเลา ฌางัน กูญา จะ     "กู นี เลอ     ฌาดี ซือบารัก มากัด นู บรี ฮีโดะ. ซือมียา นู มาแรฮ มียา กู     นะ ฮอย เตด ลาปัยํ ปูลัก. ซือมียา นู ปือจายา กะ กู     นะ ฮอย เตด ดาฆา ปูลัก     ซือมาญัก-รอจ เลอ.
43006036	ตาปี กู บือเลฮ มือญาเระ กะ กาเญา ดัฮ จะ     มีเซ-จะ กาเญา บือเลฮ ลีฮัจ กู ดัฮ     ตาปี กาเญา เตด ปือจายา เลอ.
43006037	ราตา ซือมียา     นู อาโปก เดะ อาตัซ บรี กะ กู     กูญา นะ มาแรฮ รอจ กะ กู เลอ. ดัฮ ซือมียา ดีฮา มาแรฮ รอจ กะ กู     กู โปด     นะ ฮอย เตด ตีงัน ญา.
43006038	ซาเบะ-จะ     กู บือเลฮ ตูโรด มาแรฮ ดาตัก เดะ ลาแงะ     บูกัด นะ บูวัจ ตูโรจ กะ ฮาตี นะ กู ตะอาซิก     ตาปี นะ บูวัจ ตูโรจ บือกะ ฮาตี นะ ตูฮัด     นู ซูโรฮ กู มาแรฮ เลอ.
43006039	ตูฮัด นู ซูโรฮ กู มาแรฮ เตอ     ญา อาดา ฮาตี กะฆีนี จะ     บรี กู นะ บือบือลา ราตา โกะ ซือมียา     นู อาโปก บือเลฮ ซรัฮ บรี กะ กู     ตีเมา บรี ลือแงะ ซืออูรัก โปด     ตาปี นะ บรี กูญา ฮีโดะ ปาเระ ปูลัก     เดะ อารี ปือญูดัฮ เลอ.
43006040	กรานา-จะ     นี เลอ     ฌาดี ลาฆู บือคานะ นะ อาโปก เดะ กู     จะ     บรี ราตา ซือมียา นู ลีฮัจ บือฆารี นานะ นะ ญา     ปือจายา กะ นานะ นะ ญา เตอ     นะ บรี กูญา บือเลฮ ลาฆู ฮีโดะ ซูโงฮ นู ซือลาลู. กะฆีเตอ กู โปด     นะ อาเกะ ซือมียา อีตู บรี ฮีโดะ ปาเระ     เดะ อารี ปือญูดัฮ." เยซู ญา จะ.
43006041	กะฆีเตอ     โกะ ลูมอฮ ยิว บือซูงุจ ซามา กูญา     ลาฆู นะ เยซู     กรานา เยซู บือเลฮ มือเลา จะ     "กู ฌาดี ซือบารัก มากัด นู ตูโรด มาแรฮ ดัฮ     ดาตัก เดะ โซะ ลาแงะ."
43006042	กูญา อีตู ปาคัจ มือเลา จะ     "ซือมียา อีนี เตอ     ญา ฌาดี เยซู     นานะ นะ โยเซบ     บูกัด เฆอ? มะปะ เดะ ญา     กีตา โปด     กราลา. ซาเบะ นามา ญา มือเลา วะตู อีนี จะ     ญา บือเลฮ ตูโรด มาแรฮ ดาตัก เดะ โซะ ลาแงะ?"
43006043	เยซู ตีกัฮ กะ กูญา จะ     "ฌางัน บือซูงุจ ซามา กาเญา เลอ.
43006044	ฮอย ซือมียา ดีฮา นะ มาแรฮ รอจ กะ กู เลอ     ลือเบฮ เดะ อาโปก     ญา นู ซูโรฮ กู มาแรฮ เตอ     นะ บาวา บาอาฌะ ญา. กู โปด     นะ อาเกะ ญา บรี ฮีโดะ ปาเระ     เดะ อารี ปือญูดัฮ เลอ.
43006045	อาดา ซือปาตัฮ นู ฆาแรฮ ดัฮ     เดะ ซูรัจ นะ โกะ ซือมียา ตูโดฮ ลาฆู นะ ตูฮัด     จะ 'ตูฮัด นะ อาฌัยํ กูญา     ราตา ซือมียา.' กะฆีเตอ     โกะ ซือมียา ราตา     นู มือนีงัย กะ อาโปก เดะ อาตัซ     นู บลาฌัยํ เดะ ญา เตอ     กูญา มาแรฮ รอจ กะ กู เลอ.
43006046	บูกัด-จะ     ซือมียา ดีฮา บือเลฮ ลีฮัจ บือฆารี อาโปก เดะ อาตัซ เตอ. ลือเบฮ ซา ซือมียา อีตู     นู มาแรฮ ดาตัก เดะ ตูฮัด. ญา เตอ เลอ     นู บือเลฮ ลีฮัจ บือฆารี อาโปก เดะ อาตัซ ดัฮ.
43006047	"กู มือญาเระ ลาฆู นู ซูโงฮ กะ กาเญา จะ     ซือมียา นู ปือจายา กะ กู     ญา อาดา ลาฆู ฮีโดะ ซูโงฮ นู ซือลาลู เลอ.
43006048	กู นี เลอ     ฌาดี ซือบารัก มากัด นู บรี ฮีโดะ.
43006049	โกะ บีลาแก นะ กาเญา บือเลฮ มากัด ตือโปก มานา     เดะ ตือปัจ ปาดัก ตานัฮ ตูโฮยํ นู ลือฆา เตอ     ตาปี กูญา มาตี ดัฮ เลอ.
43006050	ตาปี ซือบารัก มากัด     นู ตูโรด มาแรฮ ดาตัก เดะ โซะ ลาแงะ เตอ     ฌาดี มาจับ อีนี จะ     ซือมียา ดีฮา มากัด ดัฮ     นะ เตด มาตี เลอ.
43006051	กู นี เลอ     ฌาดี ซือบารัก มากัด นู ฮีโดะ     ตูโรด มาแรฮ เดะ โซะ ลาแงะ ดัฮ. ซือมียา ดีฮา มากัด ซือบารัก มากัด อีนี     ซือมียา อีตู นะ ฮีโดะ ซูโงฮ ซือลาลู เลอ. โกะ ซือบารัก มากัด     นู กู นะ บรี เตอ     ฌาดี ลูลู นะ กู     นู กู นะ ซรัฮ บรี     บีดา โกะ ซือมียา เดะ ดือนียา     นะ ฮีโดะ เลอ." เยซู ญา จะ.
43006052	กะฆีเตอ     โกะ ลูมอฮ ยิว     กูญา ปาคัจ บือตือฆัฮ ซามา กูญา จะ     "ซือมียา อีนี นะ อาเมด ลูลู นะ ญา     บรี กะ กีตา มากัด บือเลฮ กะฮามี เลอ?"
43006053	กะฆีเตอ เยซู มือเลา ฌางัน กูญา จะ     "กู มือญาเระ ลาฆู ซูโงฮ กะ กาเญา จะ     ดัฮ กาเญา เตด มากัด ลูลู     เตด โอะ ดารัฮ นะ กู     นู นานะ นะ อูมัจ-ซือมียา อีนี     กาเญา นะ ฮอย เตด ฮีโดะ เดะ ญาวา นะ กาเญา เลอ.
43006054	ซือมียา ดีฮา นู มากัด ลูลู นะ กู     นู โอะ ดารัฮ นะ กู     ญา อาดา ลาฆู ฮีโดะ ซูโงฮ นู ซือลาลู เลอ. จะ กู โปด     นะ อาเกะ ซือมียา อีตู     บรี ฮีโดะ ปาเระ เดะ มาตี     เดะ อารี ปือญูดัฮ.
43006055	กรานา-จะ     ลูลู นะ กู     ฌาดี ซือบารัก มากัด นู ซูโงฮ. ดารัฮ นะ กู     ฌาดี ซือบารัก โอะ     นู ซูโงฮ เลอ.
43006056	ซือมียา นู มากัด ลูลู นะ กู     นู โอะ ดารัฮ นะ กู เตอ     ซือมียา อีตู เลอ     ญา อาดา ดูโดะ ลือกัจ ฌางัน กู. กู โปด     อาดา ดูโดะ ลือกัจ ฌางัน ซือมียา อีตู ฌูฆา เลอ.
43006057	อาโปก นู ฮีโดะ ซือลาลู เตอ     ญา เลอ     ซูโรฮ กู มาแรฮ ดัฮ. กู โปด     อาดา ฮีโดะ กรานา อาโปก เตอ. ซือรูปา กะฆีเตอ     ซือมียา นู มากัด กู     ซือมียา อีตู โปด     นะ อาดา ฮีโดะ กรานา กู กะฆีเตอ ฌูฆา เลอ.
43006058	นี เลอ ฌาดี ซือบารัก มากัด     นู ตูโรด มาแรฮ ดาตัก เดะ โซะ ลาแงะ ดัฮ     เตด ซือรูปา ซือบารัก นู โกะ บีลาแก นะ กาเญา มากัด     ตาปี กูญา มาตี ดัฮ เตอ. ซือมียา นู มากัด ซือบารัก มากัด อีนี     นะ อาดา ฮีโดะ ซือลาลู เลอ." เยซู ญา จะ.
43006059	ปือมือเลา กะฆีนี     เยซู บือเลฮ มือเลา เดะ รูมัฮ บือมุน     กาลา ญา ตืองัฮ อาฌัยํ เดะ ตูโปะ คาเปอนาอุม.
43006060	ตานา โกะ มูเระ นะ ญา     บาญะ อูรัก     ดืองัยํ กะฆีเตอ ดัฮ     กูญา มือเลา จะ     "ปือมือเลา กะฆีนี ปายัฮ ซูโงฮ     ซาปา นะ มาโซะ เดะ ฮาตี บือเลฮ เลอ?"
43006061	ตาปี เยซู ญา ตาฮู เดะ ฮาตี จะ     โกะ มูเระ นะ ญา บือซูงุจ ซามา กูญา ปาซัน ลาฆู อีนี. กะฆีเตอ     ญา มือเลา ฌางัน กูญา จะ     "ลาฆู อีนี บูวัจ บรี กาเญา บรีงัจ บาญะ     บรี อูโนยํ เดะ กู เฆอ?
43006062	ดัฮ-จะ กาเญา นะ ลีฮัจ กู     นู นานะ นะ อูมัจ-ซือมียา อีนี     ญาแญะ ปี กะ ตือปัจ นู กู ดูโดะ ดูลู เตอ     กาเญา นะ มือเลา กะฮามี เลอ?
43006063	ซือมืองัจ นะ ตูฮัด เตอ     ญา เลอ นู บรี ฮีโดะ. ตาปี โซะ ญาวา นะ ซือมียา เตอ     บูวัจ ลาฆู นามา เตด บือเลฮ เลอ. โกะ ปือมือเลา นู กู บือเลฮ มือเลา ฌางัน กาเญา ดัฮ     ฌาดี ปือมือเลา ดาตัก เดะ ซือมืองัจ นะ ตูฮัด     ฌาดี ปือมือเลา นู บรี ฮีโดะ เลอ.
43006064	ตาปี     เดะ ลูมอฮ กาเญา     อาดา ซือตืองัฮ นู เตด ปือจายา." ญา จะ. กรานา-จะ     เยซู ญา ตาฮู ตะเดะ ลามูลา ดัฮ จะ     ซือมียา ดีฮา นู นะ เตด ปือจายา กะ ญา     จะ อาดา ซืออูรัก นู ดีฮา     นะ ซรัฮ ญา บรี กือนา รีฆะ.
43006065	เยซู มือเลา ปูลัก จะ     "ซาเบะ กะฆีเตอ เลอ     กู บือเลฮ มือญาเระ กะ กาเญา จะ     ฮอย ซือมียา ดีฮา นะ มาแรฮ รอจ กะ กู บือเลฮ     ลือเบฮ ซา โกะ ซือมียา นู อาโปก เดะ อาตัซ นะ บรี มาแรฮ เลอ."
43006066	ตะเดะ อีตู มาแรฮ     มูเระ นะ เยซู     บาญะ อูรัก     กูญา อูโนยํ เดะ ญา     ตีเมา นะ ตูโรจ กะ ญา     ปี กะ ดีฮา ดัฮ.
43006067	กรานา กะฆีเตอ     เยซู ตาญา โกะ มูเระ ดูวา-บือลัซ อูรัก อีตู จะ     "กาเญา โปด     กาเญา นะ ตีงัน กู ปี ฌูฆา ดัฮ เฆอ?"
43006068	กะฆีเตอ เปโตร ญา ตีกัฮ กะ เยซู จะ     "ตูฮัด เออ     ลูมอฮ กามี นะ ตีงัน เกา ปี มียา ซือมียา ดีฮา เลอ? เกา อาดา โกะ ปือมือเลา นู บรี อาดา ลาฆู ฮีโดะ ซูโงฮ นู ซือลาลู เลอ.
43006069	จะ ลูมอฮ กามี บือเลฮ ปือจายา ดัฮ     บือเลฮ ตาฮู ดัฮ จะ     เกา เลอ     ฌาดี ซือมียา นู บาฌิ บือซรี     นู ดาตัก เดะ ตูฮัด เดะ อาตัซ เลอ."
43006070	เยซู ตีกัฮ กะ กูญา จะ     "กู บือเลฮ ปีเลฮ กาเญา ดูวา-บือลัซ อูรัก     บูกัด เฆอ? ตาปี เดะ ลูมอฮ กาเญา     อาดา ซืออูรัก นู ฌาดี ฮาตู ซีตัด เลอ."
43006071	เยซู ญา มือเลา ตูโดฮ รอจ กะ ยูดา     นานะ นะ ซีโมน อิดคารีโยด     ซาเบะ-จะ     ญา เตอ     มีเซ-จะ ฌาดี ซืออูรัก เดะ ลูมอฮ มูเระ ดูวา-บือลัซ อูรัก อีตู     ตาปี ญา ฌาดี ซือมียา นู นะ ซรัฮ เยซู บรี กือนา รีฆะ เลอ.
43007001	ลือปัซ อีตู ปูลัก     เยซู ญา บือฌาลัด ปี ราตา ตือปัจ เดะ นังฆรี ฆาลิลี. ญา ตีเมา นะ ปี กะ นังฆรี ยูเดีย     ซาเบะ-จะ     โกะ กือปาลา ลูมอฮ ยิว     กูญา มียา ตาดัฮ นะ บูนอฮ ญา.
43007002	กาลา อีตู     ซรือปะ นะ รอจ กะ ลาฆู บรามัย ดูโดะ เดะ ซาเราะ กาฌัก นะ ลูมอฮ ยิว.
43007003	กะฆีเตอ     โกะ ลูมอฮ อาดี นะ เยซู     กูญา มือเลา ฌางัน ญา จะ     "เกา กือนา ตรือเบะ เดะ ตือปัจ อีนี เลอ     ปี กะ นังฆรี ยูเดีย     บีดา โกะ มูเระ นะ เกา     นะ บือเลฮ ลีฮัจ โกะ ลาฆู ปือบูวัจ นะ เกา     นู เกา ตืองัฮ บูวัจ เตอ.
43007004	กรานา-จะ     ดัฮ ซือมียา ดีฮา     ซูกา นะ บรี โกะ ซือมียา ราตาๆ     กราลา ญาวา นะ ญา     ซือมียา อีตู นะ ฮอย เตด บูนี บูวัจ โกะ ซือบารัก นามา งะซืองะ เลอ. ดัฮ เกา นะ บูวัจ ลาฆู กะฆีนี     กือนา บูวัจ บรี ดือนียา ซือมูฮา     นะ ลีฮัจ บือฆารี ญาวา นะ เกา เลอ." กูญา จะ.
43007005	โกะ ลูมอฮ อาดี นะ เยซู กูญา มือเลา กะฆีเตอ     ซาเบะ-จะ     กูญา เตด ปือจายา กะ ญา.
43007006	กะฆีเตอ     เยซู มือเลา ฌางัน กูญา จะ     "ฮอย เตด รอจ กะ วะตู นู บาฌิ นะ กู ลาฆี. ตาปี วะตู นะ กาเญา     อาดา ซือรูโลยํ เลอ.
43007007	ดือนียา นะ บือชี กะ ลูมอฮ กาเญา เตด บือเลฮ เลอ     ตาปี ดือนียา นะ บือชี กะ กู ดัฮ     กรานา-จะ กู นี เลอ     ฌาดี ซะซี จะ     ลาฆู บือกรือฌา นะ ดือนียา เตอ     ญา ฌาฮัจ เลอ.
43007008	ลูมอฮ กาเญา เลอ     กือนา ญาแญะ ปี กะ บรามัย. ตาปี โซะ กู     กู เตด ปี กะ บรามัย อีตู     ซาเบะ-จะ     วะตู นะ กู เตอ     ญา ฮอย เตด รอจ ลาฆี เลอ."
43007009	ตานา เยซู มือเลา กะฆีเตอ ดัฮ     อีซี ญา เตอ     อาดา ดูโดะ เดะ นังฆรี ฆาลิลี ลาฆี.
43007010	ตาปี ตานา โกะ อาดี นะ เยซู     กูญา ญาแญะ ปี กะ บรามัย ดัฮ     เยซู โปด     ตูโรจ ญาแญะ ปี ฌูฆา. ตาปี ญา ปี งะซืองะ     เตด บรี ซาปา ตาฮู เลอ.
43007011	โกะ กือปาลา ลูมอฮ ยิว     กูญา มียา เยซู เดะ บรามัย อีตู     เตด ดาปัจ. กูญา บือตาญา-ตาญา จะ     "ซือมียา อีตู ดูโดะ ตือปัจ ดีฮา เลอ?"
43007012	โกะ ลูมอฮ ซือมียา บาญะ     กูญา ปาคัจ บือบีซิ ซามา กูญา     ปาซัน ลาฆู นะ เยซู. ซือตืองัฮ มือเลา จะ     "ญา ฌาดี ซือมียา บาฌิ เลอ." ซือตืองัฮ จะ     "บูกัด โบะ     ญา บูวัจ บรี โกะ ซือมียา ซือซัจ ฌาลัด ดัฮ."
43007013	ตาปี ฮอย ซือมียา ดีฮา     บรานี มือเลา บรี ดืองัยํ     กรานา-จะ     ตาโกจ เดะ โกะ กือปาลา ลูมอฮ ยิว เลอ.
43007014	ตานา รอจ กะ อารี เดะ ตืองัฮ ลาฆู บรามัย อีตู ดัฮ     เยซู ญา มาโซะ ปี กะ รูมัฮ มือญือมัฮ ตูฮัด ฮึนตะ นะ อาฌัยํ โกะ ลูมอฮ ซือมียา.
43007015	โกะ กือปาลา ลูมอฮ ยิว     กูญา ปาคัจ ปือและ-ฮาตี     มือเลา จะ     "ซือมียา อีนี ญา ตาฮู โกะ ซูรัจ บือเลฮ กะฮามี? โบะ ญา เตด บือเลฮ บลาฌัยํ ซูรัจ เลอ."
43007016	กะฆีเตอ เยซู ญา ตีกัฮ กะ กูญา จะ     "ปือมือเลา อาฌัยํ นะ กู     บูกัด นะ กู ตะอาซิก เลอ     ตาปี ฌาดี นะ ตูฮัด นู ซูโรฮ กู มาแรฮ.
43007017	ซือมียา ดีฮา นู ตือตู-ฮาตี นะ บูวัจ ตูโรจ กะ ลาฆู นู ตูฮัด บือคานะ เตอ     ซือมียา อีตู นะ ตาฮู จะ     ปือมือเลา อาฌัยํ อีตู     ดาตัก เดะ ตูฮัด เดะ อาตัซ เฆอ? เฆอ-จะ     กู มือเลา ตูโรจ กะ ฮาตี นะ กู ตะอาซิก เลอ.
43007018	ซือมียา ดีฮา นู มือเลา     ตูโรจ กะ ฮาตี นะ ตะอาซิก เตอ     ซือมียา อีตู ญา ซูกา นะ บรี โกะ ซือมียา มือโอจ     กะ อีซี ญาวา นะ ญา. ตาปี ซือมียา ดีฮา     นู นะ บรี โกะ ซือมียา มือโอจ     กะ ตูฮัด นู ซูโรฮ ญา มาแรฮ เตอ     ซือมียา อีตู เลอ     ญา ฌาดี ซือมียา รือมัก     ฮอย ลาฆู มืออูปัย ลาลู เลอ.
43007019	มูซา ญา บือเลฮ อาเมด ปือมือเลา ฮูโกบ นะ ตูฮัด บรี กะ กาเญา     บูกัด เฆอ? ตาปี เดะ ลูมอฮ กาเญา     ฮอย ซาปา บูวัจ ตูโรจ กะ ปือมือซัด อีตู. จะ     กาเญา มียา จือลัฮ นะ บูนอฮ กู บูวัจ นามา เลอ?"
43007020	โกะ ซือมียา บาญะ อีตู     กูญา ตีกัฮ จะ     "เดะ ญาวา นะ เกา อาดา ฮาตู มาโซะ. ซาปา เลอ     นะ มียา จือลัฮ นะ บูนอฮ เกา?"
43007021	กะฆีเตอ เยซู ญา ตีกัฮ กะ กูญา จะ     "กู บือเลฮ บือกรือฌา ลาฆู มือฆัฮ ซือมาตา     บารู กาเญา ปาคัจ ปือและ-ฮาตี เดะ ลาฆู อีตู เลอ.
43007022	มูซา ญา บือเลฮ ปือซัด     บรี กาเญา บูวัจ ลาฆู กรัจ. (โงฮ-ซูโงฮ บูกัด-จะ     มาแรฮ ดาตัก เดะ มูซา     ตาปี มาแรฮ ดาตัก เดะ โกะ บีลาแก เลอ.) มีเซ เดะ อารี บราดู กรือฌา โปด     กาเญา บรี กะ ซือมียา นะ ซาโมจ ลาฆู กรัจ.
43007023	ดัฮ เดะ อารี บราดู     ซือมียา นะ บือเลฮ ซาโมจ ลาฆู กรัจ     บีดา ตีเมา บรี ซาลัฮ เดะ ฮาดัจ ฮูโกบ นะ มูซา ดัฮ     บูวัจ นามา ปะ     กาเญา มูซัยํ กะ กู     กรานา-จะ     กู บือเลฮ บูวัจ บรี ซือมียา ซืออูรัก     ซือนัง บาฌิ ซือมูฮา ดัฮ     เดะ อารี บราดู เลอ?
43007024	ฌางัน นะ กรัจ ฮูโกบ ซือมียา     ตูโรจ บือกะ ลาฆู นู กาเญา ลีฮัจ โซะ ลูวัยํ. ตาปี กือนา กรัจ ฮูโกบ บรี รือมัก บาฌิ เลอ."
43007025	กะฆีเตอ     ลูมอฮ ซือมียา นังฆรี เยรูซาเลม มือเลา จะ     "ซือมียา อีนี     บูกัด เฆอ     นู กูญา มียา จือลัฮ นะ บูนอฮ ญา บูวัก เตอ?
43007026	นี เลอ     ญา ตืองัฮ มือเลา บรี ดืองัยํ. โกะ ซือมียา โปด     กูญา ฮอย เตด มือเลา นามา กะ ญา ลาลู เลอ. โกะ ลูมอฮ กือปาลา ตาฮู ซูโงฮ ดัฮ เฆอ     จะ     ซือมียา อีนี ฌาดี ราฌา นู บรี ซือลามัจ?
43007027	ตาปี กีตา ตาฮู ดัฮ จะ     ซือมียา อีนี ญา ดาตัก เดะ ตือปัจ ดีฮา. ตานา ราฌา นู บรี ซือลามัจ นะ มาแรฮ เตอ     ฮอย ซาปา นะ บือเลฮ ตาฮู ดัฮ     จะ     ญา มาแรฮ ดาตัก ปัจ ดีฮา เลอ."
43007028	กะฆีเตอ     ตานา เยซู ตืองัฮ อาฌัยํ เดะ รูมัฮ มือญือมัฮ ตูฮัด     ญา บือเลฮ มือญาเระ     ซูวารา บือซัยํ     จะ     "กาเญา กราลา กู ซูโงฮ ดัฮ เฆอ? กาเญา ตาฮู จะ     กู นี มาแรฮ ดาตัก ปัจ ดีฮา? ตาปี บูกัด-จะ     ฮาฌา กู มาแรฮ ตะอาซิก เลอ     ตาปี ตูฮัด นู บือเลฮ ซูโรฮ กู มาแรฮ เตอ     ญา รือมัก ซูโงฮ. ญา เตอ     นู กาเญา ฮอย เตด กราลา เลอ.
43007029	กู กราลา ตูฮัด     ซาเบะ กู มาแรฮ ดาตัก เดะ ตูฮัด. ตูฮัด เลอ     นู บือเลฮ ซูโรฮ กู มาแรฮ เตอ."
43007030	กรานา กะฆีเตอ     กูญา ปาคัจ มียา จือลัฮ นะ รีฆะ เยซู. ตาปี เตด รอจ กะ วะตู นะ ญา ลาฆี. กะฆีเตอ     ฮอย ซือมียา ดีฮา     อาเงา ตางัน รีฆะ ญา บือเลฮ.
43007031	ตาปี อาดา บาญะ ซือมียา     เดะ ลูมอฮ โกะ ซือมียา อีตู     นู ปือจายา กะ เยซู ดัฮ. กูญา มือเลา จะ     "ดัฮ ราฌา นู บรี ซือลามัจ นะ มาแรฮ เตอ     ญา นะ บูวัจ ลาฆู ปือมือฆัฮ     บาญะ ลือเบฮ เดะ ซือมียา อีนี     นู ญา บือเลฮ บูวัจ เฆอ?"
43007032	ตานา ลูมอฮ ฟาริซี ดืองัยํ โกะ ซือมียา บือบีซิ ปาซัน ลาฆู นะ เยซู กะฆีเตอ     ลูมอฮ โกะ ฟาริซี ฌางัน ลูมอฮ ซามี ซัยํ-บือซัยํ     ซูโรฮ โกะ ตามาตา ปี รีฆะ เยซู.
43007033	กะฆีเตอ     เยซู มือเลา จะ     "กู นะ ดูโดะ ฌางัน กาเญา กิดีกิ ลาฆี     บารู กู นะ บาลิ ปี มียา ตูฮัด     นู ญา ซูโรฮ กู มาแรฮ เลอ.
43007034	กาเญา นะ มียา กู     ตาปี เตด ดาปัจ. ซาเบะ ตือปัจ กู ดูโดะ เตอ     กาเญา นะ มาโซะ ปี เตด บือเลฮ เลอ."
43007035	กะฆีเตอ     โกะ กือปาลา ลูมอฮ ยิว ปาคัจ มือเลา ซามา กูญา จะ     "ซือมียา อีนี นะ ปี กะ ดีฮา     นู กีตา นะ มียา ญา     เตด ดาปัจ? ญา นะ ปี มียา โกะ ซือมียา ลูมอฮ กีตา นู ปือจัฮ-บือลัฮ     ปี ดูโดะ เดะ ตืองัฮ ลูมอฮ ซือมียา บักซา อาซิก เฆอ? นะ อาฌัยํ โกะ ซือมียา บักซา อาซิก อีตู เฆอ?
43007036	นู ญา มือเลา เตอ     ฌาดี กะฮามี เลอ     นู จะ     'กาเญา นะ มียา กู     ตาปี เตด ดาปัจ. ตือปัจ นู กู ดูโดะ เตอ     กาเญา นะ มาโซะ ปี เตด บือเลฮ เลอ.' " กูญา จะ.
43007037	เดะ บรามัย อารี ปือญูดัฮ     ฌาดี อารี บือซัยํ เตอ     เยซู ญา บือดีรี มือญาเระ     ซูวารา บือซัยํ จะ     "ดัฮ ซือมียา ดีฮา ดาฆา อาเย     บรี กะ ซือมียา อีตู มาแรฮ มียา กู     บีดา นะ โอะ อาเย.
43007038	ซือมียา นู ปือจายา กะ กู เตอ     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด จะ 'ซูงัย อาดา อาเย นู บรี ฮีโดะ เตอ     นะ มือนีเลฮ ตรือเบะ เดะ ดาลับ ฮาตี นะ ซือมียา อีตู เลอ.' " เยซู ญา จะ.
43007039	นู เยซู มือเลา เตอ     ญา ตูโญะ กะ ซือมืองัจ นะ ตูฮัด เลอ     นู โกะ ซือมียา ปือจายา กะ ญา     นะ บือเลฮ ซาโมจ ดัฮ. กรานา-จะ     ตูฮัด เตด บือเลฮ บรี ซือมืองัจ นะ ญา ลาฆี     ซาเบะ เยซู เตด กือนา อาเกะ     บรี บือซรี บือซายา ลาฆี เลอ.
43007040	ตานา โกะ ซือมียา บาญะ บือเลฮ ดืองัยํ ลาฆู กะฆีเตอ ดัฮ     ซือมียา ซือตืองัฮ มือเลา จะ     "โงฮ-ซูโงฮ เตอ     ซือมียา อีนี ฌาดี ซือมียา ตูโดฮ ปือมือเลา นะ ตูฮัด นู อีตู เลอ."
43007041	ซือมียา นู ซิก-อาซิก โปด     มือเลา จะ     "ซือมียา อีนี ฌาดี ราฌา นู บรี ซือลามัจ เลอ." ตาปี ซือมียา ซือตืองัฮ มือเลา จะ     "ราฌา นู บรี ซือลามัจ นะ มาแรฮ ดาตัก เดะ นังฆรี ฆาลิลี เฆอ? เตด โบะ.
43007042	เดะ ซูรัจ ปือมือเลา นะ ตูฮัด     มือเลา จะ     ราฌา นู บรี ซือลามัจ นะ มาแรฮ ดาตัก เดะ บือแนฮ นะ ราฌา ดาวิด     นะ มาแรฮ เดะ ตูโปะ เบดเลเฮม เลอ     ฌาดี ตูโปะ นู ดาวิด ญา ดือละ ดูโดะ เตอ."
43007043	ซาเบะ กะฆีเตอ     โกะ ซือมียา กูญา ปาคัจ จัฮ-บือลัฮ ปาซัน ลาฆู นะ เยซู.
43007044	ซือตืองัฮ นะ รีฆะ เยซู     ตาปี ฮอย ซือมียา ดีฮา นะ อาเงา ตางัน รีฆะ ญา เลอ.
43007045	กะฆีเตอ     ตานา โกะ ตามาตา     กูญา บาลิ ปี มียา ลูมอฮ ซามี ซัยํ-บือซัยํ ฌางัน ลูมอฮ ฟาริซี เตอ     โกะ ลูมอฮ อีตู     กูญา มือเลา ฌางัน ตามาตา จะ     "บูวัจ นามา กาเญา ตีเมา รีฆะ ญา     บาวา มาแรฮ กะ กียัด เลอ?"
43007046	โกะ ตามาตา ตีกัฮ จะ     "ฮอย ซือมียา ดีฮา ลาลู     นู บือเลฮ มือเลา ซือรูปา กะ ซือมียา อีตู เลอ."
43007047	ลูมอฮ ฟาริซี ตีกัฮ กะ กูญา จะ     "ลูมอฮ กาเญา กือนา ตูโตด ปี ซือซัจ ฌาลัด ฌูฆา ดัฮ เฆอ?
43007048	เดะ ลูมอฮ กือปาลา     เดะ ลูมอฮ ฟาริซี โปด     อาดา ซือมียา ดีฮา ปือจายา กะ ซือมียา อีตู ซือตืองัฮ เฆอ?
43007049	ตาปี โกะ ซือมียา นู บาญะ อีนี     นู เตด ตาฮู โกะ ปือมือซัด ฮูโกบ โปด     กูญา กือนา อาโบยํ ดัฮ เลอ."
43007050	นีโกเดมัด     ซือมียา นู ดือละ มาแรฮ มียา เยซู วะตู ดูลู เตอ     ญา ฌาดี ซือมียา ซืออูรัก เดะ ลูมอฮ ฟาริซี อีตู. ญา มือเลา ฌางัน กูญา จะ
43007051	"โซะ โกะ ฮาดัจ ฮูโกบ นะ กีตา     ดัฮ นะ กรัจ ฮูโกบ ซือมียา ดีฮา เตอ     กือนา ดืองัยํ กะ ญา ดูลู     นะ บือเลฮ ตาฮู จะ     ญา บือเลฮ บูวัจ นามา ซือตืองัฮ     บูกัด เฆอ?"
43007052	กูญา ซือมูฮา ตีกัฮ กะ นีโกเดมัด จะ     "เกา มาแรฮ ดาตัก เดะ นังฆรี ฆาลิลี ฌูฆา เฆอ? กือนา มือโซะ มียา ลีฮัจ เดะ ซูรัจ ปือมือเลา นะ ตูฮัด เลอ. เกา นะ บือเลฮ ตาฮู จะ     ฮอย ซือมียา ตูโดฮ ปือมือเลา นะ ตูฮัด นู ดีฮา     บือฌาดี ดาตัก มาแรฮ เดะ นังฆรี ฆาลิลี." [
43007053	กะฆีเตอ     กูญา ซิกมาซิก บาลิ กะ รูมัฮ นะ กูญา ดัฮ เลอ.
43008001	ตาปี เยซู ญา ปี กะ บูเกะ กือดูโนด.
43008002	โซะ มูกัยํ     นะ ซียัก ดัฮ     เยซู ญา ปี กะ รูมัฮ มือญือมัฮ ตูฮัด ปูลัก. โกะ ซือมียา ซือมูฮา     กูญา ปาคัจ มาแรฮ กะ เยซู. กะฆีเตอ     เยซู ญา ดูโดะ     ฮึนตะ นะ อาฌัยํ กูญา.
43008003	โกะ ลูมอฮ ซือมียา อาฌัยํ ลาฆู ปือมือซัด นะ ตูฮัด ฌางัน ลูมอฮ ฟาริซี     กูญา บาวา นีบีนี ซืออูรัก มาแรฮ     นู กือนา รีฆะ ดัฮ     ตืองัฮ ญา บือซามา ฌางัน กีลากี นู บูกัด ลากี นะ ญา. กะฆีเตอ     กูญา บรี กะ นีบีนี อีตู บือดีรี     โซะ ฮึลด มูคา นะ โกะ ซือมียา ซือมูฮา.
43008004	กูญา มือญาเระ กะ เยซู จะ     "บูมอยํ เออ     นีบีนี อีนี กือนา รีฆะ     ตืองัฮ ญา บือซามา ฌางัน กีลากี นู บูกัด ลากี นะ ญา เลอ.
43008005	เดะ ซูรัจ ปือมือเลา ฮูโกบ นะ กีตา     มูซา บือเลฮ ปือซัด บรี อาเมด บาตู     ลีปัยํ นีบีนี กะฆีนี     บรี มาตี. โซะ เกา     นะ มือเลา กะฮามี     เดะ ลาฆู กะฆีนี เลอ?"
43008006	กูญา มือเลา กะฆีนี     บีดา นะ ลกลีฮัจ เยซู     บีดา นะ มียา ตาดัฮ     นู นะ อาดู ญา. ตาปี เยซู ญา ตือมะ     ฆาแรฮ เดะ ตานัฮ ฌางัน ฌารี นะ ญา.
43008007	ตานา ลูมอฮ กูญา ซือมาตา ตาญา กะฆีเตอ     เยซู ญา บีกัซ บือดีรี     ตีกัฮ กะ กูญา จะ     "ซือมียา ดีฮา เดะ ลูมอฮ กาเญา     นู เตด ดือละ บูวัจ ซาลัฮ     บรี กะ ซือมียา อีตู เลอ     ลีปัยํ ญา ดูลู."
43008008	กะฆีเตอ     ญา ตือมะ ฆาแรฮ เดะ ตานัฮ ฌางัน ฌารี นะ ญา ปูลัก.
43008009	ตานา โกะ ซือมียา บือเลฮ ดืองัยํ กะฆีเตอ     กูญา ซือมูฮา ปาคัจ ตรือเบะ     ซือกาลี ซืออูรักๆ     ฮึนตะ เดะ โกะ อูรัก ฮาตูฮา. ลือเบฮ ซา เยซู ฌางัน นีบีนี อีตู     นู บือดีรี โซะ ฮึลด มูคา นะ ญา.
43008010	กะฆีเตอ เยซู     ญา บีกัซ มือเลา ฌางัน นีบีนี อีตู จะ     "นีบีนี เออ     กูญา ปี กะ ดีฮา ฮาบิฮ? ฮอย ซาปา อาเมด ซาลัฮ เกา ดัฮ เฆอ?"
43008011	นีบีนี อีตู มือเลา จะ     "ฮอย ซาปา ลาลู     จา เออ." เยซู มือเลา จะ     "กู โปด     เตด อาเมด ซาลัฮ เกา ฌูฆา. ปี เลอ     ฌางัน บูวัจ ดูซา ปูลัก ดัฮ เลอ." ญา จะ.]
43008012	อาดา ซือกาลี ปูลัก     เยซู มือเลา ฌางัน โกะ ซือมียา จะ     "กู นี เลอ     ฌาดี ตือปัจ จรัฮ เดะ ดือนียา. โซะ ซือมียา นู ตูโรจ กะ กู     ญา นะ เตด บือฌาลัด เดะ โซะ กือลับ     ตาปี นะ อาดา ลาฆู จรัฮ นู บูวัจ บรี ฮีโดะ เลอ."
43008013	ลูมอฮ ฟาริซี มือเลา กะ เยซู จะ     "เกา ฌาดี ซะซี ปาซัน ญาวา นะ เกา ตะอาซิก. นู ปือมือเลา ซะซี นะ เกา     เตด ฌาดี ซูโงฮ เลอ."
43008014	เยซู ญา ตีกัฮ จะ     "มีเซ-จะ กู ฌาดี ซะซี ปาซัน ญาวา ตะอาซิก     ปือมือเลา ซะซี นะ กู โปด     ฌาดี ซูโงฮ. กรานา กู ตาฮู จะ     กู มาแรฮ ดาตัก ปัจ ดีฮา     นะ ปี กะ ดีฮา ปูลัก. ตาปี ลูมอฮ กาเญา เตด ตาฮู จะ     กู มาแรฮ ดาตัก ปัจ ดีฮา     นะ ปี กะ ดีฮา เลอ.
43008015	กาเญา เตอ     กรัจ ฮูโกบ ตูโรจ กะ ฮาดัจ นะ โกะ ซือมียา. กู นี     เตด บือเลฮ ฮูโกบ ซือมียา ดีฮา เลอ.
43008016	ตาปี มีเซ-จะ     กู นะ กรัจ ฮูโกบ     ลาฆู ฮูโกบ นะ กู โปด     ญา นะ รือมัก ซูโงฮ เลอ. กรานา-จะ     กู เตด บือเลฮ กรัจ ฮูโกบ ซา กู     ตาปี กู กรัจ ฮูโกบ บือซามา ฌางัน อาโปก เดะ อาตัซ     นู ซูโรฮ กู มาแรฮ เลอ.
43008017	เดะ ซูรัจ ปือมือเลา ฮูโกบ นะ ลูมอฮ กาเญา     บือเลฮ ฆาแรฮ ดัฮ จะ     ปือมือเลา ซะซี นะ ซือมียา ดูวา อูรัก เตอ     ฌาดี ซูโงฮ เลอ.
43008018	กู ฌาดี ซะซี ปาซัน ญาวา นะ กู ตะอาซิก. โซะ อาโปก นู ซูโรฮ กู มาแรฮ เตอ     ญา เตอ     ฌาดี ซะซี ปาซัน ลาฆู นะ กู ฌูฆา."
43008019	ซาเบะ กะฆีเตอ     กูญา ตาญา เยซู จะ     "อาโปก นะ เกา ดูโดะ ปัจ ดีฮา เลอ?" เยซู ตีกัฮ จะ     "ญาวา นะ กู โปด     บาฌิ     อาโปก เดะ กู โปด     บาฌิ     กาเญา เตด กราลา เลอ. ดัฮ กาเญา กราลา กู เตอ     อาโปก เดะ กู โปด     กาเญา นะ กราลา ฌูฆา."
43008020	เยซู ญา มือเลา ปือมือเลา กะฆีเตอ     ตืองัฮ ญา อาฌัยํ เดะ รูมัฮ มือญือมัฮ ตูฮัด     เดะ โซะ ตือปัจ ตาโรฮ ดูเวะ. ตาปี ฮอย ซือมียา ดีฮา นะ รีฆะ ญา     กรานา-จะ     เตด รอจ กะ วะตู นะ ญา ลาฆี เลอ.
43008021	กะฆีเตอ     เยซู มือเลา ฌางัน กูญา ปูลัก จะ     "กู เตอ     นะ ปี ดัฮ. กาเญา นะ มียา กู เลอ     ตาปี กาเญา นะ มาตี กรานา ดูซา นะ กาเญา. ตือปัจ นู กู นะ ปี เตอ     กาเญา นะ ปี เตด บือเลฮ เลอ."
43008022	กะฆีเตอ     โกะ ลูมอฮ ยิว     กูญา ปาคัจ มือเลา จะ     "ญา นะ บูนอฮ ดีรี     ซูโงฮ เฆอ? ซาเบะ ญา มือเลา จะ     'ตือปัจ นู กู นะ ปี เตอ     กาเญา นะ ปี เตด บือเลฮ.' "
43008023	เยซู มือเลา ฌางัน กูญา จะ     "กาเญา ฌาดี ซือมียา เดะ โซะ บาวัฮ อีนี     กู นี เลอ     ดาตัก เดะ โซะ อาตัซ. กาเญา ฌาดี นะ ดือนียา อีนี     กู เตด ฌาดี นะ ดือนียา อีนี เลอ.
43008024	กะฆีเตอ เลอ     กู บือเลฮ มือญาเระ กะ กาเญา จะ     กาเญา นะ มาตี กรานา โกะ ลาฆู ดูซา นะ กาเญา. ดัฮ กาเญา เตด ปือจายา จะ     กู ฌาดี บือกะ นู กู ฌาดี เตอ     กาเญา นะ ฆาโดฮ มาตี กรานา โกะ ลาฆู ดูซา นะ กาเญา เลอ."
43008025	กูญา ตาญา เยซู จะ     "เกา ฌาดี ซาปา เลอ?" เยซู ตีกัฮ กะ กูญา จะ     "กู ฌาดี บือกะ นู กู มือญาเระ กะ กาเญา     ตะเดะ ลามูลา ดัฮ เตอ.
43008026	กู อาดา บาญะ ลาฆู ลาฆี เลอ     นู นะ มือเลา ปาซัน กาเญา     นู นะ กรัจ ฮูโกบ กาเญา. ตาปี ตูฮัด นู ซูโรฮ กู มาแรฮ เตอ     ญา รือมัก ซูโงฮ เลอ. ลาฆู นู กู ดืองัยํ     ดาตัก เดะ ตูฮัด เตอ     กู นะ มือเลา บรี กะ ดือนียา ดืองัยํ."
43008027	กูญา เตด ตาฮู จะ     เยซู มือเลา ฌางัน กูญา     ปาซัน ลาฆู นะ อาโปก เดะ อาตัซ เลอ.
43008028	กะฆีเตอ     ญา มือเลา ฌางัน กูญา จะ     "ตานา กาเญา นะ อาเกะ กู     นู นานะ นะ อูมัจ-ซือมียา เตอ     กาลา อีตู เลอ     กาเญา นะ ตาฮู จะ     กู ฌาดี บือกะ นู กู ฌาดี เลอ     นะ ตาฮู จะ     กู เตด บูวัจ ลาฆู นามา ตูโรจ กะ ฮาตี นะ กู ตะอาซิก. ตาปี อาโปก เดะ อาตัซ ญา บือเลฮ อาฌัยํ กู กะฮามี ดัฮ     กู บือเลฮ มือเลา กะฆีเตอ เลอ.
43008029	อาโปก นู ซูโรฮ กู มาแรฮ เตอ     ญา ดูโดะ บือซามา ฌางัน กู. ญา เตด บือเลฮ ตีงัน บือบียัยํ ซา กู     กรานา-จะ กู ซือมาตา บูวัจ ตูโรจ กะ ฮาตี นะ อาโปก เดะ อาตัซ เลอ."
43008030	ตานา เยซู มือเลา กะฆีเตอ     อาดา ซือมียา บาญะ บือเลฮ ปือจายา กะ ญา.
43008031	กะฆีเตอ     เยซู มือเลา ฌางัน ลูมอฮ ยิว นู ปือจายา กะ ญา จะ     "ดัฮ กาเญา ซือมาตา บูวัจ ตูโรจ กะ ปือมือเลา นะ กู     กาเญา เตอ     ฌาดี มูเระ นะ กู ซูโงฮ เลอ.
43008032	กาเญา นะ กราลา ตูฮัด ซูโงฮ     จะ     ญา ฌาดี กะฮามี. ปาซัน ลาฆู นู กราลา ญา ซูโงฮ เตอ     นะ บูวัจ บรี กาเญา ลือปัซ ดัฮ เลอ."
43008033	กูญา ตีกัฮ กะ เยซู จะ     "กามี ฌาดี บือแนฮ นะ อับราฮัม     นู เตด ดือละ ฌาดี ปราโซฮ นะ ซือมียา ดีฮา เลอ. ซาเบะ นามา เกา มือเลา จะ     'กาเญา นะ ฌาดี ซือมียา นู ลือปัซ ดัฮ' เตอ?"
43008034	เยซู ตีกัฮ กะ กูญา จะ     "กู มือญาเระ กะ กาเญา ลาฆู นู ซูโงฮ จะ     ราตา ซือมียา นู บูวัจ ดูซา เตอ     ญา ฌาดี ปราโซฮ กะ ลาฆู ดูซา อีตู เลอ.
43008035	ปราโซฮ อีตู     บูกัด ญา นะ ดูโดะ ซา เดะ รูมัฮ ซือลาลู เลอ. ตาปี นานะ นะ ตูฮัด รูมัฮ เตอ เลอ     ญา นะ ดูโดะ เดะ รูมัฮ ซือลาลู.
43008036	ซาเบะ กะฆีเตอ     ดัฮ นานะ นะ ตูฮัด บือเลฮ บูวัจ บรี กาเญา ลือปัซ     กาเญา โปด     นะ ฌาดี ซือมียา นู ลือปัซ ซูโงฮ ดัฮ เลอ.
43008037	กู ตาฮู จะ     กาเญา ฌาดี บือแนฮ นะ อับราฮัม. ตาปี กาเญา โปด     มียา จือลัฮ นู นะ บูนอฮ กู     กรานา-จะ     กาเญา ตีเมา ซาโมจ ปือมือเลา นะ กู เลอ.
43008038	โซะ กู เตอ     กู มือเลา ปาซัน ลาฆู นู กู บือเลฮ ลีฮัจ     กาลา กู ดูโดะ ฌางัน อาโปก เดะ กู. ตาปี โซะ กาเญา เลอ     กาเญา บูวัจ ลาฆู บือกะ กาเญา บือเลฮ ดืองัยํ     ดาตัก มาแรฮ เดะ อาโปก นะ กาเญา." เยซู ญา จะ.
43008039	โกะ ซือมียา ตีกัฮ กะ เยซู จะ     "อับราฮัม เลอ     ฌาดี อาโปก นะ กามี." เยซู มือเลา ฌางัน กูญา จะ     "ดัฮ กาเญา ฌาดี นานะ นะ อับราฮัม ซูโงฮ เตอ     กาเญา โปด     นะ บูวัจ ตูโรจ บือกะ อับราฮัม บือเลฮ บูวัจ เลอ.
43008040	ตาปี วะตู อีนี     กาเญา มียา จือลัฮ นะ บูนอฮ กู บูวัก     นู ฌาดี ซือมียา นู ซือมาตา มือญาเระ กะ กาเญา     ปาซัน ลาฆู นู ซูโงฮ     นู กู บือเลฮ ดืองัยํ ดาตัก มาแรฮ เดะ ตูฮัด เดะ อาตัซ. อับราฮัม เตอ     ฮอย เตด ดือละ บูวัจ กะฆีเตอ เลอ.
43008041	กาเญา ตืองัฮ บูวัจ ลาฆู นู อาโปก นะ กาเญา บูวัจ เตอ." กูญา มือเลา ฌางัน เยซู จะ     "กามี นี     บูกัด บือฌาดี ดาตัก มาแรฮ เดะ ลาฆู บือกาเซฮ. กามี อาดา อาโปก แนฮ ซา     นู ฌาดี ตูฮัด เดะ อาตัซ เลอ."
43008042	เยซู มือเลา ฌางัน กูญา จะ     "ดัฮ ตูฮัด ฌาดี อาโปก นะ กาเญา ซูโงฮ เตอ     กาเญา โปด     นะ ซายัก กะ กู. กรานา-จะ     กู นี เลอ     นู ดาตัก มาแรฮ เดะ ตูฮัด     อาดา ดูโดะ โตะ อีนี ดัฮ เลอ. บูกัด กู มาแรฮ ตูโรจ บือกะ ฮาตี ตะอาซิก     ตาปี ตูฮัด ซูโรฮ กู มาแรฮ เลอ.
43008043	ซาเบะ นามา ปะ     กาเญา เตด มาโซะ เดะ ฮาตี กะ ปือมือเลา นะ กู เลอ? ฌาดี กะฆีเตอ     ซาเบะ-จะ กาเญา ตีเมา นะ มือนีงัย กะ ปือมือเลา นะ กู เลอ.
43008044	กาเญา เลอ     มาแรฮ ดาตัก เดะ อาโปก นะ กาเญา     นู ฌาดี กือปาลา ฮาตู ซีตัด. จะ กาเญา บือคานะ นะ บูวัจ ตูโรจ     บือกะ ฮาตี นู ฆาละ นะ อาโปก เดะ กาเญา. ตะเดะ ดูลู นูตู มาแรฮ เตอ     ญา บือเลฮ บูนอฮ โกะ ซือมียา     ญา เตด ปือดูลี กะ ลาฆู นู ซูโงฮ     ซาเบะ-จะ     เดะ ญาวา นะ ญา     ฮอย ลาฆู นู ซูโงฮ เลอ. วะตู ญา มือเลา มืออูปัย     ญา ตูโรจ บือกะ ปรางัย นะ ญา     กรานา-จะ     ญา ฌาดี ซือมียา ซูกา มืออูปัย     ฌาดี อาโปก นะ ลาฆู มืออูปัย อีตู เลอ.
43008045	ตาปี กู นี เลอ     มือเลา ลาฆู นู ซูโงฮ. ซาเบะ กะฆีเตอ     กาเญา โปด     เตด ปือจายา กะ ปือมือเลา นะ กู.
43008046	อาดา ซือมียา ดีฮา เดะ ลูมอฮ กาเญา เฆอ     นู นะ บรี ลีฮัจ จะ     กู บือเลฮ บูวัจ ดูซา? ดัฮ กู มือเลา ลาฆู นู ซูโงฮ     บูวัจ นามา ปะ กาเญา ตีเมา ปือจายา กะ กู เลอ?
43008047	ซือมียา นู มาแรฮ ดาตัก เดะ ตูฮัด เตอ     นะ มือนีงัย กะ ปือมือเลา นะ ตูฮัด. ตาปี กาเญา ฮอย เตด บือเลฮ มาแรฮ ดาตัก เดะ ตูฮัด     ซาเบะ กะฆีเตอ เลอ     กาเญา ฮอย เตด มือนีงัย กะ ตูฮัด เลอ." เยซู ญา จะ.
43008048	ลูมอฮ ยิว ตีกัฮ จะ     "นู กามี มือเลา จะ     เกา ฌาดี ซือมียา ลูมอฮ ซะมาเรีย จะ เกา อาดา ฮาตู มาโซะ เตอ     ซูโงฮ นอ?"
43008049	เยซู ตีกัฮ จะ     "กู โปด     ฮอย ฮาตู มาโซะ เลอ. กู มือเลา ปูฌี กะ อาโปก เดะ กู     ตาปี กาเญา มือเลา มือฌัฮ กะ กู เลอ.
43008050	บูกัด กู มียา ลาฆู มือโอจ นะ บรี กะ ญาวา นะ ตะอาซิก. ตาปี อาดา ซือมียา นู มียา บรี กะ กู กะฆีเตอ     ฌาดี-จะ ตูฮัด เดะ อาตัซ     ญา เตอ นู กรัจ ฮูโกบ.
43008051	กู มือญาเระ ลาฆู ซูโงฮ กะ กาเญา จะ     ดัฮ ซือมียา ดีฮา บูวัจ ตูโรจ กะ ปือมือเลา นะ กู     ซือมียา อีตู นะ ฮอย เตด รอจ กะ ลาฆู มาตี."
43008052	โกะ ลูมอฮ ยิว มือเลา ฌางัน เยซู จะ     "วะตู อีนี กามี ตาฮู ตือตู ดัฮ จะ     เกา อาดา ฮาตู มาโซะ. อับราฮัม โปด     มาตี ดัฮ. โกะ ลูมอฮ ซือมียา ตูโดฮ ลาฆู นะ ตูฮัด โปด     มาตี ฮาบิฮ ฌูฆา ดัฮ. ตาปี เกา มือเลา จะ     ซือมียา ดีฮา บูวัจ ตูโรจ กะ ปือมือเลา นะ เกา     ญา นะ เตด บือเลฮ ฌือเลบ ลาฆู มาตี เลอ.
43008053	เกา เตอ     ฌาดี บือซัยํ ลือเบฮ เดะ อับราฮัม     อาโปก เดะ กามี นู มาตี ปี ดัฮ     ซูโงฮ เฆอ? โกะ ซือมียา นู มือเลา ตูโดฮ ปือมือเลา นะ ตูฮัด โปด     มาตี ฌูฆา ดัฮ. เกา มืองากู จะ     เกา ฌาดี ซือมียา ดีฮา เลอ?"
43008054	กะฆีเตอ     เยซู ตีกัฮ จะ     "ดัฮ กู มือเลา มือโอจ กะ ญาวา นะ กู ตะอาซิก เตอ     ลาฆู มือโอจ อีตู โปด     เตด ฌาดี นามา. ซือมียา นู มือเลา มือโอจ กะ กู เตอ     ฌาดี อาโปก เดะ กู เลอ. ญา เลอ     นู ลูมอฮ กาเญา มือเลา จะ     ฌาดี ตูฮัด นะ กาเญา เตอ.
43008055	กาเญา เตด ดือละ กราลา ตูฮัด     ตาปี กู นี     กราลา ญา เลอ. ดัฮ กู มือเลา จะ     กู เตด กราลา ตูฮัด     กู ฌาดี ซือมียา มืออูปัย ซือรูปา กะ กาเญา เลอ. ตาปี กู กราลา ตูฮัด     กู บูวัจ ตูโรจ บือกะ ปือมือเลา นะ ญา เลอ.
43008056	อับราฮัม     อาโปก นะ กาเญา     บรามัย ซูกา-ฮาตี นู นะ บือเลฮ ลีฮัจ อารี นะ กู. ลีฮัจ ดัฮ     ญา ซูกา-ฮาตี ดัฮ เลอ."
43008057	ลูมอฮ ยิว มือเลา ฌางัน เยซู จะ     "อูมอยํ นะ เกา     เตด รอจ กะ ลีมา-ปูโลฮ ตาโฮด. เกา ดือละ ลีฮัจ อับราฮัม ดัฮ เฆอ?"
43008058	เยซู ตีกัฮ กะ กูญา จะ     "กู มือเลา กะ กาเญา ลาฆู ซูโงฮ จะ     ดูลู เดะ อับราฮัม นะ บือเลฮ บือฌาดี เตอ     กู อาดา ดัฮ เลอ."
43008059	ซาเบะ กะฆีเตอ     โกะ ซือมียา อีตู กูญา ปาคัจ อาเมด บาตู     นะ ลีปัยํ เยซู เลอ. ตาปี เยซู ญา ซือลูนี     จูรี ตรือเบะ เดะ รูมัฮ มือญือมัฮ ตูฮัด เตอ.
43009001	ตานา เยซู บือฌาลัด ปี เตอ     ญา ลีฮัจ ซือมียา ซืออูรัก     นู มาตา บูตา     ตะเดะ ญา ดูโดะ เดะ อาปี เลอ.
43009002	โกะ ลูมอฮ มูเระ นะ ญา     กูญา ตาญา เยซู จะ     " บูมอยํ เออ     ซาปา บือเลฮ บูวัจ ดูซา     จะ ซือมียา อีนี     เฆอ-จะ     ปะมะ เดะ ญา     นู บูวัจ บรี ญา บือฌาดี มาแรฮ มาตา บูตา เตอ?"
43009003	เยซู ตีกัฮ จะ     "บูกัด-จะ     ซือมียา อีนี     เฆอ-จะ ปะมะ เดะ ญา     บือเลฮ บูวัจ ดูซา. ตาปี ญา บือฌาดี มาแรฮ มาตา บูตา     บีดา นะ บรี บือกรือฌา นะ ตูฮัด เดะ อาตัซ     ลีฮัจ บือฆารี เดะ ญาวา นะ ญา.
43009004	กีตา ฆาโดฮ บูวัจ บือกรือฌา นะ ตูฮัด     นู ซูโรฮ กู มาแรฮ     ตืองัฮ ซียัก ลาฆี. ตานา รอจ กะ มาลับ     ฮอย ซาปา นะ บือกรือฌา บือเลฮ.
43009005	กาลา กู อาดา ดูโดะ เดะ ดือนียา     กู ฌาดี ตือปัจ จรัฮ บีดา ดือนียา เลอ."
43009006	ตานา มือเลา กะฆีเตอ ดัฮ     เยซู ญา มูโมยํ อาเย ลีโยยํ อูแล เดะ ตานัฮ     อาเมด อาเย ลีโยยํ อีตู     ฆาโวน บรี ฌาดี ลูโปยํ     ซาปัก เดะ มาตา นะ ซือมียา นู มาตา บูตา อีตู
43009007	มือเลา จะ     "กือนา ปี กะ กูบัก อาเย     ปือนามา กูบัก ซีโลอัม     ปี บาโซฮ ลูโปยํ บรี ตรือเบะ เลอ." (นู จะ     ซีโลอัม     อีตู เตอ     ฌาดี-จะ     'ซูโรฮ ปี'). ซือมียา อีตู     ญา ปี บาโซฮ     มาตา นะ ญา โปด     ลีฮัจ บือฆารี ดัฮ. กะฆีเตอ ญา บาลิ ปี กะ รูมัฮ นะ ญา.
43009008	โกะ ซือมียา นู ดูโดะ รูมัฮ ปิกดาปิก     ฌางัน โกะ ซือมียา นู ดือละ ลีฮัจ ญา     ฌาดี ซือมียา มืองือแมง ดูเวะ     ตะเดะ ดูลู เตอ     กูญา มือเลา จะ     "ซือมียา อีนี     บูกัด เฆอ     นู ดือละ ดูโดะ มืองือแมง ดูเวะ?"
43009009	ซือมียา ซือตืองัฮ มือเลา จะ     "ญา เลอ." ซือมียา อาซิก จะ     "บูกัด     ตาปี ญา ซือรูปา กะ ซือมียา อีตู." อีซี ญา ตะอาซิก มือเลา จะ     "กู นี ฌาดี ซือมียา นู อีตู เลอ."
43009010	กูญา ตาญา จะ     "มาตา นะ เกา     ลีฮัจ บือฆารี บือเลฮ กะฮามี เลอ?"
43009011	ญา ตีกัฮ จะ     "ซือมียา อีตู     นู ปือนามา จะ เยซู     ญา บือเลฮ บูวัจ ลูโปยํ     ซาปัก เดะ มาตา นะ กู. ญา มือญาเระ กะ กู จะ     'เกา กือนา ปี กะ กูบัก ซีโลอัม     บาโซฮ มาตา นะ เกา.' กะฆีเตอ กู โปด     ปี. ตานา กู บาโซฮ มาตา ดัฮ     บารู กู ลีฮัจ บือฆารี เลอ."
43009012	กะฆีเตอ     กูญา ตาญา จะ     "ซือมียา อีตู อาดา ปัจ ดีฮา?" ญา ตีกัฮ จะ     "กู เตด ตาฮู เลอ."
43009013	กูญา บาวา ซือมียา นู มาตา นะ ญา ดือละ บูตา เตอ     ปี มียา ลูมอฮ ฟาริซี.
43009014	อารี นู เยซู บูวัจ ลูโปยํ     ซาปัก เดะ มาตา นะ ซือมียา อีตู     บรี มาตา นะ ญา ลีฮัจ บือฆารี เตอ     ฌาดี อารี บราดู กรือฌา เลอ.
43009015	กะฆีเตอ     โกะ ลูมอฮ ฟาริซี ตาญา ญา ปูลัก จะ     "มาตา นะ เกา ลีฮัจ บือฆารี บือเลฮ กะฮามี เลอ?" ญา มือญาเระ กะ กูญา จะ     "ญา อาเมด ลูโปยํ     ซาปัก เดะ มาตา นะ กู. ตานา กู ปี บาโซฮ     บารู มาตา นะ กู     ลีฮัจ บือฆารี ดัฮ."
43009016	ลูมอฮ ฟาริซี ซือตืองัฮ มือเลา จะ     "ซือมียา อีตู     ญา เตด บือเลฮ มาแรฮ ดาตัก เดะ ตูฮัด เลอ. กรานา-จะ     ญา เตด ตูโรจ กะ ฮาดัจ อารี บราดู กรือฌา." ตาปี ซือมียา อาซิก มือเลา จะ     "ซือมียา บือดูซา นะ บูวัจ โกะ ลาฆู มือฆัฮ กะฆีเตอ     นะ บือเลฮ กะฮามี เลอ?" กะฆีเตอ     ลูมอฮ อีตู     กูญา ปาคัจ ปือจัฮ-บือลัฮ     โซกซา กาวัด เลอ.
43009017	กะฆีเตอ     กูญา ตาญา ปูลัก     กะ ซือมียา นู กาลา อารีเตอ     ญา มาตา บูตา จะ     "เกา บรีงัจ กะฮามี     ลาฆู นะ ซือมียา อีตู     นู ญา บือเลฮ บูวัจ บรี มาตา นะ เกา     ลีฮัจ บือฆารี ดัฮ?" ซือมียา อีตู ตีกัฮ จะ     "ญา ฌาดี ซือมียา ตูโดฮ ลาฆู นะ ตูฮัด ซืออูรัก เลอ."
43009018	ตาปี โกะ กือปาลา ลูมอฮ ยิว     กูญา เตด ปือจายา จะ     ซือมียา อีตู     มาตา นะ ญา บูตา     จะ ญา บือเลฮ ลีฮัจ บือฆารี ปูลัก ดัฮ     ตือดะ กูญา บลาโลก ปะมะ เดะ ญา มาแรฮ
43009019	ตาญา จะ     "ซือมียา อีนี ฌาดี นานะ นะ กาเญา เฆอ     นู กาเญา มือญาเระ จะ     มาตา นะ ญา บูตา     ตะเดะ ดูโดะ เดะ อาปี เตอ? ฮาดัจ อีนี ญา ลีฮัจ บือฆารี ดัฮ     บือเลฮ กะฮามี เลอ?"
43009020	ปะมะ เดะ ซือมียา อีตู ตีกัฮ จะ     "กามี ตาฮู จะ     ญา ฌาดี นานะ นะ กามี     จะ ญา มาตา บูตา     ตะเดะ ดูโดะ เดะ อาปี เลอ.
43009021	ตาปี เตด ตาฮู จะ     มาแรฮ กะ ฮาดัจ อีนี     ญา ลีฮัจ บือฆารี บือเลฮ กะฮามี ดัฮ. ซาปา นู บูวัจ บรี มาตา นะ ญา ลีฮัจ บือฆารี     กามี โปด     เตด ตาฮู. กือนา ปี ตาญา ญา ตะอาซิก เลอ. ญา บือซัยํ ดัฮ     นะ มือญาเระ ลาฆู นะ ญาวา ตะอาซิก บือเลฮ ดัฮ เลอ."
43009022	นู ปะมะ เดะ ญา มือเลา กะฆีเตอ     ซาเบะ-จะ     กูญา ตาโกจ เดะ โกะ กือปาลา ลูมอฮ ยิว. กรานา กูญา อีตู ปาคัจ ตือตู จะ     ดัฮ ซาปา ซาโมจ จะ     เยซู ฌาดี ราฌา นู บรี ซือลามัจ เตอ     ฆาโดฮ โปรฮ ซือมียา อีตู     บรี ตรือเบะ เดะ รูมัฮ บือมุน.
43009023	ซาเบะ กะฆีเตอ     ปะมะ เดะ ซือมียา อีตู     กูญา มือเลา จะ     "ญา บือซัยํ ดัฮ     ปี ตาญา ญา ตะอาซิก เลอ."
43009024	โกะ ซือมียา อีตู     กูญา บลาโลก ซือมียา นู กาลา อารีเตอ     มาตา นะ ญา บูตา เตอ     มาแรฮ ซือกาลี ปูลัก     มือญาเระ กะ ญา จะ     "กือนา มือโอจ กะ ตูฮัด เดะ อาตัซ เลอ. กามี ตาฮู จะ     ซือมียา นู บือบือลา เกา เตอ     ญา ฌาดี ซือมียา บือดูซา."
43009025	ญา ตีกัฮ จะ     "ญา ฌาดี ซือมียา บือดูซา     เฆอ เตด     กู เตด ตาฮู เลอ. กู ตาฮู ซา มาตา อีนี จะ     กาลา อารีเตอ กู มาตา บูตา     ตาปี วะตู อีนี กู ลีฮัจ บือฆารี ดัฮ เลอ."
43009026	กะฆีเตอ     โกะ ซือมียา อีตู ตาญา ญา จะ     "ญา บูวัจ นามา ซือตืองัฮ ฌางัน เกา? ญา บือบือลา เกา กะฮามี     ยู เกา ลีฮัจ บือฆารี ดัฮ เตอ?"
43009027	ซือมียา อีตู ตีกัฮ กะ กูญา จะ     "กู มือญาเระ ดัฮ     ตาปี กาเญา เตด มือนีงัย. บูวัจ นามา ปะ กาเญา ซูกา นะ ดืองัยํ ปูลัก? กาเญา ซูกา นะ ฌาดี มูเระ นะ ซือมียา อีตู ฌูฆา เฆอ?"
43009028	กะฆีเตอ     กูญา อาฆัฮ-ฆือละ กะ ซือมียา อีตู จะ     "เกา เตอ     ฌาดี มูเระ นะ ซือมียา กะฆีนี     ตาปี กามี ฌาดี มูเระ นะ มูซา เลอ.
43009029	กามี ตาฮู จะ     ตูฮัด เดะ อาตัซ มือเลา ฌางัน มูซา ดัฮ. ตาปี โซะ ซือมียา อีตู เตอ     กามี เตด ตาฮู จะ     ญา มาแรฮ ดาตัก ปัจ ดีฮา เลอ."
43009030	ซือมียา อีตู ตีกัฮ จะ     "เออ     ลาฆู อีนี ปือและ-ฮาตี ซูโงฮ เลอ     นู ลูมอฮ กาเญา เตด ตาฮู จะ     ซือมียา อีตู ญา มาแรฮ ดาตัก ปัจ ดีฮา. ตาปี ญา เลอ     บือเลฮ บูวัจ บรี มาตา นะ กู ลีฮัจ บือฆารี ดัฮ.
43009031	ลูมอฮ กีตา ตาฮู จะ     ตูฮัด เดะ อาตัซ เตด มือนีงัย กะ ซือมียา บือดูซา. ตาปี ดัฮ ซือมียา ดีฮา มือนูโนะ กะ ตูฮัด     บูวัจ ตูโรจ กะ ฮาตี นะ ตูฮัด     ตูฮัด นะ มือนีงัย กะ ซือมียา อีตู เลอ.
43009032	ตะเดะ ดูลู นูตู     ฮอย ซาปา ดือละ ดืองัยํ จะ     อาดา ซือมียา ดีฮา     บือบือลา มาตา นะ ซือมียา นู มาตา บูตา     ตะเดะ ดูโดะ เดะ อาปี     บรี ลีฮัจ บือฆารี เลอ.
43009033	ดัฮ ซือมียา อีตู     ญา เตด มาแรฮ ดาตัก เดะ ตูฮัด เตอ     ญา นะ บูวัจ ลาฆู นามา ฮอย เตด บือเลฮ เลอ."
43009034	กูญา ตีกัฮ กะ ซือมียา อีตู จะ     "เกา บือฌาดี เดะ ลาฆู บือดูซา ฮาปา เตอ. เกา นะ มาแรฮ อาฌัยํ กามี บือเลฮ เฆอ?" กะฆีเตอ     กูญา โปรฮ ญา ปี บูวัก.
43009035	ตานา เยซู ญา ดืองัยํ จะ     กูญา บือเลฮ โปรฮ ซือมียา อีตู ดัฮ เตอ     ญา ปี มียา ยู ดาปัจ     มือเลา ฌางัน ซือมียา อีตู จะ     "เกา ปือจายา กะ นานะ นะ อูมัจ-ซือมียา เฆอ?"
43009036	ซือมียา อีตู     ญา ตีกัฮ จะ     "จา เออ     นานะ นะ อูมัจ-ซือมียา อีตู     ฌาดี ซาปา เลอ     บีดา กู นะ ปือจายา กะ ญา บือเลฮ?"
43009037	เยซู มือเลา ฌางัน ญา จะ     "เกา บือเลฮ ลีฮัจ ญา ดัฮ เลอ. ซือมียา อีนี เลอ     นู ตืองัฮ มือเลา ฌางัน เกา เตอ."
43009038	ญา มือเลา จะ     "ตูฮัด เออ     กู ปือจายา ดัฮ เลอ." กะฆีเตอ ญา ตือมะ มือญือมัฮ กะ เยซู.
43009039	เยซู มือเลา จะ     "กู มาโซะ มาแรฮ กะ ดือนียา อีนี     บีดา ลาฆู นะ กรัจ ฮูโกบ เตอ     บีดา โกะ ซือมียา นู ลีฮัจ เตด บือฆารี     นะ บือเลฮ ลีฮัจ บือฆารี ปูลัก เลอ     บีดา โกะ ซือมียา นู ลีฮัจ บือฆารี     มาตา กูญา นะ บูตา เลอ."
43009040	ตานา โกะ ลูมอฮ ฟาริซี นู อาดา ปิกดาปิก เตอ     กูญา ดืองัยํ เยซู มือเลา กะฆีเตอ     กูญา ตาญา เยซู จะ     "กามี มาตา บูตา ฌูฆา เฆอ?"
43009041	เยซู ตีกัฮ จะ     "ดัฮ ลูมอฮ กาเญา มาตา บูตา     ลูมอฮ กาเญา โปด     ฮอย เตด ซาลัฮ. ตาปี วะตู อีนี     กาเญา มือเลา จะ     กาเญา ลีฮัจ บือฆารี ดัฮ     ซาเบะ กะฆีเตอ     ลาฆู ซาลัฮ นะ กาเญา อาดา ลาฆี เลอ."
43010001	เยซู มือเลา ปูลัก จะ     "กู นะ มือญาเระ กะ กาเญา ลาฆู นู ซูโงฮ จะ     ซือมียา นู เตด มาโซะ ปี กะ ดาลับ ปาฆัยํ กาเมก     ฌาลัด ปีตู เตอ     ตาปี ญาแญะ มือลากัฮ     ปี โซะ ฌาลัด อาซิก     ซือมียา อีตู     ญา ฌาดี อูรัก มือญูรี     ฌาดี อูรัก ปือญามุน เลอ.
43010002	ตาปี ซือมียา นู มาโซะ โซะ ปีตู เตอ     ฌาดี ซือมียา บือบือลา กาเมก เลอ.
43010003	ซือมียา นู ตูงู ปีตู     ญา บูกา ปีตู บรี กะ ซือมียา อีตู เลอ. โกะ กาวัด กาเมก โปด     มือนีงัย กะ ซูวารา นะ ญา. ญา บลาโลก ปือนามา โกะ กาเมก นะ ญา     บาวา กูญา ตรือเบะ ปี.
43010004	ตานา ญา บาวา กาวัด กาเมก นะ ญา     ตรือเบะ ปี ฮาบิฮ ดัฮ     ญา โปด     บือฌาลัด ปี ดูลู. โกะ กาวัด กาเมก ตูโรจ กะ ญา ปี     ซาเบะ-จะ     กาวัด กาเมก กราลา ซูวารา นะ ญา เลอ.
43010005	โซะ ซือมียา อาซิก     กาวัด กาเมก ญา เตด ตูโรจ เลอ     ตาปี ญา ลารี ปี เดะ กูญา     กรานา เตด กราลา ซูวารา นะ ซือมียา อาซิก."
43010006	ปือมือเลา ปือซามา อีตู     เยซู บือเลฮ มือเลา ฌางัน กูญา     ตาปี กูญา เตด มาโซะ เดะ ฮาตี ลาลู     กะ ปือมือเลา นู ญา บือเลฮ มือเลา ฌางัน กูญา เตอ.
43010007	กะฆีเตอ     เยซู มือเลา ฌางัน กูญา ปูลัก จะ     "กู มือญาเระ กะ กาเญา ลาฆู นู ซูโงฮ จะ     กู ฌาดี ปีตู นะ โกะ กาเมก เลอ.
43010008	โกะ ซือมียา นู มาแรฮ ดูลู เดะ กู เตอ     ฌาดี อูรัก ปือญูรี     ฌางัน อูรัก ปือญามุน. ตาปี กาวัด กาเมก เตด บือเลฮ มือนีงัย กะ กูญา.
43010009	กู นี เลอ     ฌาดี ปีตู ดัฮ. ซือมียา ดีฮา นู มาโซะ     ฌาลัด โซะ กู     ซือมียา อีตู นะ ฮีโดะ ลือปัซ บาฌิ. ญา นะ มาโซะ ซือนัง     ตรือเบะ ซือนัง     นะ ดาปัจ ซือบารัก มากัด.
43010010	อูรัก ปือญูรี อีตู     ญา มาแรฮ ซือมาตา บีดา นะ จูรี     นะ บูนอฮ     นะ บูวัจ บรี บือนาซา ฮาบิฮ. ตาปี กู นี     มาแรฮ บีดา กาเญา นะ บือเลฮ ลาฆู ฮีโดะ     ฌาดี-จะ     ลาฆู ฮีโดะ นู ปือนอฮ ซูโงฮ เลอ.
43010011	"กู นี เลอ     ฌาดี ซือมียา บือบือลา กาเมก     นู บาฌิ. ซือมียา บือบือลา นู บาฌิ อีตู เตอ     ญา ยอม ซรัฮ ญาวา     กรานา กาวัด กาเมก เลอ.
43010012	ซือมียา นู มากัด อูปัฮ     บูกัด ฌาดี ซือมียา บือบือลา กาเมก เตอ     กาวัด กาเมก เตด ฌาดี นะ ญา เลอ. ตานา ญา ลีฮัจ อาซู ฮูตัด มาแรฮ     ญา ตีงัน กาวัด กาเมก     ลารี ปี ดัฮ. กะฆีเตอ     อาซู ฮูตัด     ญา นะ ราปัซ กาเมก บือปี บูวัก     บูวัจ บรี กาวัด กาเมก ปือจัฮ-บือลัฮ ปี ฮาบิฮ เตอ.
43010013	ซือมียา อีตู ซีงี ญา ลารี     ซาเบะ-จะ ญา ฌาดี ซือมียา มากัด อูปัฮ     ญา เตด บรีงัจ กะ กาวัด กาเมก ลาลู เลอ.
43010014	กู นี เลอ     ฌาดี ซือมียา บือบือลา กาเมก     นู บาฌิ. บือกะ นู อาโปก     ญา กราลา กู     กู โปด กราลา ญา. ซือรูปา กะฆีเตอ ฌูฆา เลอ     กู กราลา โกะ กาเมก นะ กู     กาเมก นะ กู โปด     กูญา กราลา กู ฌูฆา เลอ. ญาวา นะ กู     กู ยอม ซรัฮ บีดา กาวัด กาเมก เลอ.
43010016	กู อาดา โกะ กาเมก นู อาซิก ฌูฆา     บูกัด ซา เดะ ปาฆัยํ อีนี. กู ฆาโดฮ บาวา โกะ กาเมก อีตู มาแรฮ ฌูฆา. โกะ กาเมก อีตู     กูญา นะ มือนีงัย ซูวารา นะ กู     นะ มาโซะ บือมุน ซือกาลี     ฌาดี ซา กาวัด     นู อาดา ซือมียา บือบือลา แนฮ ซืออูรัก เลอ.
43010017	ซาเบะ กะฆีนี     อาโปก ญา ซายัก กะ กู     กรานา-จะ     กู ยอม ซรัฮ ญาวา นะ กู     บีดา นะ ซาโมจ ญาวา อีตู ปูลัก.
43010018	ฮอย ซือมียา ดีฮา นะ ราปัซ ญาวา ปี เดะ กู บือเลฮ. ตาปี กู ซรัฮ ญาวา ฌางัน ฮาตี นะ กู ตะอาซิก เลอ. กู อาดา มือฆัฮ     นู นะ ซรัฮ ญาวา นะ กู ตะอาซิก. กู อาดา มือฆัฮ     นู นะ ซาโมจ อาเมด ปาเระ ปูลัก. ปือมือซัด อีตู     กู บือเลฮ ซาโมจ เดะ อาโปก นะ กู ดัฮ." เยซู ญา จะ.
43010019	ปือมือเลา อีตู บูวัจ บรี ลูมอฮ ยิว ปือจัฮ-บือลัฮ ปูลัก     โซกซา กาวัด.
43010020	ลูมอฮ กูญา บาญะ อูรัก มือเลา จะ     "ญา อาดา ฮาตู มาโซะ     ฆีลา ดัฮ. ปี มือนีงัย กะ ญา บูวัจ นามา เลอ?"
43010021	ตาปี ลูมอฮ อาซิก มือเลา จะ     "ปือมือเลา กะฆีเตอ     บูกัด ปือมือเลา นะ ซือมียา นู ฮาตู มาโซะ เลอ. ฮาตู นะ บูวัจ บรี ซือมียา มาตา บูตา     ลีฮัจ บือฆารี บือเลฮ กะฮามี เลอ?"
43010022	เดะ วะตู อีตู     ฌาดี ลาฆู บรามัย อารี นู ซรัฮ รูมัฮ มือญือมัฮ ตูฮัด เดะ นังฆรี เยรูซาเลม     ฌาดี มูเซด บือแฌะ.
43010023	เยซู บือฌาลัด เดะ ลามัน รูมัฮ มือญือมัฮ     เดะ โซะ ปือทอยํ นู บลาโลก จะ     ปือทอยํ นะ ซะโลโม.
43010024	โกะ ลูมอฮ ยิว     กูญา ปาคัจ มาแรฮ กือลีลิก เยซู     ตาญา จะ     "นะ บรี กามี เตด ตือตู เดะ ฮาตี     บราปา ลามา เลอ? ดัฮ เกา ฌาดี ราฌา นู บรี ซือลามัจ กือนา มือญาเระ กะ กามี บรี ซัฮ เลอ."
43010025	เยซู มือเลา ฌางัน กูญา จะ     "กู บือเลฮ มือญาเระ กะ กาเญา ดัฮ     ตาปี กาเญา เตด ปือจายา. โกะ ลาฆู มือฆัฮ นู กู บูวัจ เดะ นามา นะ อาโปก เดะ กู เตอ     ลาฆู อีตู ฌาดี ซะซี ปาซัน ลาฆู นะ กู ดัฮ เลอ.
43010026	ตาปี กาเญา เตอ     นะ เตด ปือจายา     ซาเบะ กาเญา เตด ฌาดี กาเมก นะ กู.
43010027	โกะ กาเมก นะ กู     กูญา มือนีงัย กะ ซูวารา นะ กู. กู โปด     กราลา กูญา ฌูฆา เลอ.
43010028	กู บรี กะ ลูมอฮ กาเมก นะ กู     บรี กูญา นะ ฮีโดะ ซูโงฮ ซือลาลู. กะฆีเตอ     กูญา นะ เตด ฌาฮานัม ลาลู เลอ. ฮอย ซือมียา ดีฮา นะ บือเลฮ ราปัซ โกะ กาเมก อีตู     เดะ ตางัน นะ กู.
43010029	อาโปก เดะ กู     นู บรี กาเมก อีตู กะ กู ดัฮ     ญา บือซัยํ ลือเบฮ เดะ ลาฆู ซือมูฮา. ฮอย ซาปา นะ บือเลฮ ราปัซ โกะ กาเมก อีตู บือปี     เดะ ตางัน นะ อาโปก เดะ กู.
43010030	กู ฌางัน อาโปก     ฌาดี ซา ญาวา อีตู เลอ." เยซู ญา จะ.
43010031	โกะ ลูมอฮ ยิว     กูญา ปือฆัก บาตู นะ ลีปัยํ เยซู ปูลัก     บรี มาตี.
43010032	เยซู มือเลา ฌางัน กูญา จะ     "กู บือเลฮ บูวัจ ลาฆู นู บาฌิ บาญะ ฌือแนฮ     ดาตัก เดะ อาโปก เดะ กู     บรี กะ กาเญา ลีฮัจ. กาเญา ปือฆัก บาตู     นะ ลีปัยํ กู บรี มาตี     กรานา ลาฆู ปือบูวัจ นู ดีฮา เลอ?"
43010033	ลูมอฮ ยิว กูญา ตีกัฮ กะ เยซู จะ     "กามี นะ ลีปัยํ เกา     บูกัด กรานา ลาฆู ปือบูวัจ บาฌิ     ตาปี กรานา เกา มือเลา ตะอารัฮ กะ ตูฮัด เดะ อาตัซ เลอ. ซาเบะ เกา ฌาดี อูมัจ-ซือมียา     ตาปี มืองากู กะ ญาวา ตะอาซิก จะ     ฌาดี ตูฮัด."
43010034	เยซู ตีกัฮ จะ     "เดะ ซูรัจ ปือมือเลา ฮูโกบ นะ กาเญา     ฆาแรฮ ดัฮ บูกัด เฆอ     นู ตูฮัด เดะ อาตัซ มือเลา จะ 'กาเญา ฌาดี ซือรูปา โกะ ตูฮัด ซือมูฮา เลอ.'
43010035	ซูรัจ ปือมือเลา นะ ตูฮัด อีตู     ญา รือมัก ซือลาลู เตอ     จะ เดะ ซูรัจ อีตู ตูฮัด เดะ อาตัซ บลาโลก กะ ซือมียา นู ซาโมจ ปือมือเลา นะ ตูฮัด จะ     ฌาดี โกะ ตูฮัด เลอ.
43010036	กะฆีเตอ     กาเญา นะ อาดู กู ลาฆู นามา     กู นู อาโปก เดะ อาตัซ ตืองะ ดัฮ     ซูโรฮ กู มาแรฮ กะ ดาลับ ดือนียา? นะ อาดู จะ     กู มือเลา ตะอารัฮ กะ ตูฮัด     กรานา กู มือเลา จะ     กู ฌาดี นานะ นะ ตูฮัด กะฆีเตอ     บือเลฮ กะฮามี เลอ?
43010037	ดัฮ กู เตด บูวัจ บือกรือฌา     นู ตูโรจ กะ ลาฆู นะ อาโปก เดะ กู เตอ     ฌางัน ปือจายา กะ กู เลอ.
43010038	ตาปี ดัฮ กู บือกรือฌา ตูโรจ กะ ลาฆู นะ อาโปก เดะ กู เตอ     มีเซ-จะ กาเญา เตด ปือจายา กะ กู     ตาปี บรี กาเญา ปือจายา กะ ลาฆู บือกรือฌา อีตู เลอ     บีดา กาเญา นะ ตาฮู มาโซะ เดะ ฮาตี จะ     อาโปก ญา อาดา ดูโดะ เดะ กู     กู โปด     อาดา ดูโดะ เดะ อาโปก เลอ." เยซู ญา จะ.
43010039	ลูมอฮ กูญา มียา จือลัฮ ปูลัก     นะ รีฆะ เยซู. ตาปี เยซู ลารี ลือปัซ เดะ ตางัน นะ กูญา ปี บือเลฮ.
43010040	เยซู ญา มือลากัฮ ซูงัย จอแดน ปูลัก     ญา ปี รอจ กะ ตือปัจ นู ตืองัฮ ดูลู อีตู     โยฮัน บูวัจ ลาฆู ซือลับ เดะ อาเย ดัฮ. กะฆีเตอ     เยซู ญา บือเลฮ บราดู ตือปัจ อีตู เลอ.
43010041	โกะ ซือมียา บาญะ มาแรฮ มียา เยซู     มือเลา ซามา กูญา จะ     "โยฮัน เตด บือเลฮ บูวัจ ปือนานา นู มือฆัฮ ลาลู. ตาปี ราตา ฌือแนฮ     นู โยฮัน บือเลฮ มือเลา ปาซัน ซือมียา อีนี     ฌาดี ซูโงฮ เลอ."
43010042	กะฆีเตอ     อาดา ซือมียา บาญะ เดะ ตือปัจ อีตู     ปือจายา กะ เยซู เลอ.
43011001	อาดา กีลากี ซืออูรัก     ปือนามา ลาซาโร     นู เตด ซือนัง. ญา ดูโดะ เดะ ตูโปะ เบดทานี     ฌาดี ตือปัจ ตูโปะ นะ มารียา ฌางัน มาทา     จา นีบีนี เดะ ญา เตอ.
43011002	มารียา ซีงี     ฌาดี ซือมียา นู อาเมด มีญะ บาวู     อูแร เดะ กากี นะ ตูฮัด เยซู     อาเมด โบะ นะ ญา     มาแรฮ อีซุจ. ลาซาโร อีตู     ฌาดี อาดี เดะ ญา     นู เตด ซือนัง เตอ.
43011003	กะฆีเตอ     จา นีบีนี เดะ ญา ดูวา อูรัก     กูญา ซูโรฮ ซือมียา ปี ซารี เยซู     มือเลา จะ     "จา เออ     นี เลอ     ซาบัจ นู จา ซายัก     ญา เตด ซือนัง ญาวา เลอ."
43011004	ตาปี ตานา เยซู ดืองัยํ ดัฮ     ญา มือเลา จะ     "ปือญาเกะ อีตู     เตด รอจ กะ มาตี เลอ. ตาปี ญา ฌาดี ดัฮ     บีดา นะ บรี ลีฮัจ ลาฆู บือซรี บือซายา นะ ตูฮัด เดะ อาตัซ เลอ. กะฆีเตอ ลาฆู นู นานะ นะ ตูฮัด นะ บือซรี บือซายา     นะ ปลีฮัจ ดัฮ     กรานา ปือญาเกะ อีตู เตอ เลอ."
43011005	เยซู ญา ซายัก มาทา ฌางัน อาดี เดะ ญา     ฌางัน ลาซาโร ฌูฆา.
43011006	กะฆีเตอ     ตานา ญา ดืองัยํ จะ     ลาซาโร ญา ตืองัฮ เตด ซือนัง เตอ     เยซู ญา ดูโดะ เดะ ตือปัจ นู ญา ดูโดะ อีตู     ดูวา อารี ลาฆี.
43011007	ลือปัซ อีตู     เยซู มือเลา ฌางัน โกะ ลูมอฮ มูเระ จะ     "โฌฮ     บรี กีตา บาลิ ปี ปาเระ     กะ นังฆรี ยูเดีย ปูลัก เลอ."
43011008	โกะ ลูมอฮ มูเระ มือเลา ฌางัน เยซู จะ     " บูมอยํ เออ     ลือปัซ เตด บาญะ อารี อีนี     ลูมอฮ ยูเดีย กูญา มียา จือลัฮ นะ อาเมด บาตู     ลีปัยํ เกา บรี มาตี. ดัฮ กะฆีเตอ     เกา นะ ปี กะ ตือปัจ อีตู ปูลัก เฆอ?"
43011009	เยซู ตีกัฮ จะ     "เดะ ดาลับ ซืออารี     อาดา ดูวา-บือลัซ ฌับ     บูกัด เฆอ? ดัฮ ซือมียา ดีฮา     บือฌาลัด เดะ วะตู ซียัก     ญา นะ เตด ตือซีปะ     กรานา-จะ     ญา ลีฮัจ ลาฆู จรัฮ เดะ ดือนียา อีนี.
43011010	ตาปี ดัฮ ซือมียา ดีฮา บือฌาลัด เดะ วะตู มาลับ     ญา โปด     นะ ตือซีปะ ดัฮ     กรานา-จะ     ญา ฮอย ลาฆู จรัฮ เดะ ญาวา นะ ญา เลอ."
43011011	ตานา เยซู มือเลา กะฆีเตอ ดัฮ     ญา มือเลา ฌางัน กูญา ปูลัก จะ     "ลาซาโร     ซาบัจ นะ กีตา     ญา ลีนา ดัฮ. ตาปี กู ปี     บีดา นะ ฆระ ญา     บรี ดาฮานี เลอ."
43011012	กะฆีเตอ     โกะ ลูมอฮ มูเระ มือเลา ฌางัน เยซู จะ     "จา เออ     ดัฮ ญา ตืองัฮ ลีนา     ญา นะ ลือฆา บาฌิ เลอ."
43011013	เยซู มือเลา ปาซัน ลาฆู มาตี นะ ลาซาโร     ตาปี โกะ มูเระ     กูญา อาคา จะ     ญา มือเลา ปาซัน ลาฆู ตีโนะ ลีนา     บรี ฮอย รือมัย.
43011014	กะฆีเตอ เยซู มือเลา ฌางัน กูญา มักรือมัก จะ     "ลาซาโร ญา มาตี ดัฮ.
43011015	กรานา ลีฮัจ กะ กาเญา เตอ     กู ซูกา-ฮาตี นู กู เตด บือเลฮ ดูโดะ เดะ ตือปัจ อีตู     บีดา กาเญา นะ บือเลฮ ปือจายา. ตาปี     โฌฮ เลอ     บรี กีตา ปี มียา ญา."
43011016	โทมัด     นู กูญา บลาโลก จะ     บือกือมัยํ     ญา มือเลา ฌางัน กาวัด มูเระ จะ     "โฌฮ     ลูมอฮ กีตา ปี ฌางัน จา ฌูฆา     บีดา นะ มาตี บือซามา ฌางัน ญา เลอ."
43011017	ตานา เยซู มาแรฮ รอจ ดัฮ     ญา บือเลฮ ตาฮู จะ     กูญา บาวา บาดัด นะ ลาซาโร ปี ตานัม เดะ ฌีรัจ     ปัจ อารี ดัฮ.
43011018	ตูโปะ เบดทานี ดูโดะ ดาปิก นังฆรี เยรูซาเลม     รืองัก บือเลฮ ฆามะ ตีฆา กีโลเมด.
43011019	ลูมอฮ ยูเดีย บาญะ อูรัก     กูญา ปาคัจ มาแรฮ มียา มาทา ฌางัน มารียา     บีดา นะ ปูโฌะ กูญา     เดะ ลาฆู ปาซัน อาดี เดะ กูญา.
43011020	ตานา มาทา ญา ดืองัยํ บรีตา จะ     เยซู ตืองัฮ มาแรฮ     ญา ตรือเบะ ปี ซาโมจ เยซู. ตาปี มารียา ญา อาดา ดูโดะ เดะ ดาลับ รูมัฮ.
43011021	มาทา มือเลา ฌางัน เยซู จะ     "ตูฮัด เออ     อาดู จะ     ตูฮัด อาดา ดูโดะ ตือปัจ อีนี     อาดี เดะ กู โปด     เตด มาตี เลอ.
43011022	มีเซ รอจ วะตู อีนี โปด     กู ตาฮู จะ     ซือบารัก นามา นู เกา มีตา เดะ ตูฮัด เดะ อาตัซ เตอ     ญา นะ ซรัฮ บรี กะ เกา ซือมูฮา เลอ."
43011023	เยซู มือเลา ฌางัน มาทา จะ     "อาดี กีลากี เดะ เกา     ญา นะ ฮีโดะ ปาเระ ปูลัก."
43011024	มาทา มือเลา ฌางัน เยซู จะ     "กู ตาฮู ดัฮ จะ     ญา นะ ฮีโดะ ปาเระ เดะ อารี ปือญูดัฮ ปูลัก เตอ     เดะ อารี นู โกะ ซือมียา ซือมูฮา นะ ฮีโดะ ปาเระ เดะ มาตี เลอ."
43011025	เยซู มือเลา ฌางัน ญา จะ     "กู นี เลอ     นู บรี โกะ ซือมียา ฮีโดะ ปาเระ เดะ มาตี     นู บรี กูญา อาดา ฮีโดะ ซูโงฮ. ซือมียา นู ปือจายา กะ กู เตอ     มีเซ-จะ ญา มาตี ดัฮ โปด     นะ อาดา ฮีโดะ ปูลัก.
43011026	ราตา ซือมียา นู อาดา ฮีโดะ ซูโงฮ     นู ปือจายา กะ กู เตอ     กูญา นะ เตด มาตี ลาลู เลอ. เกา ปือจายา กะฆีนี เฆอ?"
43011027	มาทา มือเลา ฌางัน เยซู จะ     "ซูโงฮ ตูฮัด เออ     กู บือเลฮ ปือจายา ดัฮ จะ     เกา ฌาดี ราฌา นู บรี ซือลามัจ ฌาดี นานะ นะ ตูฮัด เดะ อาตัซ เตอ     นู นะ มาโซะ มาแรฮ กะ ดือนียา อีนี เลอ." ญา จะ.
43011028	ตานา มาทา มือเลา กะฆีเตอ ดัฮ     ญา บาลิ ปี บลาโลก มารียา     อาดี เดะ ญา     บือบีซิ จะ     "บูมอยํ มาแรฮ ดัฮ. ญา บลาโลก เกา เลอ."
43011029	ตานา มารียา ดืองัยํ กะฆีเตอ ดัฮ     ญา ฆางู บีกัซ ปี มียา เยซู.
43011030	โซะ เยซู เตอ     ญา เตด มาโซะ ปี กะ ดาลับ ตูโปะ ลาฆี     ตาปี ญา อาดา ดูโดะ เดะ ตือปัจ     นู มาทา ดาปัจ ฌางัน ญา     โตะ อีตู เลอ.
43011031	ตานา ลูมอฮ ยิว นู ดูโดะ เดะ รูมัฮ     ตืองัฮ ปูโฌะ ฮาตี นะ มารียา เตอ     กูญา ลีฮัจ มารียา     ญา ฆางู บีกัซ ตรือเบะ ปี. กะฆีเตอ     กูญา ตูโรจ ญา ปี     อาคา จะ     ญา นะ ปี มือนาแงฮ เดะ ตือปัจ ฌีรัจ.
43011032	มารียา ญา มาแรฮ รอจ กะ ตือปัจ นู เยซู ดูโดะ เตอ. ตานา ลีฮัจ เยซู     ญา ตือมะ มือญือมัฮ เดะ กากี นะ เยซู     มือเลา จะ     "ตูฮัด เออ     อาดู จะ ตูฮัด อาดา ดูโดะ เดะ ตือปัจ อีนี     อาดี เดะ กู โปด     ญา เตด มาตี เลอ."
43011033	เยซู ญา ลีฮัจ มารียา มือนาแงฮ     โกะ ลูมอฮ ยูเดีย นู มาแรฮ ฌางัน ญา โปด     มือนาแงฮ ฌูฆา. เยซู ญา ฆาโดฮ-ฮาตี     ซูซัฮ ซูโงฮ เลอ.
43011034	ญา ตาญา จะ     "ลูมอฮ กาเญา อาเมด บาดัด นะ ญา     ปี บอฮ ปัจ ดีฮา?" กูญา ตีกัฮ จะ     "มาแรฮ ลีฮัจ เลอ."
43011035	เยซู ญา ตรือเบะ อาเย มาตา เลอ.
43011036	โกะ ลูมอฮ ยูเดีย กูญา มือเลา จะ     "ลีฮัจ เลอ     เยซู ซายัก กะ ญา บาญะ เลอ."
43011037	ตาปี ซือมียา ซือตืองัฮ มือเลา จะ     "ซือมียา อีนี ญา บือเลฮ บูวัจ บรี ซือมียา มาตา บูตา     ลีฮัจ บือฆารี ดัฮ. นะ บือบือลา ซือมียา อีนี     บรี เตด มาตี     เตด บือเลฮ เฆอ?"
43011038	เยซู ญา ฆาโดฮ-ฮาตี ปูลัก. กะฆีเตอ     ญา มาแรฮ รอจ กะ ฌีรัจ ดัฮ. เดะ ฌีรัจ อีตู     ลูบัก ตานัม บาดัด ฌาดี ฆูฮา เลอ     อาดา บาตู ตูโดก มูโลจ ฆูฮา ตาโรฮ.
43011039	เยซู มือเลา จะ     "กือนา อาเมด บาตู บือตรือเบะ เลอ." มาทา     นู กากา นีบีนี เดะ ซือมียา มาตี     ญา มือเลา จะ     "ตารา อีนี     บาดัด นะ ญา บือบาวู บูโซะ ดัฮ เลอ     กรานา-จะ     ญา มาตี บือเลฮ ปัจ อารี ดัฮ."
43011040	เยซู มือเลา ฌางัน มาทา จะ     "กู มือญาเระ กะ เกา ดัฮ     บูกัด เฆอ     จะ     ดัฮ เกา ปือจายา เตอ     เกา นะ บือเลฮ ลีฮัจ ลาฆู บือซรี บือซายา นะ ตูฮัด เลอ?"
43011041	ลูมอฮ กูญา อาเมด บาตู บือตรือเบะ. เยซู ญา ลางอฮ ปาลา กะ ลาแงะ     มือเลา จะ     "โอ อาโปก บือซัยํ เดะ อาตัซ. กู บรี ซือลามัจ กะ เกา     นู เกา ดืองัยํ กะ กู.
43011042	กู ตาฮู จะ     ตูฮัด มือนีงัย กะ กู เลอ. ตาปี นู กู มือเลา กะฆีนี     กรานา ลีฮัจ กะ โกะ ซือมียา นู บือดีรี เดะ ตือปัจ อีนี     บีดา กูญา นะ ปือจายา กะ อาโปก นู ซูโรฮ กู มาแรฮ."
43011043	เยซู มือเลา กะฆีเตอ ดัฮ     ญา บือซูระ ซูวารา บือซัยํ จะ     "ลาซาโร เออ     กือนา ตรือเบะ มาแรฮ เลอ."
43011044	ซือมียา นู มาตี อีตู โปด     ญา ตรือเบะ มาแรฮ     อาดา กาเยด บาโลจ เดะ กากี ฌางัน ตางัน นะ ญา. เดะ มูคา โปด     อาดา กาเยด บาโลจ ฌูฆา. เยซู มือเลา ฌางัน กูญา จะ. "กือนา อูฆัย กาเยด นู บาโลจ บูวัก     ปลือปัซ ญา เลอ."
43011045	กะฆีเตอ     โกะ ลูมอฮ ยิว บาญะ อูรัก     นู มาแรฮ มียา มารียา     นู บือเลฮ ลีฮัจ ลาฆู ปือบูวัจ นะ เยซู เตอ     กูญา โปด     ปือจายา กะ เยซู ดัฮ.
43011046	ตาปี ลูมอฮ กูญา ซือตืองัฮ     ปี มียา ลูมอฮ ฟาริซี     จรือตา ลาฆู นู เยซู บือเลฮ บูวัจ     บรี กะ กูญา ดืองัยํ.
43011047	ซาเบะ กะฆีเตอ     ลูมอฮ ซามี ซัยํ-บือซัยํ     ฌางัน ลูมอฮ ฟาริซี     กูญา บลาโลก ลูมอฮ บือมุน บือกีรา ดัฮ จะ     "นะ บูวัจ กะฮามี เลอ     กรานา-จะ ซือมียา อีนี ญา บือเลฮ บูวัจ ปือนานา นู มือฆัฮ บาญะ ฌือแนฮ ดัฮ.
43011048	ดัฮ บือบียัยํ ตาโรฮ กะฆีนี     โกะ ซือมียา ซือมูฮา นะ ปือจายา กะ ญา เลอ. กะฆีเตอ ลูมอฮ โรม โปด     กูญา ฆางู นะ มาแรฮ ปรูโตฮ รูมัฮ มือญือมัฮ นะ กีตา     ฌางัน ลูมอฮ บักซา นะ กีตา ฌูฆา."
43011049	ตาปี ซือมียา ซืออูรัก เดะ ลูมอฮ กูญา     ปือนามา กายาฟัด     นู ฌาดี กือปาลา ซามี เดะ ตาโฮด อีตู     ญา มือเลา ฌางัน กูญา จะ     "กาเญา เตด ตาฮู อารัฮ นามา เลอ.
43011050	เตด ตาฮู จะ     ญา ฌาดี ลาฆู บาฌิ นะ กาเญา เลอ     นู นะ บรี ซือมียา มาตี ซืออูรัก     ฆาตี โกะ ซือมียา ซือมูฮา. กะฆีเตอ โปด     บาฌิ เดะ นู นะ บรี ฌาฮานัม ฮาบิฮ ซา บักซา เลอ."
43011051	ญา มือเลา กะฆีเตอ     บูกัด ตูโรจ กะ ฮาตี นะ ตะอาซิก     ตาปี ซาเบะ ญา ฌาดี กือปาลา ซามี     นู ดูโดะ บือกรือฌา เดะ ตาโฮด อีตู เลอ. ญา มือเลา ปือมือเลา ตูโดฮ จะ     เยซู ญา ฆาโดฮ มาตี     ฆาตี โกะ ซือมียา บักซา อีตู.
43011052	บูกัด-จะ     นะ มาตี ฆาตี ซา ลูมอฮ อีตู     ตาปี บีดา นะ บรี โกะ นานะ นะ ตูฮัด     นู จัฮ-บือลัฮ ปี เตอ     นะ มาแรฮ บือฮีมุน บือซามา     ฌาดี ซา ลูมอฮ อีตู เลอ.
43011053	ตะเดะ อารี อีตู มาแรฮ     กูญา ปาคัจ บือกีรา นะ บูนอฮ เยซู บูวัก เลอ.
43011054	ซาเบะ กะฆีเตอ     เยซู ญา เตด มาโซะ ปี เดะ ตืองัฮ     บรี โกะ ลูมอฮ ยิว ลีฮัจ. ตาปี ญา บือเลฮ ตรือเบะ เดะ ตือปัจ อีตู     ปี กะ ซา ตูโปะ     นู ดูโดะ ดาปิก ปาดัก ตานัฮ ตูโฮยํ นู ลือฆา     รอจ กะ นังฆรี นู ปือนามา เอฟราอิม. ญา บือเลฮ บราดู ดูโดะ ตือปัจ อีตู     ฌางัน มูเระ นะ ญา.
43011055	เดะ กาลา อีตู     ดาปิก นะ รอจ กะ อารี บรามัย ลือปัซ ปี นะ ลูมอฮ ยิว ดัฮ. โกะ ซือมียา บาญะ     กูญา ตรือเบะ มาแรฮ     เดะ ราตา ตูโปะ     ญาแญะ ปี กะ นังฆรี เยรูซาเลม     ดูลู เดะ อารี บรามัย ลือปัซ ปี     บีดา นะ ตูโรจ กะ ลาฆู บาโซฮ ญาวา.
43011056	กูญา ซือมูฮา ปาคัจ มียา เยซู     ตานา กูญา บือดีรี เดะ ลามัน รูมัฮ มือญือมัฮ     กูญา ปาคัจ มือเลา จะ     "กาเญา บรีงัจ กะฮามี     เยซู นะ มาแรฮ กะ ลาฆู บรามัย อีนี     เฆอ เตด?"
43011057	โซะ กือปาลา ซามี     ฌางัน ลูมอฮ ฟาริซี บือเลฮ ปือซัด ปือมือเลา ดัฮ จะ     กะ ซือมียา ดีฮา ตาฮู จะ     เยซู ดูโดะ ปัจ ดีฮา     บรี มาแรฮ มือญาเระ กะ ลูมอฮ กูญา     บีดา กูญา นะ บือเลฮ ปี รีฆะ ญา.
43012001	ดูลู เดะ อารี บรามัย ลือปัซ ปี นัม อารี ดัฮ เตอ     เยซู ญา มาแรฮ กะ ตูโปะ เบดทานี     นู ฌาดี ตือปัจ ดูโดะ นะ ลาซาโร     ซือมียา นู เยซู บือเลฮ บูวัจ บรี ญา ฮีโดะ ปาเระ เดะ มาตี.
43012002	ตือปัจ อีตู     กูญา บูวัจ บรามัย บารัก มากัด     บรี กะ เยซู. มาทา     ญา ตูโลก บือกรือฌา ฌูฆา. ลาซาโร เตอ     ญา เลอ     ฌาดี ซือมียา ซืออูรัก     เดะ ลูมอฮ ซือมียา นู ดูโดะ มากัด บือซามา ฌางัน เยซู.
43012003	มารียา ญา อาเมด มีญะ บาวู ปือนามา นาระดา     ฌาดี มีญะ นู บาฌิ     รือฆา มาฮัน โตระ     บรัจ บือเลฮ ฆามะ ตืองัฮ กีโล เตอ. มีญะ อีตู     ญา อาเมด มาแรฮ ลือมัยํ เดะ กากี นะ เยซู. ญา อาเมด โบะ นะ ญา     มาแรฮ อีซุจ เดะ กากี นะ เยซู. เดะ รูมัฮ โปด     บือบาวู บาฌิ     ฌางัน มีญะ บาวู อีตู.
43012004	ตาปี มูเระ นะ เยซู ซืออูรัก     นู ปือนามา จะ     ยูดา อิดคารีโยด     ซือมียา นู นะ ซรัฮ เยซู บรี กือนา รีฆะ เตอ     ญา มือเลา จะ
43012005	"ซาเบะ นามา ตีเมา ฌูวัน มีญะ บาวู อีตู     บรี ฌาดี ดูเวะ     บือเลฮ ตีฆา ราตุซ รีเงะ ปีระ เลอ     บีดา ปี อาเมด ปี ฮาฆิ กะ โกะ อูรัก ฮาฌะ?"
43012006	ญา มือเลา กะฆีเตอ     บูกัด นะ อาเมด ฮาตี นะ โกะ อูรัก ฮาฌะ     ตาปี ซาเบะ ญา ฌาดี ซือมียา ปือญูรี เลอ. ญา ฌาดี ซือมียา นู บาวา ตีปะ บอฮ ดูเวะ นะ ลูมอฮ กูญา     กะฆีเตอ ญา ซัจๆ อาเมด ดูเวะ อีตู     ปี ซูโรฮ ตะอาซิก.
43012007	เยซู มือเลา จะ     "บือบียัยํ ญา เลอ     บรี ญา อาเมด มีญะ อีนี ตาโรฮ     ตือดะ รอจ กะ อารี นู นะ ตานัม บาดัด นะ กู.
43012008	กรานา-จะ     อาดา โกะ อูรัก ฮาฌะ ดูโดะ ดาปิก กาเญา ซือรูโลยํ. ตาปี โซะ กู นี     กู นะ ดูโดะ ฌางัน กาเญา เตด บราปา ลามา ดัฮ เลอ."
43012009	โซะ ลูมอฮ ยิว บาญะ ซือมียา     กูญา บือเลฮ ตาฮู ดัฮ จะ     เยซู อาดา ดูโดะ ตือปัจ อีตู. กะฆีเตอ     กูญา ปาคัจ มาแรฮ กะ ตือปัจ อีตู ฌูฆา     บูกัด-จะ     กรานา เยซู ซืออูรัก     ตาปี บีดา นะ มาแรฮ ลีฮัจ ลาซาโร     ซือมียา นู เยซู บูวัจ บรี ญา ฮีโดะ ปาเระ เดะ มาตี เลอ.
43012010	กะฆีเตอ     ลูมอฮ ซามี ซัยํ-บือซัยํ     กูญา ปาคัจ บือกีรา บือซามา     บีดา นะ บูนอฮ ลาซาโร ฌูฆา เลอ.
43012011	ซาเบะ-จะ     กรานา ลาฆู นะ ลาซาโร เตอ     โกะ ลูมอฮ ยิว บาญะ อูรัก     ตรือเบะ เดะ โซะ กูญา     ปี ปือจายา กะ เยซู.
43012012	ลือปัซ ปี ซืออารี     โกะ ซือมียา บาญะ อีตู     นู บือเลฮ มาแรฮ กะ บรามัย ลือปัซ ปี เตอ     กูญา ดืองัยํ จะ     เยซู ตืองัฮ มาแรฮ รอจ กะ นังฆรี เยรูซาเลม ดัฮ.
43012013	กะฆีเตอ     กูญา ปาคัจ อาเมด โกะ ดาฮัด ปูโฮด กายู ตรือเบะ ปี ซาโมจ เยซู     บือซูระ จะ     " โฮซันนา ปูฌี กะ ตูฮัด เลอ. ซือลามัจ เลอ     ซือมียา นู มาแรฮ เดะ นามา นะ ตูฮัด เดะ อาตัซ. ซือนัง ซือลามัจ เลอ     ราฌา นะ ลูมอฮ บักซา อิซราเอน."
43012014	เยซู ญา ดาปัจ อานะ กูดา ซืออีโกยํ     ญา ญาแญะ อานะ กูดา อีตู     ซือรูปา อาดา ฆาแรฮ ดัฮ     เดะ ซูรัจ ปือมือเลา นะ ตูฮัด จะ
43012015	"ลูมอฮ ซือมียา เดะ นังฆรี ซีโอน เออ     ฌางัน ตาโกจ เลอ. ลีฮัจ เลอ     ราฌา นะ กาเญา     ญา ตืองัฮ มาแรฮ ดัฮ. ญา ดูโดะ เดะ อาตัซ อานะ กูดา มาแรฮ ดัฮ."
43012016	ลามูลา เตอ     โกะ มูเระ นะ เยซู     เตด บือเลฮ มาโซะ เดะ ฮาตี     ลาฆู นู อีตู. ตาปี ตานา เยซู ญา กือนา อาเกะ บรี บือซรี บือซายา ดัฮ     บารู กูญา โตะ-ตืออีงัจ ดัฮ จะ     อาดา ปือมือเลา กะฆีเตอ นู ฆาแรฮ ดัฮ     นู มือเลา รอจ กะ เยซู. นู โกะ ซือมียา     กูญา บือเลฮ บูวัจ กะฆีเตอ ฌางัน เยซู ฌูฆา เลอ.
43012017	โกะ ลูมอฮ ซือมียา บาญะ     นู อาดา ฌางัน เยซู     ตานา ญา บลาโลก ลาซาโร ตรือเบะ เดะ ฆูฮา ตานัม บาดัด     บูวัจ บรี ญา ฮีโดะ ปาเระ เดะ มาตี เตอ     กูญา โปด     มือญาเระ ฌาดี ซะซี     ปาซัน ลาฆู นู กูญา บือเลฮ ดืองัยํ     บือเลฮ ลีฮัจ ดัฮ.
43012018	ซาเบะ กะฆีเตอ     โกะ ซือมียา บาญะ ปาคัจ ปี มียา เยซู     กรานา กูญา บือเลฮ ดืองัยํ จะ     เยซู ญา บือเลฮ บูวัจ ปือนานา นู มือฆัฮ อีตู.
43012019	กะฆีเตอ     ลูมอฮ ฟาริซี กูญา มือเลา จะ     "กาเญา ลีฮัจ ดัฮ เฆอ     กีตา บูวัจ นามา โปด     ฮอย เตด ตือปากัย. ลีฮัจ เลอ     ดือนียา ตูโรจ กะ ญา ปี     ฮาบิฮ ดัฮ."
43012020	เดะ โกะ ลูมอฮ ซือมียา     นู ญาแญะ ปี มือญือมัฮ     เดะ ลาฆู บรามัย อีตู เตอ     อาดา ลูมอฮ ซือมียา บักซา กรีก ซือตืองัฮ.
43012021	ลูมอฮ กูญา อีนี เลอ     ปี มียา ฟีลิบ     ซือมียา นู มาแรฮ ดาตัก เดะ ตูโปะ เบดซัยดา     เดะ นังฆรี ฆาลิลี     กูญา มือเลา จะ     "จา เออ     ลูมอฮ กามี บือคานะ นะ ลีฮัจ เยซู."
43012022	ฟีลิบ ญา ปี มือญาเระ กะ อันดรู. กะฆีเตอ อันดรู ฌางัน ฟีลิบ กูญา ปี มือญาเระ กะ เยซู.
43012023	เยซู ตีกัฮ กะ กูญา จะ     "รอจ วะตู ดัฮ     นู โกะ ซือมียา นะ บือเลฮ ลีฮัจ จะ     กู นู นานะ นะ อูมัจ-ซือมียา อีนี     นะ กือนา อาเกะ บรี บือซรี บือซายา เลอ.
43012024	กู มือญาเระ ลาฆู นู ซูโงฮ กะ กาเญา จะ     ดัฮ บีฌี ปาดี เตด ฆูโฆยํ เดะ ตานัฮ     ยู บูโระ เตอ     ญา นะ ฌาดี แนฮ ซา บีฌี อีตู เลอ. ตาปี ดัฮ ญา บูโระ ปี ดัฮ     ญา นะ บือตูโมฮ     ฌาดี บาญะ บีฌี ปูลัก.
43012025	ซือมียา นู ซายัก กะ อีซี ญาวา ตะอาซิก เตอ     ญาวา ญา นะ ฌาฮานัม เลอ. ตาปี ซือมียา นู บือชี กะ อีซี ญาวา นะ ญา     เดะ ดือนียา อีนี เตอ     ญา นะ ฌาฆา ญาวา อีตู     ปี รอจ กะ ลาฆู ฮีโดะ ซูโงฮ นู ซือลาลู เลอ.
43012026	ดัฮ ซือมียา ดีฮา นะ บือกรือฌา ตูโลก กู     ซือมียา อีตู เตอ     ฆาโดฮ ตูโรจ กะ กู เลอ. กู ดูโดะ ปัจ ดีฮา     ซือมียา บือกรือฌา ตูโลก กู โปด     ญา นะ ดูโดะ ปัจ อีตู ฌูฆา เลอ. ซือมียา ดีฮา บือเลฮ บือกรือฌา ตูโลก กู     อาโปก เดะ อาตัซ นะ ปูฌี กะ ซือมียา อีตู."
43012027	"วะตู อีนี     ฮาตี นะ กู ซูซัฮ     จะ     กู นะ มือเลา กะฮามี? นะ จะ     'โอ อาโปก เออ     มีตา บรี กู ลือปัซ เดะ วะตู นู ซูซัฮ อีนี เลอ ดัฮ.' กะฆีเตอ เฆอ? บูกัด เลอ. กรานา ลาฆู อีนี เลอ     กู บือเลฮ มาแรฮ รอจ กะ วะตู นู ซูซัฮ อีนี.
43012028	โอ อาโปก เดะ อาตัซ     มีตา บรี อาโปก นะ บรี ลีฮัจ จะ     นามา นะ อาโปก     ญา บือซรี บือซายา เลอ." เดะ วะตู อีตู     อาดา ซูวารา ดาตัก เดะ โซะ ลาแงะ     มือเลา จะ     "กู บือเลฮ ปลีฮัจ ดัฮ จะ     นามา นะ กู บือซรี บือซายา. กู นะ ปลีฮัจ ลาฆู กะฆีเตอ ปูลัก เลอ."
43012029	ลูมอฮ ซือมียา บาญะ     นู บือดีรี เดะ ตือปัจ อีตู     กูญา บือเลฮ ดืองัยํ ซูวารา อีตู     กะฆีเตอ ซือตืองัฮ จะ     บูงี ฆูโตยํ. ซือมียา นู อาซิก จะ     " ฮูลู-บาลัก นะ ตูฮัด ซืออูรัก     มือเลา ฌางัน ญา."
43012030	เยซู ญา ตีกัฮ จะ     "บูกัด บีดา กู เตอ     นู ซูวารา อีตู บือฌาดี มาแรฮ     ตาปี มาแรฮ บีดา กาเญา เลอ.
43012031	วะตู อีนี เลอ     รอจ กะ วะตู นู นะ กรัจ ฮูโกบ ดือนียา อีนี ดัฮ. วะตู อีนี เลอ     ฮาตู ซีตัด นู ฮูโกบ ดือนียา อีนี     ญา นะ กือนา โปรฮ ปี บูวัก เลอ.
43012032	ตาปี กู นี     ตานา กู นะ กือนา อาเกะ เดะ ตานัฮ ดัฮ     กู นะ บูวัจ บรี อูมัจ-ซือมียา ซือมูฮา     มาแรฮ รอจ กะ กู เลอ."
43012033	เยซู มือเลา กะฆีเตอ     บรี ลีฮัจ จะ     ญา นะ มาตี กะฮามี.
43012034	กะฆีเตอ     โกะ ซือมียา บาญะ อีตู     ตีกัฮ กะ เยซู จะ     "กามี บือเลฮ ดืองัยํ     เดะ ซูรัจ ปือมือเลา ฮูโกบ นะ ตูฮัด นู จะ     ราฌา นู บรี ซือลามัจ นะ อาดา ฮีโดะ ซือลาลู. ซาเบะ นามา เกา มือเลา จะ     นานะ นะ อูมัจ-ซือมียา     นะ กือนา อาเกะ? นู จะ     นานะ นะ อูมัจ-ซือมียา อีนี     ญา ฌาดี ซือมียา ดีฮา เลอ?"
43012035	เยซู มือเลา ฌางัน กูญา จะ     "ลาฆู จรัฮ นะ อาดา ดูโดะ ฌางัน กาเญา ปี กิดีกิ ลาฆี. กาลา อาดา จรัฮ ลาฆี     กือนา บือฌาลัด ปี เลอ. ตาโกจ-จะ     ลาฆู กือลับ นะ อูเซ ดัด. ซือมียา นู บือฌาลัด เดะ โซะ กือลับ     ญา เตด ตาฮู จะ     นะ ปี กะ โซะ ดีฮา.
43012036	กาลา กาเญา อาดา จรัฮ ลาฆี     กือนา ปือจายา กะ นู จรัฮ อีตู เลอ     บีดา กาเญา นะ ฌาดี ซือมียา นู ดูโดะ เดะ โซะ จรัฮ." ตานา เยซู มือเลา กะฆีเตอ ดัฮ     ญา ตีงัน กูญา     ปี ซือลูนี.
43012037	มีเซ-จะ เยซู บือเลฮ บูวัจ ปือนานา นู มือฆัฮ     บาญะ ฌือแนฮ เตอ     บรี กะ กูญา ลีฮัจ     กูญา โปด     เตด ปือจายา กะ ญา.
43012038	ลาฆู กะฆีเตอ บือฌาดี ดัฮ     บีดา นะ บูวัจ บรี ปือมือเลา นะ อิซายา     ซือมียา นู ตูโดฮ ลาฆู นะ ตูฮัด     นะ ซุจ รือมัก ดัฮ     นู จะ "ตูฮัด เออ     ซาปา เลอ     นู นะ ปือจายา กะ ปือมือเลา นะ กามี? นู ปือมือฆัฮ นะ ตูฮัด     นะ บือเลฮ ปลีฮัจ กะ ซือมียา ดีฮา เลอ?"
43012039	ซาเบะ ลาฆู อีนี     ลูมอฮ กูญา ปือจายา เตด บือเลฮ     บือกะ นู อิซายา บือเลฮ มือเลา ปูลัก ดัฮ     จะ
43012040	"ตูฮัด เดะ อาตัซ บือเลฮ บูวัจ บรี มาตา นะ กูญา บูตา เตอ     บูวัจ บรี ฮาตี นะ กูญา ตือฆัยํ     ตีเมา บรี กูญา นะ บือเลฮ ลีฮัจ ฌางัน มาตา นะ กูญา     ตีเมา บรี กูญา บรีงัจ บรี มาโซะ เดะ ฮาตี. กะฆีเตอ     กูญา นะ เตด บือเลฮ อาเลฮ มาแรฮ ซารี กู     บีดา กู นะ บือบือลา กูญา บรี ซือนัง."
43012041	อิซายา บือเลฮ มือเลา กะฆีเตอ ดัฮ     ซาเบะ-จะ     ญา บือเลฮ ลีฮัจ ลาฆู บือซรี บือซายา นะ เยซู     บือเลฮ มือเลา ปาซัน ลาฆู นะ ญา.
43012042	มีเซ กะฆีเตอ     เดะ ลูมอฮ ซือมียา นู ซัยํ-บือซัยํ โปด     อาดา บาญะ อูรัก ปือจายา กะ เยซู. ตาปี กูญา ตีเมา นะ ซาโงะ กะฆีเตอ     บรี กะ โกะ ซือมียา ตาฮู     ตาโกจ-จะ     ลูมอฮ ฟาริซี นะ โปรฮ กูญา บรี ตรือเบะ เดะ รูมัฮ บือมุน.
43012043	กรานา-จะ     กูญา ซูกา นะ บรี โกะ ซือมียา มือโอจ นะ กูญา     บาญะ ลือเบฮ เดะ นู ตูฮัด นะ มือโอจ กะ กูญา เลอ.
43012044	โซะ เยซู ญา บือซูระ จะ     "ลูมอฮ โกะ ซือมียา นู ปือจายา กะ กู เตอ     กูญา ฮอย เตด ปือจายา ซา กะ กู เลอ     ตาปี ปือจายา กะ ตูฮัด นู ซูโรฮ กู มาแรฮ.
43012045	ซือมียา นู ลีฮัจ กู เตอ     ญา นะ ลีฮัจ ตูฮัด นู ซูโรฮ กู มาแรฮ เลอ.
43012046	กู นี     บือเลฮ มาแรฮ กะ ดือนียา     บรี ฌาดี ตือปัจ จรัฮ     บีดา ราตา ซือมียา นู ปือจายา กะ กู     ญา นะ เตด ปายัฮ ดูโดะ โซะ กือลับ เลอ.
43012047	ดัฮ ซือมียา ดีฮา     บือเลฮ ดืองัยํ ปือมือเลา นะ กู     ตาปี ญา เตด บูวัจ ตูโรจ     กู โปด     เตด กรัจ ฮูโกบ ซือมียา อีตู. ซาเบะ-จะ     กู เตด บือเลฮ มาแรฮ บีดา กรัจ ฮูโกบ ดือนียา     ตาปี มาแรฮ บีดา นะ ตูโลก โกะ ซือมียา เดะ ดือนียา     บรี ฮีโดะ ลือปัซ บาฌิ เลอ.
43012048	ดัฮ ซือมียา ดีฮา กีปัซ กู     ตีเมา ซาโมจ ปือมือเลา นะ กู เตอ     ซือมียา อีตู อาดา ซา ลาฆู นู นะ กรัจ ฮูโกบ ญา. ปือมือเลา นู กู บือเลฮ มือเลา ดัฮ เตอ     ปือมือเลา อีตู นะ กรัจ ฮูโกบ ญา     เดะ อารี ปือญูดัฮ เลอ.
43012049	กรานา-จะ     กู เตด บือเลฮ มือเลา ตูโรจ กะ ฮาตี นะ กู ตะอาซิก. ตาปี อาโปก นู ซูโรฮ กู มาแรฮ     ญา บือเลฮ ปือซัด บรี กู มือเลา กะฮามี     กู โปด     มือเลา กะฆีเตอ     อาฌัยํ กะฆีเตอ เลอ.
43012050	กู ตาฮู ฌูฆา จะ     ปือมือซัด นะ อาโปก     บาวา บือปี กะ ลาฆู ฮีโดะ ซูโงฮ นู ซือลาลู. กะฆีเตอ     ลาฆู นู กู มือเลา เตอ     กู มือเลา ตูโรจ บือกะ นู อาโปก บือเลฮ ซูโรฮ กู มือเลา เลอ." เยซู ญา จะ.
43013001	ดูลู เดะ ลาฆู บรามัย ลือปัซ ปี เตอ     เยซู ญา ตาฮู จะ     รอจ วะตู ดัฮ     นู ญา นะ ตีงัน ดือนียา อีนี     ปี ดูโดะ ฌางัน อาโปก เดะ ญา. เยซู ญา บือเลฮ ซายัก โกะ มูเระ นะ ญา     นู ดูโดะ โซะ ดือนียา อีนี     กะฆีเตอ ญา ซายัก กูญา ดัฮ     ตือดะ ฮาบิฮ ปือญูดัฮ เลอ.
43013002	กูญา ตืองัฮ มากัด บือซามา     โซะ วะตู ปะซือญา เตอ     ตาปี กือปาลา ฮาตู ซีตัด บือเลฮ บือกรือฌา ดัฮ     เดะ ฮาตี นะ ยูดา อิดคารีโยด     นานะ นะ ซีโมน     บรี ญา นะ ซรัฮ เยซู บรี กือนา รีฆะ.
43013003	เยซู ญา ตาฮู จะ     อาโปก ญา บือเลฮ ซรัฮ โกะ บารัก ซือมูฮา     บรี ดูโดะ เดะ ตางัน นะ ญา. ญา ตาฮู จะ     ญา มาแรฮ ดาตัก เดะ ตูฮัด เดะ อาตัซ ดัฮ     นะ ปี ปาเระ รอจ กะ ตูฮัด ปูลัก เลอ.
43013004	กะฆีเตอ     ญา บีกัซ บือดีรี เดะ ตือปัจ มากัด อีตู     อูฆัย บาฌู นะ ญา     ตืองะ ตาโรฮ. ญา อาเมด กาเยด อีซุจ ญาวา     อีกัจ เดะ ปีงัก นะ ญา.
43013005	กะฆีเตอ     ญา อูแร อาเย เดะ แบพุน     อาเมด ปี บาโซฮ กากี นะ ลูมอฮ มูเระ นะ ญา     อาเมด กาเยด อีซุจ ญาวา     นู อีกัจ ตาโรฮ เดะ ปีงัก เตอ     มาแรฮ อีซุจ กากี นะ กูญา ฌูฆา เลอ.
43013006	ตานา ญา มาแรฮ รอจ กะ เปโตร     เปโตร มือเลา ฌางัน ญา จะ     "ตูฮัด เออ     เกา นะ บาโซฮ กากี นะ กู เฆอ?"
43013007	เยซู ตีกัฮ กะ ญา จะ     "นู กู บูวัจ เดะ วะตู อีนี     เกา เตด ตาฮู ลาฆี. ตาปี เดะ บลากัก     เกา นะ มาโซะ เดะ ฮาตี เลอ."
43013008	เปโตร มือเลา ฌางัน เยซู จะ     "เกา นะ ฮอย เตด บาโซฮ กากี นะ กู     ปี ซือมาญัก-รอจ เลอ." เยซู ตีกัฮ กะ ญา จะ     "ดัฮ กู เตด บาโซฮ กากี นะ เกา เตอ     เกา นะ อาดา บาฮาเฆด บือซามา ฌางัน กู     เตด บือเลฮ เลอ."
43013009	เปโตร มือเลา ฌางัน เยซู จะ     "ตูฮัด เออ     บูกัด-จะ ซา กากี นะ กู เลอ     มีตา บาโซฮ ตางัน นะ กู     ฌางัน ปาลา นะ กู ฌูฆา เลอ."
43013010	เยซู มือเลา ฌางัน ญา จะ     "ซือมียา ดีฮา นู มานี ดัฮ     ญาวา นะ ญา จรัฮ ฮาบิฮ ดัฮ เลอ     เตด ฆาโดฮ บาโซฮ ญาวา ปูลัก. บาโซฮ ซา กากี โปด     ฌาดี ดัฮ. ลูมอฮ กาเญา โปด     จรัฮ บาฌิ ดัฮ     ตาปี บูกัด ราตา ซือมียา เลอ."
43013011	กรานา-จะ     ญา ตาฮู ดัฮ     ซือมียา ดีฮา นู นะ ซรัฮ ญา บรี กือนา รีฆะ. ซาเบะ กะฆีเตอ     เยซู ญา มือเลา จะ     "บูกัด ราตา ซือมียา นู จรัฮ บาฌิ ดัฮ."
43013012	ตานา ซูดัฮ บาโซฮ กากี นะ กูญา ดัฮ     เยซู ญา ปากัย บาฌู นะ ญา ปูลัก     ดูโดะ เดะ ตือปัจ นู ญา ดูโดะ ซีงี     มือเลา ฌางัน กูญา จะ     "กาเญา มาโซะ เดะ ฮาตี     ลาฆู ปือบูวัจ นะ กู     นู กู บือเลฮ บูวัจ ฌางัน กาเญา ซีงี ดัฮ เฆอ?
43013013	นู กาเญา บลาโลก กะ กู จะ     บูมอยํ     ฌางัน ตูฮัด เตอ     กาเญา บลาโลก กือนา ดัฮ. ซาเบะ กู ฌาดี บือกะ นู กาเญา บลาโลก กะฆีเตอ เลอ.
43013014	โซะ กู นี เลอ     มีเซ กู ฌาดี ตูฮัด ฌางัน บูมอยํ นะ กาเญา เตอ     ตาปี กู บือเลฮ บาโซฮ กากี นะ ลูมอฮ กาเญา ดัฮ. กะฆีเตอ     ลูมอฮ กาเญา โปด     ฆาโดฮ นะ บาโซฮ กากี บือซามา-ซามา ฌูฆา เลอ.
43013015	กรานา-จะ     กู บือเลฮ บูวัจ จูตอ บรี กะ กาเญา ดัฮ     บีดา บรี กาเญา นะ บูวัจ ซือรูปา     บือกะ นู กู บือเลฮ บูวัจ ฌางัน กาเญา ฌูฆา.
43013016	กู มือญาเระ กะ กาเญา ลาฆู นู ซูโงฮ จะ     ปราโซฮ นะ บือซัยํ ลือเบฮ เดะ ตกเก     เตด บือเลฮ เตอ. ปือญูโรฮ นะ บือซัยํ ลือเบฮ เดะ ซือมียา นู ซูโรฮ ญา ปี โปด     เตด บือเลฮ เลอ.
43013017	นู กาเญา บือเลฮ ตาฮู ลาฆู อีตู เตอ     ดัฮ บูวัจ ตูโรจ     กาเญา โปด     นะ ซือนัง ซือลามัจ เลอ.
43013018	"กู เตด มือเลา ปาซัน นะ กาเญา ราตา ซือมียา. กู กราลา โกะ ซือมียา นู กู ปีเลฮ ดัฮ. ตาปี บีดา นะ ฌาดี ซูโงฮ     ตูโรจ กะ ซูรัจ ปือมือเลา นะ ตูฮัด นู จะ 'ซือมียา นู มากัด บือซามา ฌางัน กู     ญา บือเลฮ อาเกะ กากี ซูวา กะ กู.'
43013019	กู มือญาเระ กะ กาเญา เดะ วะตู อีนี     ดูลู เดะ ลาฆู อีตู นะ บือฌาดี     บีดา-จะ     ดัฮ ลาฆู อีตู บือฌาดี ดัฮ     กาเญา นะ บือเลฮ ปือจายา จะ     กู ฌาดี บือกะ กู ฌาดี เตอ.
43013020	กู มือญาเระ กะ กาเญา ลาฆู นู ซูโงฮ จะ     ซาปา ซาโมจ ซือมียา นู กู ซูโรฮ ปี     ซือมียา อีตู โปด     ซาโมจ กู ฌูฆา. ซือมียา ดีฮา ซาโมจ กู     ซือมียา อีตู โปด     ญา ซาโมจ ตูฮัด นู ซูโรฮ กู มาแรฮ ฌูฆา เลอ."
43013021	ตานา เยซู มือเลา กะฆีเตอ ดัฮ     ญา ซูซัฮ-ฮาตี บาญะ     มือญาเระ บรี ซัฮ จะ     "กู มือเลา ฌางัน กาเญา     ลาฆู นู ซูโงฮ จะ     อาดา ซือมียา ซืออูรัก เดะ ลูมอฮ กาเญา     นู นะ ซรัฮ กู     บรี กือนา รีฆะ ดัฮ."
43013022	โกะ มูเระ กูญา ปาคัจ บือตีญุง-ตีญุง มูคา     ปือและ-ฮาตี จะ     เยซู มือเลา ปาซัน นะ ซือมียา ดีฮา?
43013023	เดะ ปาปัด โตะ อาดา มูเระ ซืออูรัก     นู เยซู ซายัก ซูโงฮ     ญา ดูโดะ ญาเปะ เยซู.
43013024	เปโตร ญา อาโงะ ปาลา กะ มูเระ นู อีตู     บรี ญา ตาญา เยซู จะ     เยซู มือเลา ปาซัน นะ ซือมียา ดีฮา เลอ.
43013025	กะฆีเตอ     มูเระ นู อีตู     ญา อีแซก ดาปิก เยซู     ตาญา จะ     "ตูฮัด เออ     ซือมียา นู อีตู     ฌาดี ซือมียา ดีฮา เลอ?"
43013026	เยซู ญา ตีกัฮ จะ     "ซือมียา อีตู เตอ     นู กู นะ อาเมด ตือโปก โรตี     ฌูโฌน     บรี กะ ญา ดัฮ     นะ ฌาดี ซือมียา อีตู เลอ." กะฆีเตอ     เยซู ญา อาเมด ตือโปก โรตี อีตู     ฌูโฌน ดัฮ     อูโญะ บรี กะ ยูดา อิดคารีโยด     นานะ นะ ซีโมน.
43013027	ตานา ยูดา ญา ซาโมจ ตือโปก โรตี อีตู ดัฮ     กือปาลา ฮาตู ซีตัด โปด     มาโซะ บือกรือฌา เดะ ดาลับ ฮาตี นะ ญา. เยซู มือเลา ฌางัน ญา จะ     "เกา นะ บูวัจ นามา ดัฮ     กือนา บูวัจ งัจบางัจ เลอ."
43013028	ตาปี เดะ ลูมอฮ อีตู นู ดูโดะ มากัด บือซามา เตอ     ฮอย ซือมียา ดีฮา โปด     มาโซะ เดะ ฮาตี จะ     ซาเบะ นามา เยซู มือเลา ฌางัน ญา กะฆีเตอ.
43013029	ซือมียา ซือตืองัฮ บรีงัจ จะ     ซาเบะ ยูดา ญา บาวา ตีปะ ตาโรฮ ดูเวะ เตอ     เยซู มือเลา มือญาเระ กะ ญา จะ     บรี ญา ปี บือลี ซือบารัก นู ฆาโดฮ นะ ซูโรฮ     เดะ ลาฆู บรามัย อีตู     เฆอ-จะ     ปี ฮาฆิ ซือบารัก บรี กะ โกะ ซือมียา ฮาฌะ ซือตืองัฮ.
43013030	กะฆีเตอ ยูดา ญา ซาโมจ ตือโปก โรตี ซือกือโตน อีตู ดัฮ     ญา ตรือเบะ ปี ดัดดัด. เดะ วะตู อีตู     ฌาดี วะตู มาลับ ดัฮ.
43013031	ตานา ยูดา ญา ตรือเบะ ปี ดัฮ     เยซู มือเลา จะ     "วะตู อีนี     นานะ นะ อูมัจ-ซือมียา นะ กือนา อาเกะ บรี บือซรี บือซายา ดัฮ เตอ. กะฆีเตอ ญา โปด     นะ บรี ลีฮัจ ดัฮ จะ     นู ตูฮัด เดะ อาตัซ ญา บือซรี บือซายา เลอ.
43013032	ดัฮ บูวัจ กะฆีเตอ     อีซี ตูฮัด เดะ อาตัซ โปด     นะ อาเกะ นานะ นะ อูมัจ-ซือมียา     บรี บือซรี บือซายา เลอ. ญา นะ บูวัจ กะฆีเตอ ดัดดัด.
43013033	โกะ นานะ เออ     กู อาดา ดูโดะ ฌางัน กาเญา เตด บราปา ลามา ลาฆี. กาเญา นะ มือโซะ มียา กู     ตาปี บือกะ กู บือเลฮ มือเลา ฌางัน ลูมอฮ ยิว ดัฮ     วะตู อีนี กู นะ มือเลา ฌางัน กาเญา ปูลัก จะ     ตือปัจ นู กู นะ ปี เตอ     กาเญา นะ ปี เตด บือเลฮ เลอ.
43013034	กู บรี ปือมือซัด นู บารู กะ กาเญา จะ     บรี กะ กาเญา ซายัก บือซามา-ซามา. กู บือเลฮ ซายัก กาเญา กะฮามี เตอ     กาเญา กือนา ซายัก บือซามา กะฆีเตอ ฌูฆา เลอ.
43013035	ดัฮ กาเญา ซายัก บือซามา-ซามา กะฆีนี     โกะ ซือมียา ซือมูฮา นะ บือเลฮ ตาฮู จะ     กาเญา ฌาดี มูเระ นะ กู เลอ." เยซู ญา จะ.
43013036	เปโตร ญา ตาญา เยซู จะ     "ตูฮัด เออ     เกา นะ ปี กะ ตือปัจ ดีฮา เลอ?" เยซู ญา ตีกัฮ จะ     "ตือปัจ นู กู นะ ปี เตอ     เกา นะ ตูโรจ ปี เดะ วะตู อีนี     ฮอย เตด บือเลฮ. ตาปี เดะ บลากัก     เกา นะ ตูโรจ กะ กู ปี เลอ."
43013037	เปโตร มือเลา ฌางัน เยซู จะ     "ตูฮัด เออ     ซาเบะ นามา กู นะ ตูโรจ กะ เกา     เดะ วะตู อีนี ฮอย เตด บือเลฮ? กู นะ ยอม ซรัฮ ญาวา นะ กู บีดา ตูฮัด เลอ."
43013038	เยซู ญา ตีกัฮ จะ     "เกา นะ ยอม ซรัฮ ญาวา นะ เกา บีดา กู เฆอ? กู มือญาเระ กะ เกา ลาฆู นู ซูโงฮ จะ     ดูลู เดะ ฮายับ มูเกาะ เตอ     เกา นะ มือเลา กีปัซ กะ กู     ตีฆา กาลี เลอ."
43014001	เยซู มือเลา ปูลัก จะ     "ฌางัน บรี กาเญา นะ ฆาโดฮ-ฮาตี บาญะ เลอ     กาเญา กือนา ปือจายา กะ ตูฮัด เดะ อาตัซ     กือนา ปือจายา กะ กู ฌูฆา เลอ.
43014002	เดะ รูมัฮ นะ อาโปก เดะ กู     อาดา ตือปัจ บราดู บาญะ ตือปัจ. ดัฮ ฮอย กะฆีเตอ     กู โปด     เตด บือเลฮ มือญาเระ กะ กาเญา ดัฮ จะ     กู นะ ปี ซียะ ตือปัจ บีดา กาเญา เลอ.
43014003	ตานา กู ปี ซียะ ตือปัจ บีดา กาเญา ดัฮ     กู นะ บาลิ ปาเระ มาแรฮ ปูลัก เตอ     ซาโมจ กาเญา ปี ดูโดะ บือซามา ฌางัน กู     บีดา-จะ     ดัฮ กู นะ อาดา ดูโดะ ปัจ ดีฮา     กาเญา โปด     นะ อาดา ดูโดะ ปัจ อีตู ฌูฆา เลอ.
43014004	กู นะ ปี ตือปัจ ดีฮา     กาเญา โปด ตาฮู ฌาลัด อีตู ดัฮ."
43014005	โทมัด ญา มือเลา ฌางัน เยซู จะ     "ตูฮัด เออ     ลูมอฮ กามี เตด ตาฮู จะ     เกา นะ ปี ตือปัจ ดีฮา. กะฆีเตอ กามี นะ ตาฮู ฌาลัด อีตู     บือเลฮ กะฮามี เลอ?"
43014006	เยซู ตีกัฮ กะ ญา จะ     "กู นี เลอ     ฌาดี ฌาลัด นู อีตู     นู บาวา ปี กราลา ตูฮัด นู ซูโงฮ     นู บาวา ปี กะ ลาฆู ฮีโดะ เลอ. ราตา ซือมียา นู นะ มาแรฮ รอจ กะ อาโปก เดะ อาตัซ     ฆาโดฮ มาแรฮ ฌาลัด นะ กู เลอ.
43014007	นู กาเญา กราลา กู ดัฮ     กาเญา โปด     นะ กราลา อาโปก เดะ กู ฌูฆา. ตะเดะ อีนี ปี     กาเญา บือเลฮ กราลา ญา     บือเลฮ ลีฮัจ ญา ดัฮ เลอ."
43014008	ฟีลิบ มือเลา ฌางัน เยซู จะ     "ตูฮัด เออ     มีตา ปลีฮัจ อาโปก     บรี กะ กามี บือเลฮ ลีฮัจ กะฆีเตอ     ฌาดี ดัฮ เลอ."
43014009	เยซู ตีกัฮ จะ     "ฟีลิบ เออ     กู ดูโดะ ฌางัน กาเญา ลามา กะฆีนี     ตาปี เกา เตด กราลา กู ลาฆี เฆอ? ซือมียา ดีฮา บือเลฮ ลีฮัจ กู     ญา โปด     บือเลฮ ลีฮัจ อาโปก ฌูฆา เลอ. บูวัจ นามา ปะ เกา มือเลา จะ     'มีตา ปลีฮัจ อาโปก     บรี กะ กามี ลีฮัจ?'
43014010	เกา เตด ปือจายา เฆอ     จะ     กู อาดา ลือกัจ บือซามา ฌางัน อาโปก     อาโปก โปด     ญา อาดา ลือกัจ บือซามา ฌางัน กู. โกะ ปือมือเลา นู กู บือเลฮ มือเลา กะ กาเญา เตอ     กู เตด บือเลฮ มือเลา ตูโรจ กะ ฮาตี นะ กู ตะอาซิก เลอ. ตาปี อาโปก นู อาดา ลือกัจ กระ ฌางัน กู เตอ     ญา บูวัจ ลาฆู บือกรือฌา นะ ญา.
43014011	กือนา ปือจายา กะ กู เลอ     จะ     กู อาดา ลือกัจ บือซามา ฌางัน อาโปก. อาโปก โปด     อาดา ลือกัจ บือซามา ฌางัน กู ฌูฆา. ดัฮ เตด ปือจายา กะฆีเตอ     กือนา ปือจายา กรานา โกะ ปือบูวัจ นะ กู เลอ.
43014012	กู มือญาเระ กะ กาเญา     ลาฆู นู ซูโงฮ จะ     ซือมียา นู ปือจายา กะ กู     นะ บือเลฮ บือกรือฌา โกะ ปือบูวัจ นู กู บูวัจ ฌูฆา     นะ บือเลฮ บูวัจ บือซัยํ ลือเบฮ เดะ อีตู ปูลัก     กรานา-จะ     กู นะ ปี รอจ กะ อาโปก เดะ กู.
43014013	ลาฆู นามา นู กาเญา มีตา     เดะ นามา นะ กู     กู นะ บูวัจ ลาฆู อีตู เลอ     บีดา-จะ     นู อาโปก เดะ อาตัซ ญา บือซรี บือซายา เตอ     นะ ปลีฮัจ ซัฮ เดะ นานะ นะ ญา เลอ.
43014014	ลาฆู นามา นู กาเญา มีตา เดะ นามา นะ กู     กู นะ บูวัจ ลาฆู อีตู เลอ."
43014015	"ดัฮ กาเญา ซายัก กะ กู     กาเญา นะ บูวัจ ตูโรจ กะ ปือมือซัด นะ กู.
43014016	กะฆีเตอ     กู นะ มีตา เดะ อาโปก     ญา นะ บรี ซือมียา มือนูโลก กะ กาเญา     ซา ลาฆี     บีดา ญา นะ ดูโดะ บือซามา ฌางัน กาเญา     ซือลาลู เลอ.
43014017	ญา เตอ     ฌาดี ซือมืองัจ นะ ตูฮัด นู ปลีฮัจ ลาฆู นู ซูโงฮ. ซือมืองัจ อีตู เตอ     โกะ ซือมียา เดะ ดือนียา นะ ซาโมจ เตด บือเลฮ     กรานา-จะ     ลีฮัจ เตด บือฆารี     เตด กราลา ญา. ตาปี กาเญา เลอ     กราลา ซือมืองัจ อีตู     ซาเบะ ญา อาดา ดูโดะ บือซามา ฌางัน กาเญา     นะ ดูโดะ เดะ ดาลับ ฮาตี นะ กาเญา เลอ.
43014018	"กู นะ เตด ตีงัน กาเญา     บรี ดูโดะ ซา กาเญา. กู นะ มาแรฮ มียา กาเญา.
43014019	เตด บราปา ลามา     ดือนียา อีนี นะ ลีฮัจ กู เตด บือฆารี     ตาปี กาเญา เลอ     นะ ลีฮัจ บือฆารี กู. ซาเบะ กู นี     อาดา ฮีโดะ     กาเญา โปด     นะ อาดา ฮีโดะ ฌูฆา เลอ.
43014020	เดะ อารี อีตู เตอ     กาเญา นะ ตาฮู จะ     กู อาดา ลือกัจ บือซามา ฌางัน อาโปก เดะ กู     กาเญา โปด อาดา ลือกัจ บือซามา ฌางัน กู     กู โปด อาดา ลือกัจ บือซามา ฌางัน กาเญา เลอ.
43014021	"ซือมียา ดีฮา     นู อาดา ปือมือซัด นะ กู     บูวัจ ตูโรจ บือกะ ปือมือซัด อีตู     ซือมียา อีตู เลอ     ฌาดี ซือมียา นู ซายัก กะ กู. ซือมียา นู ซายัก กะ กู เตอ     อาโปก เดะ กู     นะ ซายัก กะ ญา. กู โปด นะ ซายัก กะ ญา ฌูฆา     นะ ปลีฮัจ บรี กะ ญา ลีฮัจ บือฆารี ญาวา นะ กู." เยซู ญา จะ.
43014022	ยูดา     บูกัด ยูดา อิดคารีโยด     ญา ตาญา เยซู จะ     "ตูฮัด เออ     นะ ฌาดี กะฮามี เลอ     นู เกา นะ ปลีฮัจ ญาวา นะ เกา     บรี กะ กามี นะ ลีฮัจ บือฆารี     ตาปี เตด ปลีฮัจ กะ ซือมียา เดะ ดือนียา?"
43014023	เยซู ตีกัฮ จะ     "ซือมียา ดีฮา นู ซายัก กะ กู     ซือมียา อีตู นะ ตูโรจ กะ ปือมือเลา นะ กู. อาโปก เดะ กู โปด     นะ ซายัก กะ ญา. อาโปก ฌางัน กู เตอ     กามี นะ มาแรฮ มียา ญา     นะ ดูโดะ บือซามา ฌางัน ญา เลอ.
43014024	ซือมียา ดีฮา นู เตด ซายัก กะ กู     ญา เตด ตูโรจ กะ ปือมือเลา นะ กู. ปือมือเลา นู กาเญา ดืองัยํ ดัฮ เตอ     บูกัด ปือมือเลา นะ กู     ตาปี ฌาดี ปือมือเลา นะ อาโปก เดะ อาตัซ     นู ซูโรฮ กู มาแรฮ เลอ.
43014025	"ลาฆู กะฆีนี     กู บือเลฮ มือญาเระ กะ กาเญา ดัฮ     กาลา กู อาดา ดูโดะ บือซามา ฌางัน กาเญา ลาฆี.
43014026	ตาปี ซือมียา มือนูโลก อีตู     ญา เตอ     ฌาดี ซือมืองัจ นะ ตูฮัด     นู อาโปก เดะ อาตัซ นะ ซูโรฮ มาแรฮ     เดะ นามา นะ กู เตอ. ญา เลอ     นะ อาฌัยํ กาเญา     ลาฆู ซือมูฮา     ญา นะ บรี กาเญา บรีงัจ รอจ กะ ลาฆู ซือมูฮา     นู กู บือเลฮ มือเลา ฌางัน กาเญา ดัฮ.
43014027	ลาฆู ซือนัง ซือลามัจ     กู ซรัฮ บรี กะ กาเญา. กู ซือนัง ซือลามัจ กะฮามี เตอ     กู บรี กาเญา ซือนัง ซือลามัจ กะฆีเตอ เลอ. นู กู บรี กาเญา ซือนัง ซือลามัจ กะฆีนี     ญา ฮอย เตด ซือรูปา บือกะ นู ดือนียา บรี. กาเญา ฌางัน ฆาโดฮ-ฮาตี     ฌางัน ตาโกจ เลอ.
43014028	กาเญา ดืองัยํ ดัฮ     นู กู มือญาเระ กะ กาเญา จะ     'กู นะ ตีงัน กาเญา     นะ บาลิ ปาเระ มาแรฮ รอจ กะ กาเญา ปูลัก เลอ.' ดัฮ กาเญา ซายัก กะ กู ซูโงฮ เตอ     กาเญา โปด     นะ ซูกา-ฮาตี     นู กู นะ ปี รอจ กะ อาโปก เดะ อาตัซ     กรานา-จะ อาโปก     ญา บือซัยํ ลือเบฮ เดะ กู เลอ.
43014029	เดะ วะตู อีนี     กู บือเลฮ มือญาเระ กะ กาเญา     ดูลู เดะ ลาฆู อีตู นะ บือฌาดี     บีดา-จะ     วะตู ลาฆู อีตู บือฌาดี ดัฮ     กาเญา นะ บือเลฮ ปือจายา.
43014030	ตะเดะ อีนี ปี     กู นะ เตด มือเลา ฌางัน กาเญา ลามา กะฆีนี ดัฮ     ซาเบะ-จะ     กือปาลา ฮาตู ซีตัด นู ฌาดี ราฌา นู ฮูโกบ ดือนียา อีนี     ญา นะ มาแรฮ. ตาปี ญา เตอ     ฮอย ปือมือฆัฮ นามา นะ บูวัจ กู บือเลฮ เลอ.
43014031	ตาปี บีดา ซือมียา โซะ ดือนียา นะ ตาฮู จะ     กู ซายัก กะ อาโปก เดะ กู     กะฆีเตอ     นู อาโปก บือเลฮ มือเลา ปือซัด กะ กู กะฮามี ดัฮ     กู นะ บูวัจ กะฆีเตอ เลอ. "โฌฮ     บีกัซ เลอ     บรี กีตา ปี เดะ ตือปัจ อีนี." เยซู ญา จะ.
43015001	เยซู มือเลา ลาฆี จะ     "กู นี เลอ     ฌาดี ฌากัยํ อางุน นู ซูโงฮ. อาโปก เดะ กู โปด     ญา ฌาดี ซือมียา บือบือลา กือโบด อางุน เลอ.
43015002	ราตา ฌามัยํ นะ กู     นู เตด บือบูวัฮ     ญา กรัจ บูวัก. ราตา ฌามัยํ นู บือบูวัฮ     ญา กาซี ฌามัยํ อีตู บรี จรัฮ     บีดา นะ บรี อาดา บูวัฮ บาญะ ซือรูโลยํ เลอ.
43015003	วะตู อีนี เลอ     กาเญา กือนา บูวัจ บรี จรัฮ ดัฮ     ฌางัน ปือมือเลา อาฌัยํ     นู กู บือเลฮ มือเลา ฌางัน กาเญา เตอ.
43015004	กาเญา กือนา มาโซะ บรี ลือกัจ กระ ฌางัน กู เลอ. กู โปด     นะ ลือกัจ กระ ฌางัน กาเญา. ดัฮ ฌามัยํ เตด ลือกัจ กระ ฌางัน บาตัก ฌากัยํ อางุน เตอ     ญา นะ บือบูวัฮ ตะอาซิก เตด บือเลฮ. กะฆีเตอ เลอ     ดัฮ กาเญา เตด ลือกัจ กระ ฌางัน กู     กาเญา โปด     นะ บือบูวัฮ เตด บือเลฮ ฌูฆา.
43015005	"กู นี เลอ     ฌาดี ฌากัยํ อางุน. กาเญา โปด     ฌาดี ฌามัยํ. ซือมียา ดีฮา นู มาโซะ บรี ลือกัจ กระ ฌางัน กู     กู โปด     มาโซะ บรี ลือกัจ กระ ฌางัน ซือมียา อีตู     ญา เตอ     นะ บือบูวัฮ บาญะ เลอ. ซาเบะ-จะ     ดัฮ มืองือละ เดะ กู เตอ     กาเญา นะ บูวัจ นามา เตด บือเลฮ ลาลู เลอ.
43015006	ดัฮ ซือมียา เตด มาโซะ บรี ลือกัจ กระ ฌางัน กู     ซือมียา อีตู เตอ     กือนา นะ กรัจ บูวัก     ซือรูปา กะ ฌามัยํ     กะฆีเตอ ญา นะ ตูโฮยํ มาตี ปี. โกะ ฌามัยํ กะฆีเตอ     กือนา นะ มูงอจ ลูโงะ     ปี ตูนู เดะ อาปี เลอ.
43015007	ดัฮ กาเญา ลือกัจ กระ ฌางัน กู     ปือมือเลา นะ กู โปด     ลือกัจ กระ เดะ กาเญา ดัฮ ฌูฆา     กาเญา นะ มีตา ลาฆู นามา นู กาเญา บือคานะ     กาเญา นะ บือเลฮ ลาฆู อีตู เลอ.
43015008	ลาฆู บือซรี บือซายา นะ อาโปก เดะ กู     นะ ลีฮัจ บือฆารี ซัฮ เดะ ลาฆู กะฆีนี     นู กาเญา บือบูวัฮ บาญะ. กะฆีเตอ บรี ลีฮัจ จะ     กาเญา ฌาดี มูเระ นะ กู.
43015009	อาโปก ญา ซายัก กู กะฮามี ดัฮ     กู โปด     ซายัก กาเญา กะฆีเตอ ฌูฆา เลอ. กือนา ดูโดะ กือฌะ-กือมัซ เดะ ลาฆู ซายัก นะ กู เตอ.
43015010	ดัฮ กาเญา บูวัจ ตูโรจ กะ ปือมือซัด นะ กู     กาเญา โปด     นะ ดูโดะ กือฌะ-กือมัซ เดะ ลาฆู ซายัก นะ กู     ซือรูปา บือกะ นู กู บูวัจ ตูโรจ กะ ปือมือซัด นะ อาโปก     กะฆีเตอ กู ดูโดะ กือฌะ-กือมัซ เดะ ลาฆู ซายัก นะ อาโปก เลอ.
43015011	"ลาฆู กะฆีเตอ ซีงี     กู บือเลฮ มือญาเระ กะ กาเญา ดัฮ     บีดา ลาฆู ซูกา-ฮาตี นะ กู นะ ดูโดะ เดะ ฮาตี นะ กาเญา     บรี ลาฆู ซูกา-ฮาตี นะ กาเญา นะ ปือนอฮ มีเม เลอ.
43015012	นี เลอ     ฌาดี ปือมือซัด นะ กู     ฌาดี-จะ     กู บือเลฮ ซายัก กะ กาเญา กะฮามี ดัฮ     บรี กาเญา ซายัก บือซามา-ซามา ซือรูปา กะฆีเตอ ฌูฆา เลอ.
43015013	ฮอย ซือมียา ดีฮา นะ บือเลฮ ซายัก บาญะ ลือเบฮ เดะ อีนี     นู ซือมียา ซืออูรัก นะ ซรัฮ ญาวา นะ ญา     บีดา ซาบัจ นะ ญา.
43015014	ดัฮ กาเญา บูวัจ ตูโรจ กะ ลาฆู นู กู ปือซัด กะ กาเญา เตอ     กาเญา โปด     นะ ฌาดี ซาบัจ นะ กู เลอ.
43015015	กู เตด บลาโลก กาเญา จะ     ฌาดี ปราโซฮ ลาฆี     ซาเบะ-จะ ปราโซฮ เตด ตาฮู จะ     ตกเก นะ ญา บูวัจ กะฮามี. ตาปี กู บลาโลก กาเญา จะ     ฌาดี ซาบัจ เลอ     กรานา-จะ     ราตา ลาฆู นู กู ดืองัยํ ดาตัก เดะ อาโปก นะ กู     กู บือเลฮ ปลีฮัจ บรี กะ กาเญา ปูลัก ดัฮ.
43015016	กาเญา เตด บือเลฮ ปีเลฮ กู     ตาปี กู นี เลอ     บือเลฮ ปีเลฮ กาเญา     ตืองะ กาเญา ดัฮ     บีดา กาเญา นะ บือบูวัฮ ลือบัจ     บีดา บูวัฮ อีตู นะ อาดา ดูโดะ กือฌะ เลอ. กะฆีเตอ     ดัฮ กาเญา มีตา ลาฆู นามา เดะ อาโปก     เดะ นามา นะ กู     อาโปก นะ อาเกะ ลาฆู อีตู บรี กะ กาเญา เลอ.
43015017	ลาฆู กะฆีนี     กู ปือซัด บรี กะ กาเญา จะ     บรี กาเญา ซายัก บือซามา-ซามา เลอ."
43015018	"ดัฮ ซือมียา โซะ ดือนียา อีนี บือชี กะ กาเญา     กือนา ตาฮู ดัฮ จะ     กูญา บือเลฮ บือชี กะ กู ดูลู ดัฮ.
43015019	อาดู จะ กาเญา ฌาดี ซือมียา นะ ดือนียา อีนี     โกะ ซือมียา โซะ ดือนียา โปด     นะ ซายัก กาเญา     นู ฌาดี นะ ดือนียา. ตาปี กาเญา เตด ฌาดี ซือมียา นะ ดือนียา อีนี     ซาเบะ กู นี เลอ     บือเลฮ ปีเลฮ กาเญา บรี ตรือเบะ เดะ ดือนียา. กรานา กะฆีเตอ     โกะ ซือมียา โซะ ดือนียา     นะ บือชี กะ กาเญา.
43015020	กือนา บรีงัจ กะ ปือมือเลา นู กู บือเลฮ มือเลา ฌางัน กาเญา ดัฮ จะ     'ปราโซฮ เตด บือซัยํ ลือเบฮ เดะ ตกเก.' นู กูญา ปรือกัด กู ดัฮ     กูญา นะ ปรือกัด กาเญา โปด ฌูฆา. อาดู กูญา บูวัจ ตูโรจ กะ ปือมือเลา นะ กู ดัฮ     กูญา นะ บูวัจ ตูโรจ กะ ปือมือเลา นะ กาเญา ฌูฆา เลอ.
43015021	ตาปี ลาฆู อีตู ซือมูฮา     กูญา นะ บูวัจ กะ ลูมอฮ กาเญา เตอ     กรานา นามา นะ กู เลอ. กูญา นะ บูวัจ กะฆีเตอ     ซาเบะ กูญา เตด กราลา ตูฮัด     นู ซูโรฮ กู มาแรฮ.
43015022	ดัฮ กู เตด บือเลฮ มาแรฮ อาฌัยํ กูญา     กูญา โปด ฮอย ซาลัฮ เดะ ลาฆู ดูซา ดัฮ. ตาปี วะตู อีนี เลอ     กูญา ฮอย ตือปัจ นู นะ บือปูลัซ     เดะ ลาฆู ดูซา นะ กูญา ดัฮ เลอ.
43015023	ซือมียา ดีฮา นู บือชี กะ กู     ญา เตอ     บือชี กะ อาโปก เดะ กู ฌูฆา เลอ.
43015024	ดัฮ-จะ กู เตด บือเลฮ บูวัจ ลาฆู มือฆัฮ     เดะ ตืองัฮ ลูมอฮ กูญา     นู ฮอย ซือมียา อาซิก ดือละ บูวัจ เตอ     ลูมอฮ กูญา โปด     นะ ฮอย เตด ซาลัฮ เดะ ลาฆู ดูซา. ตาปี วะตู อีนี     กูญา บือเลฮ ลีฮัจ ลาฆู อีตู ดัฮ     บือเลฮ บือชี กะ กู     ฌางัน อาโปก เดะ กู ฌูฆา เลอ.
43015025	ตาปี ฆาโดฮ ฌาดี กะฆีเตอ     บีดา ปือมือเลา นู ฆาแรฮ ดัฮ     เดะ ซูรัจ ฮูโกบ นะ กูญา     นะ ซุจ รือมัก ดัฮ     นู จะ 'ฮอย ปาซัน นามา เลอ     ตาปี กูญา บือเลฮ บือชี กะ กู ดัฮ.'
43015026	"ตาปี ซือมียา มือนูโลก อีตู นะ มาแรฮ ดัฮ     ฌาดี-จะ     ซือมืองัจ นู ปลีฮัจ ลาฆู นู ซูโงฮ     นู มาแรฮ ดาตัก เดะ อาโปก เดะ อาตัซ. กู นะ ซูโรฮ ญา มาแรฮ     ดาตัก เดะ อาโปก     กะฆีเตอ ญา เตอ เลอ     นะ ฌาดี ซะซี ปาซัน ลาฆู นะ กู.
43015027	กาเญา โปด     นะ ฌาดี ซะซี ปาซัน ลาฆู นะ กู ฌูฆา เตอ     ซาเบะ-จะ     กาเญา บือเลฮ ดูโดะ ฌางัน กู     ตะเดะ ลามูลา ดัฮ เลอ." เยซู ญา จะ.
43016001	เยซู มือเลา ปูลัก จะ     "ลาฆู กะฆีเตอ     กู บือเลฮ มือญาเระ กะ กาเญา ดัฮ     บีดา ตีเมา บรี กาเญา ตืออูโนยํ.
43016002	กูญา นะ โปรฮ กาเญา ปี บูวัก เดะ รูมัฮ บือมุน. โงฮ-ซูโงฮ     อาดา ซืออารี     ราตา ซือมียา นู บูนอฮ กาเญา     กูญา นะ บรีงัจ จะ     นู กูญา บูวัจ ลาฆู อีตู     ฌาดี ลาฆู บูวัจ ตูโรจ กะ ตูฮัด เดะ อาตัซ เลอ.
43016003	กูญา นะ บูวัจ กะฆีเตอ ฌางัน กาเญา     กรานา-จะ     กูญา เตด กราลา อาโปก เดะ อาตัซ     เตด กราลา กู ฌูฆา เลอ.
43016004	ตาปี กู บือเลฮ มือญาเระ ลาฆู อีตู     บรี กะ กาเญา ดืองัยํ     บีดา-จะ     รอจ วะตู อีตู     กาเญา นะ บือเลฮ บรีงัจ กะ ลาฆู นู กู มือญาเระ กะ กาเญา ดัฮ." "กู เตด บือเลฮ มือญาเระ ลาฆู อีตู กะ กาเญา     ตะเดะ ลามูลา     ซาเบะ-จะ กู อาดา ดูโดะ ฌางัน กาเญา.
43016005	ตาปี วะตู อีนี กู ตืองัฮ นะ ปี มียา ตูฮัด นู ซูโรฮ กู มาแรฮ     ตาปี ฮอย ซาปา เดะ ลูมอฮ กาเญา ตาญา กู จะ     'เกา ปี กะ ดีฮา เลอ?'
43016006	กรานา กู บือเลฮ มือญาเระ ลาฆู อีตู กะ ลูมอฮ กาเญา ดัฮ     กะฆีเตอ กาเญา ซูซัฮ-ฮาตี ปือนอฮ ดัฮ เลอ.
43016007	กะฮามี โปด บาฌิ     กู มือญาเระ ลาฆู นู ซูโงฮ กะ กาเญา จะ     นู กู นะ ปี เตอ     บีดา กาเญา นะ บือเลฮ อูโตก. ซาเบะ-จะ     ดัฮ กู เตด ปี     ซือมียา มือนูโลก อีตู เตอ     นะ เตด มาแรฮ กะ กาเญา. ตาปี ดัฮ กู ปี เตอ     กู นะ ซูโรฮ ญา มาแรฮ กะ กาเญา เลอ.
43016008	ตานา ญา มาแรฮ ดัฮ     ญา นะ บรี โกะ ซือมียา เดะ ดือนียา ลีฮัจ ซัฮ จะ     นู กูญา อีงัจ ซาลัฮ ปาซัน ลาฆู ดูซา     ปาซัน ลาฆู นู บาฌิ-ตือปัจ     ปาซัน ลาฆู นู ตูฮัด นะ กรัจ ฮูโกบ ฌูฆา เตอ.
43016009	กูญา อีงัจ ซาลัฮ ปาซัน ลาฆู ดูซา อีตู     ซาเบะ-จะ     กูญา เตด ปือจายา กะ กู เลอ.
43016010	กูญา อีงัจ ซาลัฮ ปาซัน ลาฆู นู บาฌิ-ตือปัจ     กรานา-จะ     กู ปี กะ อาโปก     กาเญา นะ เตด บือเลฮ ลีฮัจ กู ปูลัก.
43016011	กูญา อีงัจ ซาลัฮ ปาซัน ลาฆู นู ตูฮัด นะ กรัจ ฮูโกบ     ซาเบะ-จะ     กือปาลา ฮาตู ซีตัด นู ฌาดี ราฌา เดะ ดือนียา อีนี เตอ     ญา กือนา กรัจ ฮูโกบ ดัฮ.
43016012	"กู อาดา บาญะ ลาฆู ลาฆี     นู นะ มือญาเระ กะ กาเญา     ตาปี วะตู อีนี กาเญา นะ ซาโมจ อาเมด เตด บือเลฮ เลอ.
43016013	ตาปี ตานา ซือมืองัจ อีตู     นู ปลีฮัจ ลาฆู นู ซูโงฮ     นะ มาแรฮ ดัฮ     ญา นะ บาวา กาเญา ปี มาโซะ กะ ลาฆู นู ซูโงฮ ซือมูฮา. กรานา-จะ     ญา นะ เตด มือเลา ตูโรจ กะ ฮาตี นะ ญา ตะอาซิก     ตาปี ญา ดืองัยํ ลาฆู นามา ดัฮ     ญา นะ มือเลา กะฆีเตอ เลอ. ซือมืองัจ อีตู     นะ มือญาเระ บรี กะ กาเญา ตาฮู     เดะ ลาฆู นู นะ บือฌาดี เตอ.
43016014	ญา นะ บรี ลีฮัจ ลาฆู บือซรี บือซายา นะ กู     กรานา-จะ     ญา นะ อาเมด ลาฆู นะ กู     มาแรฮ มือญาเระ บรี กะ กาเญา.
43016015	ลาฆู ซือมูฮา นู อาโปก เดะ อาตัซ อาดา เตอ     ฌาดี นะ กู. ซาเบะ กะฆีเตอ กู มือเลา จะ     ซือมืองัจ นู อีตู     ญา นะ อาเมด ลาฆู นะ กู     มาแรฮ มือญาเระ บรี กะ กาเญา เลอ."
43016016	เยซู มือเลา ลาฆี จะ     "เตด บราปา ลามา อีนี     กาเญา นะ ลีฮัจ กู เตด บือฆารี ลาฆี. เตด ลามา ปูลัก     กาเญา นะ ลีฮัจ บือฆารี กู ปูลัก เลอ."
43016017	ซาเบะ กะฆีเตอ     โกะ มูเระ นะ เยซู ซือตืองัฮ     มือเลา ซามา กูญา จะ     "ลาฆู อีนี ฌาดี ลาฆู กะฮามี เลอ     นู ญา มือเลา ฌางัน กีตา จะ     'เตด บราปา ลามา อีนี     กาเญา นะ ลีฮัจ กู เตด บือฆารี ดัฮ. เตด ลามา ปูลัก     กาเญา นะ ลีฮัจ บือฆารี กู ปูลัก เลอ.'? ญา มือเลา ฌูฆา จะ     'กรานา กู นะ ปี กะ อาโปก เดะ อาตัซ.' กะฆีเตอ     ฌาดี ลาฆู นามา เลอ?"
43016018	กะฆีเตอ     กูญา ปาคัจ มือเลา จะ     "นู จะ     'เตด บราปา ลามา เตอ' ฌาดี-จะ     ลาฆู นามา? นู เยซู มือเลา     กีตา เตด มาโซะ เดะ ฮาตี เลอ."
43016019	เยซู ญา ตาฮู จะ     กูญา นะ ตาญา ญา     กะฆีเตอ ญา มือเลา ดูลู จะ     "นู กู มือเลา ซีงี จะ     'เตด บราปา ลามา อีนี     กาเญา นะ ลีฮัจ กู เตด บือฆารี ดัฮ. เตด ลามา ปูลัก     กาเญา นะ ลีฮัจ บือฆารี กู ปูลัก เลอ.' ลาฆู อีนี     บูกัด เฆอ     นู กาเญา อาดา บือตาญา-ตาญา ซามา กาเญา?
43016020	กู มือญาเระ กะ กาเญา ลาฆู นู ซูโงฮ จะ     โซะ กาเญา     นะ มือนาแงฮ บือปาโตด     ตาปี ซือมียา โซะ ดือนียา อีนี นะ ซูกา-ฮาตี. โซะ กาเญา     นะ ซูซัฮ-ฮาตี     ตาปี ลาฆู ซูซัฮ-ฮาตี นะ กาเญา     นะ กาเลฮ บรี ฌาดี ลาฆู ซูกา-ฮาตี เลอ.
43016021	ตานา นีบีนี นะ ดูโดะ เดะ อาปี เตอ     ญา นะ อาดา ลาฆู ซูซัฮ โตระ     ซาเบะ รอจ วะตู ซาเกะ ดูโดะ เดะ อาปี ดัฮ เลอ. ตาปี ตานา ดูโดะ เดะ อาปี ดัฮ     ญา เตด บรีงัจ กะ ลาฆู นู ซาเกะ อีตู เลอ     ซาเบะ ญา ซูกา-ฮาตี     นู นานะ ซืออูรัก บือเลฮ บือฌาดี เดะ ดือนียา อีนี ดัฮ.
43016022	กะฆีเตอ ฌูฆา     กาเญา โปด     เดะ วะตู อีนี กาเญา ซูซัฮ-ฮาตี เลอ. ตาปี กู นะ มาแรฮ ลีฮัจ กาเญา ปูลัก     กะฆีเตอ กาเญา นะ ซูกา-ฮาตี ปือนอฮ. ฮอย ซาปา นะ ราปัซ อาเมด ลาฆู ซูกา-ฮาตี เดะ กาเญา บือเลฮ เลอ.
43016023	"เดะ อารี อีตู เตอ     กาเญา นะ เตด ตาญา กู ปูลัก ดัฮ. กู มือญาเระ กะ กาเญา ลาฆู นู ซูโงฮ จะ     ดัฮ กาเญา นะ มีตา ลาฆู นามา เดะ อาโปก เตอ     ญา นะ บรี ลาฆู อีตู กะ กาเญา     เดะ นามา นะ กู เลอ.
43016024	รอจ กะ วะตู อีนี     กาเญา เตด บือเลฮ มีตา ซือบารัก นามา     เดะ นามา นะ กู. กือนา มีตา เลอ     บารู นะ บือเลฮ     บีดา กาเญา นะ ซูกา-ฮาตี ปือนอฮ มีเม."
43016025	"ลาฆู กะฆีเตอ     กู บือเลฮ มือเลา ฌางัน กาเญา     ฌาดี ปือมือเลา กียัซ. ตาปี-จะ     อาดา ซืออารี กู นะ เตด มือเลา ปือมือเลา กียัซ ปูลัก ดัฮ     ตาปี นะ มือญาเระ กะ กาเญา บรี ซัฮ     ปาซัน ลาฆู นะ อาโปก เดะ กู.
43016026	เดะ อารี อีตู     ลูมอฮ กาเญา นะ มีตา เดะ นามา นะ กู. กู นะ เตด มือญาเระ กะ กาเญา จะ     กู นะ ปูโฌะ อาโปก บีดา กาเญา.
43016027	ซาเบะ อาโปก ตะอาซิก โปด     ญา ซายัก กะ กาเญา     กรานา-จะ     กาเญา ซายัก กะ กู ดัฮ     ปือจายา ดัฮ จะ     กู มาแรฮ ดาตัก เดะ ตูฮัด เดะ อาตัซ เตอ.
43016028	กู มาแรฮ ดาตัก เดะ อาโปก     มาโซะ กะ ดาลับ ดือนียา ดัฮ. กู นะ ตีงัน ดือนียา อีนี     นะ ปี รอจ กะ อาโปก ปูลัก เลอ." เยซู ญา จะ.
43016029	โกะ มูเระ นะ เยซู มือเลา จะ     "นี เลอ     วะตู อีนี     เกา มือเลา ซัฮ ดัฮ     เตด บือเลฮ มือเลา ฌาดี ปือมือเลา กียัซ.
43016030	วะตู อีนี เลอ     ลูมอฮ กามี อีนี ตาฮู ซูโงฮ ดัฮ จะ     เกา ตาฮู ลาฆู ซือมูฮา     เตด ฆาโดฮ นะ อาดา ซือมียา ดีฮา ตาญา เกา ปูลัก. ซาเบะ กะฆีเตอ เลอ     กามี ตาฮู จะ     เกา มาแรฮ ดาตัก เดะ ตูฮัด เดะ อาตัซ เลอ."
43016031	เยซู ญา ตีกัฮ กะ กูญา จะ     "วะตู อีนี กาเญา ปือจายา ดัฮ เฆอ?
43016032	ลีฮัจ เลอ     อาดา ซา วะตู นู นะ มาแรฮ     โงฮ-ซูโงฮ ญา มาแรฮ รอจ ดัฮ เลอ     นู กาเญา นะ กือนา ปือจัฮ-บือลัฮ ปี     กะ ตือปัจ ดูโดะ นะ กาเญา ซิกมาซิก     นะ ตีงัน บือบียัยํ ซา กู. ตาปี กู เตด ดูโดะ ซา กู     ซาเบะ-จะ อาโปก ญา อาดา ดูโดะ บือซามา ฌางัน กู เลอ.
43016033	ลาฆู กะฆีนี กู มือญาเระ กะ กาเญา ดัฮ     บีดา กาเญา นะ อาดา ซือนัง ซือลามัจ     ลือกัจ บือซามา ฌางัน กู. เดะ ดือนียา อีนี     กาเญา นะ อาดา ลาฆู ซูซัฮ ปายัฮ. ตาปี กือนา ซูกา-ฮาตี เลอ     ซาเบะ-จะ กู ฌือนัฮ เดะ ดือนียา ดัฮ."
43017001	ตานา เยซู มือเลา กะฆีเตอ ดัฮ     ญา ลางอฮ ปาลา     ลีฮัจ กะ ลาแงะ มือเลา จะ     "อาโปก เออ     รอจ วะตู ดัฮ. มีตา เดะ อาโปก     บรี เกา อาเกะ นานะ นะ เกา     บรี บือซรี บือซายา เตอ     บีดา นานะ อีตู     นะ บือเลฮ บรี ลีฮัจ นู บือซรี บือซายา นะ อาโปก เลอ.
43017002	กรานา-จะ     อาโปก บือเลฮ ซรัฮ บรี กะ นานะ อาดา มือฆัฮ     นู นะ ฮูโกบ โกะ อูมัจ-ซือมียา ราตา เตอ     บีดา-จะ     นานะ นะ บือเลฮ บาวา ลาฆู ฮีโดะ ซูโงฮ นู ซือลาลู     มาแรฮ บรี กะ โกะ ซือมียา นู อาโปก บือเลฮ ซรัฮ บรี กะ นานะ เตอ.
43017003	ลาฆู ฮีโดะ ซูโงฮ นู ซือลาลู ฌาดี กะฆีนี เลอ     บรี กูญา กราลา เกา     นู ฌาดี ตูฮัด เดะ อาตัซ     ตูฮัด นู ซูโงฮ     ตูฮัด แนฮ ซา เลอ. บรี กูญา กราลา เยซู คริด นู เกา ซูโรฮ มาแรฮ ดัฮ ฌูฆา.
43017004	กู บือเลฮ บรี กะ โกะ ซือมียา เดะ ดือนียา ลีฮัจ นู บือซรี บือซายา นะ อาโปก     ซาเบะ-จะ     ลาฆู บือกรือฌา นู อาโปก บือเลฮ อาเกะ บรี กะ กู บูวัจ เตอ     ลาฆู อีตู กู บือเลฮ บูวัจ ซุจ ฮาบิฮ ดัฮ เลอ.
43017005	อาโปก เออ     วะตู อีนี     มีตา เดะ อาโปก บรี อาเกะ กู     บรี อาดา ลาฆู บือซรี บือซายา     โซะ ฮึลด มูคา นะ เกา     บือกะ ซือรูปา กะ ลาฆู บือซรี บือซายา อีตู     นู กู อาดา บือซามา ฌางัน เกา     ดูลู เดะ ดือนียา อีนี นะ บือฌาดี ดัฮ.
43017006	"โกะ ซือมียา อีตู     นู เกา บือเลฮ บรี กะ กู ดัฮ     ดาตัก เดะ โกะ อูมัจ-ซือมียา เดะ ดือนียา เตอ     กู บือเลฮ บรี กะ กูญา ตาฮู ปาซัน ลาฆู นะ อาโปก ดัฮ. โกะ ซือมียา อีตู กูญา ฌาดี นะ เกา เตอ. เกา อาเกะ กูญา บรี กะ กู ดัฮ. กูญา บือเลฮ บูวัจ ตูโรจ กะ ปือมือเลา นะ อาโปก ดัฮ เลอ.
43017007	วะตู อีนี     กูญา ตาฮู ดัฮ จะ     ลาฆู ซือมูฮา นู อาโปก บรี กะ กู ดัฮ     มาแรฮ ดาตัก เดะ อาโปก ซูโงฮ เลอ.
43017008	ซาเบะ-จะ     โกะ ปือมือเลา อีตู     นู อาโปก บือเลฮ บรี กะ กู เตอ     กู บือเลฮ บรี กะ กูญา ดัฮ. ปือมือเลา อีตู กูญา บือเลฮ ซาโมจ ดัฮ เลอ. กะฆีเตอ     กูญา โปด     ตาฮู ซูโงฮ ดัฮ จะ     กู มาแรฮ ดาตัก เดะ อาโปก เลอ. กูญา ปือจายา ดัฮ จะ     อาโปก     เกา เลอ     นู บือเลฮ ซูโรฮ กู มาแรฮ.
43017009	"กู บือซาโวจ บีดา กูญา เลอ. กู เตด บือซาโวจ บีดา โกะ ซือมียา เดะ ดือนียา     ตาปี บีดา โกะ ซือมียา นู อาโปก บือเลฮ อาเกะ บรี กะ กู ดัฮ     ซาเบะ กูญา ฌาดี นะ อาโปก เลอ.
43017010	ราตา ซือมียา นู ฌาดี นะ กู เตอ     ฌาดี นะ อาโปก ฌูฆา เลอ. ราตา ซือมียา นู ฌาดี นะ อาโปก     ฌาดี นะ กู ฌูฆา เลอ. กูญา โปด     บรี ลีฮัจ จะ     กู บือซรี บือซายา เลอ.
43017011	วะตู อีนี กู เตด ดูโดะ เดะ ดือนียา อีนี ลาฆี ดัฮ     ตาปี กูญา อาดา ดูโดะ เดะ ดือนียา อีนี เลอ. กู ตืองัฮ นะ ปี รอจ กะ เกา. อาโปก เออ     เกา นู บาฌิ บือซรี เลอ     มีตา บรี ฌาฆา บือบือลา โกะ ซือมียา     นู เกา บือเลฮ อาเกะ บรี กะ กู เตอ. มีตา บรี ฌาฆา กูญา     ฌางัน ลาฆู มือฆัฮ เดะ นามา นะ อาโปก เลอ     บีดา กูญา นะ ฌาดี ซา อีตู     ซือรูปา บือกะ กามี ฌาดี ซา ฌูฆา เลอ.
43017012	กาลา กู อาดา ดูโดะ บือซามา ฌางัน กูญา อีตู     กู บือเลฮ ฌาฆา บือบือลา กูญา     ซือมียา นู อาโปก บือเลฮ อาเกะ บรี กะ กู ดัฮ. กู บือเลฮ ฌาฆา กูญา     ฌางัน ลาฆู มือฆัฮ เดะ นามา นะ อาโปก เลอ. ฮอย ซือมียา ซืออูรัก โปด     เดะ ลูมอฮ กูญา     นู บือนาซา ดัฮ     ลือเบฮ ซา ซือมียา อีตู     นู ฆาโดฮ บือนาซา ปี     บีดา นะ ฌาดี รือมัก     บือกะ ซูรัจ ปือมือเลา นะ ตูฮัด เลอ.
43017013	ตาปี วะตู อีนี     กู ตืองัฮ นะ ปี มียา อาโปก     กู บือเลฮ มือเลา ปาซัน ลาฆู กะฆีนี โซะ ดือนียา     บีดา บรี กูญา นะ ซูกา-ฮาตี ปือนอฮ มีเม     ฌางัน ลาฆู ซูกา-ฮาตี นะ กู.
43017014	กู นี เลอ     บือเลฮ ซรัฮ ปือมือเลา นะ อาโปก บรี กะ กูญา ดัฮ. กะฆีเตอ โกะ ซือมียา โซะ ดือนียา อีนี     บือเลฮ บือชี กะ กูญา     ซาเบะ กูญา บูกัด ซือมียา โซะ ดือนียา     ซือรูปา บือกะ กู โปด     บูกัด ซือมียา โซะ ดือนียา เลอ.
43017015	กู เตด มีตา บรี อาโปก อาเมด กูญา บือตรือเบะ เดะ ดือนียา     ตาปี บรี ฌาฆา บือบือลา กูญา     บรี ลือปัซ เดะ กือปาลา ฮาตู ซีตัด นู ฌาฮัจ.
43017016	กูญา อีตู บูกัด ซือมียา โซะ ดือนียา     ซือรูปา บือกะ กู บูกัด ซือมียา โซะ ดือนียา.
43017017	มีตา อาเมด กูญา     บรี ฌาดี ซือมียา นะ เกา     ตูโรจ บือกะ ลาฆู นู ซูโงฮ. ปือมือเลา นะ อาโปก เตอ     ฌาดี ลาฆู นู ซูโงฮ เลอ.
43017018	อาโปก บือเลฮ ซูโรฮ กู มาโซะ มาแรฮ กะ ดือนียา กะฮามี เตอ     กู โปด     บือเลฮ ซูโรฮ กูญา มาโซะ ปี กะ ดือนียา กะฆีเตอ เลอ.
43017019	กู ซรัฮ ญาวา นะ กู บรี กะ อาโปก     กรานา ลีฮัจ กะ กูญา     บีดา กูญา นะ กือนา ซรัฮ บรี กะ อาโปก     ตูโรจ กะ ลาฆู นู ซูโงฮ ฌูฆา เลอ.
43017020	"กู เตด บือซาโวจ บีดา ลูมอฮ อีนี     ซา ลูมอฮ เตอ     ตาปี บีดา โกะ ซือมียา ซือมูฮา นู นะ ปือจายา กะ กู     ซาเบะ ปือมือเลา นะ กูญา.
43017021	กู มีตา บรี กูญา นะ บือเลฮ ฌาดี ซา อีตู เลอ. ซือรูปา บือกะ อาโปก     เกา เลอ     อาดา ลือกัจ บือซามา ฌางัน กู     กู โปด     อาดา ลือกัจ บือซามา ฌางัน เกา     บรี กูญา นะ อาดา ลือกัจ บือซามา ฌางัน กีตา     ฌาดี ซา อีตู เลอ. กะฆีเตอ     โกะ ซือมียา เดะ ดือนียา นะ ปือจายา จะ     อาโปก บือเลฮ ซูโรฮ กู มาแรฮ.
43017022	ลาฆู บือซรี บือซายา นู อาโปก บรี กะ กู ดัฮ     กู บือเลฮ บรี กะ กูญา ฌูฆา ดัฮ     บีดา กูญา นะ ฌาดี ซา อีตู     ซือรูปา บือกะ นู กู ฌางัน อาโปก     ฌาดี ซา อีตู เลอ.
43017023	กู ลือกัจ บือซามา ฌางัน กูญา     อาโปก โปด     ลือกัจ บือซามา ฌางัน กู     บีดา กูญา นะ บือเลฮ ฌาดี ซา อีตู บาฌิ ดัฮ. กะฆีเตอ เลอ     โกะ ซือมียา เดะ ดือนียา นะ ตาฮู จะ     อาโปก บือเลฮ ซูโรฮ กู มาแรฮ     นะ ตาฮู ปูลัก จะ     อาโปก ซายัก กะ กูญา อีตู     ซือรูปา บือกะ อาโปก ซายัก กะ กู ฌูฆา เลอ.
43017024	"อาโปก เออ     โกะ ซือมียา อีนี นู อาโปก บือเลฮ ซรัฮ บรี กะ กู เตอ     กู บือคานะ นะ บรี กูญา ดูโดะ ฌางัน กู     เดะ ตือปัจ นู กู ดูโดะ     บีดา กูญา นะ บือเลฮ ลีฮัจ ลาฆู บือซรี บือซายา นะ กู     นู อาโปก บือเลฮ ซรัฮ บรี กะ กู ดัฮ. ซาเบะ อาโปก เกา บือเลฮ ซายัก กู ดัฮ     ดูลู เดะ เกา นะ บือฌาดี ดือนียา เตอ.
43017025	เออ อาโปก นู บาฌิ-ตือปัจ เลอ     โกะ ซือมียา โซะ ดือนียา กูญา เตด กราลา เกา     ตาปี กู นี เลอ     กราลา เกา. โกะ ซือมียา อีนี โปด     กูญา ตาฮู จะ     เกา บือเลฮ ซูโรฮ กู มาแรฮ ดัฮ.
43017026	กู บือเลฮ บูวัจ บรี กูญา ตาฮู ปือนามา นะ เกา     นะ บูวัจ บรี กูญา ตาฮู ปูลัก เลอ     บีดา กูญา นะ ซายัก บือซามา-ซามา     บือกะ ซือรูปา นู เกา บือเลฮ ซายัก กะ กู ดัฮ     บีดา กู โปด     นะ ลือกัจ บือซามา ฌางัน กูญา." เยซู ญา จะ.
43018001	ตานา เยซู มือเลา กะฆีเตอ ดัฮ     ญา ตรือเบะ ปี ฌางัน โกะ มูเระ นะ ญา     มือลากัฮ ซูงัย ปือนามา กิดโรน. ปัจ อีตู อาดา กือโบด     ซา กือโบด. เยซู ฌางัน โกะ มูเระ นะ ญา     มาโซะ ปี กะ กือโบด อีตู.
43018002	ยูดา     ซือมียา นู นะ ซรัฮ เยซู บรี กือนา รีฆะ เตอ     ญา กราลา กือโบด อีตู ฌูฆา     ซาเบะ-จะ     เยซู ฌางัน โกะ มูเระ นะ ญา     ดือละ มาแรฮ บือดาปัจ เดะ ตือปัจ อีตู ซัจๆ.
43018003	กะฆีเตอ ยูดา     ญา บาวา โกะ ลูมอฮ ตาฮัน ซือตืองัฮ     ฌางัน โกะ ซือมียา ฌาฆา     นู มาแรฮ ดาตัก เดะ ลูมอฮ ซามี ซัยํ-บือซัยํ ฌางัน ลูมอฮ ฟาริซี     ปี กะ ตือปัจ อีตู ฌูฆา. กูญา บาวา โกะ ปลีตา     โกะ ดามัยํ     โกะ ซือนาตา     บือปี ซามา.
43018004	เยซู ญา ตาฮู ลาฆู ซือมูฮา     นู นะ ฌาดี ฌางัน ญา ดัฮ     กะฆีเตอ ญา ปี ตาญา กูญา จะ     "กาเญา มาแรฮ มียา ซาปา เลอ?"
43018005	กูญา ตีกัฮ จะ     "มาแรฮ มียา เยซู     ซือมียา ตูโปะ นาซาเรด." เยซู มือเลา ฌางัน กูญา จะ     "กู นี เลอ     ฌาดี ซือมียา นู อีตู." ยูดา     ซือมียา นู ซรัฮ เยซู เตอ     อาดา บือดีรี ฌางัน โกะ ซือมียา อีตู ฌูฆา.
43018006	ตานา เยซู มือเลา ฌางัน กูญา จะ     "กู นี เลอ     ฌาดี ซือมียา นู อีตู." กูญา โปด     อูโนยํ กะ บลากัก     รือบัฮ เดะ ตานัฮ.
43018007	เยซู ตาญา กูญา ปูลัก จะ     "กาเญา มาแรฮ มียา ซาปา เลอ?" กูญา ตีกัฮ จะ     "มาแรฮ มียา เยซู     ซือมียา ตูโปะ นาซาเรด."
43018008	เยซู ตีกัฮ กะ กูญา จะ     "กู บือเลฮ มือญาเระ กะ กาเญา ดัฮ จะ     กู ฌาดี ซือมียา นู อีตู เลอ. ดัฮ กาเญา มียา กู     กือนา ปลือปัซ โกะ ซือมียา อีนี ปี เลอ."
43018009	นู เยซู มือเลา กะฆีเตอ     บีดา นะ บูวัจ บรี ซุจ รือมัก ดัฮ     บือกะ ปือมือเลา นู ญา บือเลฮ มือเลา ดัฮ จะ     "เดะ โกะ ซือมียา อีตู     นู อาโปก ซรัฮ บรี กะ กู เตอ     กู นะ เตด บรี บือนาซา     มีเซ-จะ ซืออูรัก โปด."
43018010	โซะ เปโตร     ญา อาดา ปือดัก. กะฆีเตอ     ญา ซีตะ ปือดัก     บาโฮะ ปราโซฮ ซืออูรัก     นะ กือปาลา ซามี กือนา เดะ ตือลีงา โซะ กานัน     ยู ปูตุซ ดัฮ. ปราโซฮ อีตู ปือนามา จะ     มาละคัด.
43018011	กะฆีเตอ     เยซู มือเลา ฌางัน เปโตร จะ     "อาเมด ปือดัก     ตาโรฮ บูวัก เลอ. กะฮามี เลอ     เจาะ นู อาโปก เดะ กู อาเกะ บรี กะ กู เตอ     กู นะ เตด โอะ เฆอ?"
43018012	โกะ ลูมอฮ ตาฮัน     ฌางัน กือปาลา ตาฮัน     ฌางัน โกะ ซือมียา ฌาฆา นะ ลูมอฮ ยิว     กูญา ปาคัจ ฆรูมง รีฆะ อีกัจ เยซู.
43018013	กูญา บาวา ญา บือปี มียา อานัด ดูลู     ซาเบะ อานัด ญา ฌาดี ปะ มือตูฮา นะ กายาฟัด     นู ฌาดี กือปาลา ซามี บือกรือฌา เดะ ตาโฮด อีตู.
43018014	กายาฟัด     ซือมียา อีนี เลอ     นู บือเลฮ บือกีรา ฌางัน ลูมอฮ ยิว จะ     ฌาดี ลาฆู บาฌิ     นู นะ บรี ซือมียา ซืออูรัก มาตี     ฆาตี โกะ ซือมียา ซือมูฮา.
43018015	เปโตร ฌางัน มูเระ นู ซืออูรัก     กูญา บือเลฮ ตูโรจ เยซู ปี. มูเระ นู อีตู เตอ     ญา บือกราลา ฌางัน กือปาลา ซามี. กะฆีเตอ     ญา บือเลฮ มาโซะ ฌางัน เยซู     ปี รอจ กะ ลามัน รูมัฮ นะ กือปาลา ซามี อีตู.
43018016	ตาปี เปโตร     ญา บือดีรี เดะ บีดิก ปีตู โซะ ลูวัยํ. กะฆีเตอ     มูเระ อีตู นู บือกราลา ฌางัน กือปาลา ซามี     ญา ตรือเบะ ปี มือเลา ฌางัน นีบีนี นู ตูงู ปีตู. กะฆีเตอ ญา บาวา เปโตร มาโซะ ปี.
43018017	นีบีนี ปราโซฮ อีตู     นู ตูงู ปีตู เตอ     ญา ตาญา เปโตร จะ     "เกา ฌาดี มูเระ นะ ซือมียา อีตู ฌูฆา     บูกัด เฆอ?" เปโตร ตีกัฮ จะ     "เตด โบะ."
43018018	ลูมอฮ ปราโซฮ ฌางัน ตามาตา     นู บือดีรี เดะ ตือปัจ อีตู เตอ     กูญา บือเลฮ อาเมด ฮารัก มาแรฮ     รูโมด อาปี ดัฮ     ซาเบะ อาเงน ญา บือแฌะ เตอ     กะฆีเตอ กูญา ปาคัจ บือดียัก เดะ อาปี อีตู. เปโตร โปด     อาดา บือดียัก เดะ อาปี ฌางัน กูญา ฌูฆา เลอ.
43018019	กะฆีเตอ     กือปาลา ซามี อีตู ตาญา เยซู     ปาซัน โกะ มูเระ นะ ญา     ฌางัน ปือมือเลา อาฌัยํ นะ ญา ฌูฆา.
43018020	เยซู มือเลา ตีกัฮ กะ ญา จะ     "กู นี เลอ     บือเลฮ มือเลา บรี กะ โกะ ซือมียา เดะ ดือนียา ดืองัยํ     ฮอย เตด บูนี. กู ซือมาตา อาฌัยํ เดะ โกะ รูมัฮ บือมุน เดะ โซะ รูมัฮ มือญือมัฮ ตูฮัด ฌูฆา     ตือปัจ นู ลูมอฮ ยิว ซือมูฮา ลาดัจ บือมุน บือซามา. กู เตด บือเลฮ มือเลา ซือปาตัฮ นามา     เดะ ตือปัจ นู บูนี เลอ.
43018021	เกา ตาญา กู บูวัจ นามา? กือนา ปี ตาญา โกะ ซือมียา     นู บือเลฮ ดืองัยํ นู กู มือเลา ดัฮ เตอ     จะ กู บือเลฮ มือเลา นามา ฌางัน กูญา. กูญา โปด     นะ ตาฮู จะ     กู บือเลฮ อาฌัยํ นามา."
43018022	ตานา เยซู มือเลา กะฆีเตอ ดัฮ     ซือมียา ฌาฆา ซืออูรัก     นู บือดีรี โตะ อีตู     ญา ตาปัยํ ปีปี นะ ญา     มือเลา จะ     "เกา ตีกัฮ กะฆีเตอ เฆอ     กะ กือปาลา ซามี?"
43018023	เยซู ตีกัฮ กะ ญา จะ     "ดัฮ กู มือเลา ซาลัฮ     กือนา ฌาดี ซะซี ปาซัน ลาฆู ซาลัฮ อีตู เตอ. ตาปี ดัฮ กู มือเลา กือนา     เกา ตาปัยํ กู บูวัจ นามา เลอ?"
43018024	กะฆีเตอ อานัด ซูโรฮ บาวา เยซู     นู อาดา อีกัจ เดะ ตางัน ดัฮ เตอ     ปี มียา กายาฟัด     ซือมียา นู ฌาดี กือปาลา ซามี.
43018025	วะตู อีตู     เปโตร ญา ตืองัฮ บือดีรี บือดียัก เดะ อาปี เตอ. โกะ ซือมียา อีตู ตาญา ญา จะ     "เกา ฌูฆา เลอ     ฌาดี มูเระ นะ ซือมียา อีตู     บูกัด เฆอ?" เปโตร ญา มือเลา กีปัซ จะ     "ฮอย เตด โบะ."
43018026	อาดา ปราโซฮ ซืออูรัก นะ กือปาลา ซามี     นู ฌาดี นะบรานะ นะ ซือมียา     นู เปโตร บาโฮะ ตือลีงา ปูตุซ เตอ     ญา ตาญา จะ     "กู บือเลฮ ลีฮัจ เกา ฌางัน ซือมียา อีตู เดะ กือโบด     บูกัด เฆอ?"
43018027	เปโตร     ญา มือเลา กีปัซ ซือกาลี ปูลัก. ดัดดัด อีตู     ฮายับ โปด     มูเกาะ.
43018028	วะตู มูกัยํ     กูญา บาวา เยซู ตรือเบะ ปี เดะ รูมัฮ นะ กายาฟัด     บือปี กะ บาลัย นะ ฮูลู-บาลัก นะ ราฌา. ลูมอฮ ยิว ตะอาซิก โปด     เตด บือเลฮ มาโซะ ปี     กะ ดาลับ บาลัย อีตู เตอ     บีดา กูญา นะ เตด ฌาดี ตะอารัฮ     ตาปี นะ บือเลฮ มากัด ลาฆู บรามัย ลือปัซ ปี เลอ.
43018029	กะฆีเตอ     ปีลาด ญา ตรือเบะ มาแรฮ     ตาญา กูญา อีตู จะ     "ลูมอฮ กาเญา อาดา ปาซัน นามา     นะ อาดู ซือมียา อีนี เลอ?"
43018030	กูญา ตีกัฮ กะ ญา จะ     "ดัฮ ญา เตด ฌาดี อูรัก ฌาฮัจ เตอ     กามี โปด     เตด รีฆะ ญา     บาวา มาแรฮ อาตัจ บรี กะ เกา เลอ."
43018031	กะฆีเตอ     ปีลาด มือเลา กะ กูญา จะ     "กาเญา ตะอาซิก กือนา อาเมด ซือมียา อีนี     บือปี บือดะวา เลอ     ตูโรจ ฮูโกบ นะ กาเญา." ลูมอฮ ยิว ตีกัฮ จะ     "ราฌา เตด บรี กะ ลูมอฮ กามี     นะ บูนอฮ ซือมียา ดีฮา     ซืออูรัก โปด."
43018032	นู ฌาดี กะฆีนี     บีดา บรี ฌาดี ซูโงฮ     ตูโรจ บือกะ ปือมือเลา นะ เยซู     นู ญา บือเลฮ มือเลา ตูโดฮ ดัฮ จะ     ญา นะ มาตี กะฮามี.
43018033	ปีลาด ญา มาโซะ ปี กะ รูมัฮ นะ ญา ปูลัก     บลาโลก เยซู มาแรฮ     ตาญา จะ     "เกา นี     ฌาดี ราฌา นะ ลูมอฮ ยิว เฆอ?"
43018034	เยซู ตีกัฮ ปาเระ จะ     "เกา ตาญา กะฆีเตอ     ตูโรจ กะ ฮาตี นะ เกา ตะอาซิก เฆอ? เฆอ-จะ     อาดา ซือมียา อาซิก บือเลฮ มือญาเระ กะ เกา ปาซัน ลาฆู นะ กู?"
43018035	ปีลาด ตาญา จะ     "กู นี     ฌาดี อูรัก ยิว เฆอ? โกะ ซือมียา ลูมอฮ นะ เกา ตะอาซิก     ฌางัน ลูมอฮ ซามี ซัยํ-บือซัยํ     กูญา เลอ     บือเลฮ รีฆะ เกา     อาตัจ บรี กะ กู. เกา บูวัจ ซาลัฮ นามา ดัฮ เลอ?"
43018036	เยซู ตีกัฮ จะ     "กู บูกัด ฌาดี ราฌา     บือกะ ซือรูปา โกะ ราฌา เดะ ดือนียา อีนี. ดัฮ กู ฌาดี ราฌา บือกะ เดะ ดือนียา อีนี เตอ     โกะ ซือมียา นะ กู โปด     นะ บือเลฮ บลาวัด     ตีเมา บรี กู กือนา รีฆะ     อาตัจ บรี กะ โกะ กือปาลา ลูมอฮ ยิว. ตาปี นู กู ฌาดี ราฌา     บูกัด ซือรูปา กะฆีเตอ เลอ. "
43018037	ปีลาด มือเลา ฌางัน เยซู จะ     "กะฆีเตอ     เกา ฌาดี ราฌา ซูโงฮ เฆอ?" เยซู ตีกัฮ จะ     "เกา เลอ     นู มือเลา จะ     กู ฌาดี ราฌา. โซะ กู เตอ     ซาเบะ ลาฆู กะฆีนี     กู บือเลฮ บือฌาดี     มาโซะ มาแรฮ กะ ดือนียา อีนี จะ     บีดา กู นะ ฌาดี ซะซี ปาซัน ลาฆู นู ซูโงฮ. ซือมียา ซือมูฮา นู ตูโรจ บือกะ ลาฆู นู ซูโงฮ     กูญา นะ มือนีงัย กะ ซูวารา นะ กู เลอ."
43018038	ปีลาด ญา ตาญา เยซู จะ     "ลาฆู นู ซูโงฮ ฌาดี กะฮามี เลอ?" ตานา ญา ตาญา กะฆีเตอ ดัฮ     ปีลาด โปด     ญา ตรือเบะ ปี มียา ลูมอฮ ยิว ปูลัก     มือญาเระ กะ กูญา จะ     "โบะ กู ลีฮัจ จะ     ญา ฮอย ซาลัฮ นามา เลอ.
43018039	ตาปี ลูมอฮ กาเญา อาดา ฮาดัจ     นะ บรี กู ปลือปัซ ซือมียา ซืออูรัก     บรี กะ กาเญา     เดะ วะตู อารี บรามัย ลือปัซ ปี. กาเญา บือคานะ นะ บรี กู ปลือปัซ ราฌา นะ ลูมอฮ ยิว     บรี กะ กาเญา เฆอ?"
43018040	โกะ ซือมียา ซือมูฮา ปาคัจ บือซูระ จะ     "ฌางัน ปลือปัซ ซือมียา อีนี. กือนา ปลือปัซ บาระบา เลอ." โซะ บาระบา เตอ     ญา ฌาดี อูรัก ปือญามุน เลอ.
43019001	กะฆีเตอ     ปีลาด อาตัจ เยซู บรี กะ ตาฮัน รือเปะ.
43019002	โกะ ตาฮัน โปด     อาเมด อากัยํ บือดูรี มาแรฮ     อาญัม บือกะ ฌาดี จูบุก     บอฮ เดะ ปาลา นะ เยซู. กูญา อาเมด กาเยด ซรือโกะ ญาวา     ซี แนบปริง     ปากัย บรี กะ ญา.
43019003	กูญา มาแรฮ ซัจๆ     ตาปัยํ มูคา นะ เยซู     มือเลา ฌางัน ญา จะ     "ซือลามัจ เลอ     เกา นู ราฌา นะ ลูมอฮ ยิว."
43019004	ปีลาด ญา ตรือเบะ ปี ปูลัก     มือเลา ฌางัน โกะ ซือมียา บาญะ จะ     "ลีฮัจ เลอ     กู บาวา ซือมียา อีนี มาแรฮ อาตัจ บรี กะ กาเญา ดัฮ     บีดา นะ บรี กาเญา ตาฮู จะ     กู เตด ลีฮัจ จะ     ญา อาดา ลาฆู ซาลัฮ นามา เลอ."
43019005	กะฆีเตอ     เยซู ญา ตรือเบะ มาแรฮ     อาดา จูบุก เดะ ปาลา     นู บูวัจ ฌางัน อากัยํ บือดูรี     ญา ปือแญะ บาฌู ซี แนบปริง ฌูฆา. ปีลาด มือเลา ฌางัน กูญา จะ     "ลีฮัจ เลอ     ซือมียา อีนี."
43019006	ตานา ลูมอฮ ซามี ซัยํ-บือซัยํ ฌางัน โกะ ตามาตา ลีฮัจ เยซู     กูญา ซือมูฮา บือซูระ จะ     "อาเมด บือปี กาจิก เดะ กายู ปลีตัก. อาเมด บือปี กาจิก เลอ." ปีลาด มือเลา ฌางัน กูญา จะ     "กาเญา เลอ     อาเมด ปี กาจิก ตะอาซิก     ซาเบะ โซะ กู เตอ     กู ลีฮัจ จะ     ญา ฮอย ซาลัฮ นามา เลอ."
43019007	ลูมอฮ ยิว กูญา ตีกัฮ จะ     "ลูมอฮ กามี อาดา ปือมือเลา ฮูโกบ     นู นะ ตูโรจ กะ ฮูโกบ อีตู เตอ     ญา ฆาโดฮ มาตี     ซาเบะ-จะ ญา มืองากู ญาวา ตะอาซิก จะ     ญา ฌาดี นานะ นะ ตูฮัด บือซัยํ เดะ อาตัซ เลอ."
43019008	ตานา ปีลาด ญา ดืองัยํ กะฆีเตอ ดัฮ     ญา ตาโกจ บาญะ ซือรูโลยํ.
43019009	ญา มาโซะ ปี กะ ดาลับ บาลัย นะ ราฌา ปูลัก     ตาญา เยซู จะ     "เกา มาแรฮ ดาตัก ปัจ ดีฮา เลอ?" ตาปี เยซู ญา เตด ตีกัฮ นามา โปด.
43019010	กะฆีเตอ     ปีลาด มือเลา ฌางัน ญา จะ     "เกา ตีเมา มือเลา ฌางัน กู เฆอ? เกา เตด ตาฮู เฆอ     จะ     กู อาดา มือฆัฮ นู นะ ปลือปัซ เกา บือเลฮ     อาดา มือฆัฮ นู นะ กาจิก เดะ กายู ปลีตัก โปด     บือเลฮ ฌูฆา?"
43019011	เยซู ญา ตีกัฮ จะ     "เกา อาดา มือฆัฮ นู นะ ฮูโกบ กู โปด     เตด บือเลฮ     ลือเบฮ เดะ ตูฮัด เดะ อาตัซ นะ บรี กะ เกา เตอ. ซาเบะ กะฆีเตอ     ซือมียา นู อาตัจ กู บรี กะ เกา โปด     ญา อาดา ดูซา บาญะ ลือเบฮ เดะ เกา เลอ."
43019012	ตะเดะ อีตู     ปีลาด มียา จือลัฮ นะ ปลือปัซ เยซู. ตาปี ลูมอฮ ยิว บือซูระ จะ     "ดัฮ เกา ปลือปัซ ซือมียา อีนี เตอ     เกา เตด ฌาดี ซาบัจ นะ ราฌา ซีซา เลอ. ซือมียา ดีฮา มืองากู ญาวา ตะอาซิก จะ     ฌาดี ราฌา     ญา เตอ     มือเลา บลาวัด ฌางัน ราฌา ซีซา เลอ."
43019013	ตานา ดืองัยํ กะฆีเตอ ดัฮ     ปีลาด ญา บาวา เยซู ตรือเบะ มาแรฮ     ญา ดูโดะ เดะ ตือปัจ ดูโดะ บือดะวา     นู บลาโลก จะ     ลามัน อาปัยํ ฌางัน บาตู     นู บาซา ฮีบรู บลาโลก จะ     ฆับบาทา.
43019014	อารี อีตู ฌาดี อารี ซียะ ลาฆู บรามัย ลือปัซ ปี. ฆามะ วะตู ตืองัฮ อารี ดัฮ     ปีลาด ญา มือเลา ฌางัน ลูมอฮ ยิว จะ     "นี เลอ     ราฌา นะ กาเญา."
43019015	กูญา ปาคัจ บือซูระ จะ     "อาเมด ปี เลอ     อาเมด ปี เลอ     บือปี กาจิก เดะ กายู ปลีตัก เลอ." ปีลาด ตาญา กูญา จะ     "นะ บรี กู กาจิก ราฌา นะ กาเญา     เดะ กายู ปลีตัก เฆอ?" ลูมอฮ ซามี ซัยํ-บือซัยํ ตีกัฮ จะ     "ลือเบฮ เดะ ซีซา เตอ     กามี ฮอย ราฌา อาซิก ลาลู ดัฮ เลอ."
43019016	กะฆีเตอ     ปีลาด โปด     อาตัจ เยซู     บรี กะ กูญา บือปี กาจิก เดะ กายู ปลีตัก.
43019017	กะฆีเตอ     กูญา บาวา เยซู ตรือเบะ ปี. โซะ เยซู ญา ตาโงก กายู ปลีตัก นะ ญา     บือปี กะ ตือปัจ นู บลาโลก จะ     ตือปัจ ตูลัก กือปาลา     นู บาซา ฮีบรู บลาโลก จะ     โฆละโฆทา.
43019018	ตือปัจ อีนี เลอ     กูญา กาจิก เยซู เดะ กายู ปลีตัก     ฌางัน ซือมียา อาซิก     ดูวา อูรัก     เดะ กายู โซกซา บาตัก     บือลัฮ อีนี ซืออูรัก     บือลัฮ อีตู ซืออูรัก     อาดา เยซู เดะ ตืองัฮ.
43019019	ปีลาด ญา ฆาแรฮ เดะ ปาปัด     ปือมือเลา กือนา อาดู     ซูโรฮ ตาฮัน ปี บอฮ เดะ อาตัซ ฮูโฌก กายู ปลีตัก ฌูฆา. ปือมือเลา อีตู ฆาแรฮ จะ     "เยซู     ซือมียา ตูโปะ นาซาเรด     ราฌา นะ ลูมอฮ ยิว."
43019020	ปือมือเลา อาดู อีตู เตอ     โกะ ลูมอฮ ยิว บาญะ อูรัก     บือเลฮ บาจา ดัฮ     ซาเบะ-จะ     ตือปัจ นู กูญา กาจิก เยซู เดะ กายู ปลีตัก เตอ     ดูโดะ ดาปิก นังฆรี เลอ. เดะ ปาปัด อีตู     ฆาแรฮ ฌาดี บาซา ลูมอฮ ฮีบรู     บาซา ลาติน     บาซา กรีก ฌูฆา.
43019021	กะฆีเตอ     ลูมอฮ ซามี ซัยํ-บือซัยํ นะ ลูมอฮ ยิว     กูญา มือเลา ฌางัน ปีลาด จะ     "ฌางัน นะ ฆาแรฮ จะ     'ราฌา นะ ลูมอฮ ยิว.' เตอ     ตาปี กือนา ฆาแรฮ จะ     'ซือมียา อีนี มืองากู จะ     ญา ฌาดี ราฌา นะ ลูมอฮ ยิว.'_"
43019022	ปีลาด ญา ตีกัฮ จะ     "ลาฆู นามา นู กู บือเลฮ ฆาแรฮ ดัฮ เตอ     กือนา บือบียัยํ เลอ."
43019023	ตานา ลูมอฮ ตาฮัน กาจิก เยซู เดะ กายู ปลีตัก ดัฮ     กูญา โปด อาเมด โกะ กาเยด บาฌู นะ เยซู มาแรฮ ปาฮาฆิ     ฌาดี ปัจ บาฮาเฆด     บรี กะ ตาฮัน โซกซา บาฮาเฆด. กูญา อาเมด บาฌู ดาลับ นะ เยซู ปูลัก     ตาปี บาฌู ดาลับ อีตู     ญา ฮอย บือกัซ ฌาเฮะ     ตะเดะ อาตัซ ยู รอจ กะ บาวัฮ.
43019024	ซาเบะ กะฆีเตอ     กูญา ปาคัจ บือกีรา จะ     "กีตา ฌางัน จูลัด ปาฮาฆิ เลอ. ตาปี บรี กีตา อูซิ ยิบละ     นะ บรี ตาฮู จะ     ซาปา นะ บือเลฮ." ฌาดี กะฆีนี     บีดา นะ บรี รือมัก ฌางัน ซูรัจ ปือมือเลา นะ ตูฮัด นู จะ "กาเยด นะ กู     กูญา ปาคัจ ปาฮาฆิ. บาฌู นะ กู     กูญา อูซิ ยิบละ เลอ." กะฆีนี เลอ     โกะ ตาฮัน บูวัจ ดัฮ.
43019025	ซือมียา นู บือดีรี ดาปิก กายู ปลีตัก นะ เยซู เตอ     อาดา มะ เดะ เยซู     ฌางัน มัย เดะ ญา     อาดา มารียา     บีนี นะ เกลโอปา     ฌางัน มารียา ซือมียา ตูโปะ มักดาลา ฌูฆา.
43019026	ตานา เยซู ลีฮัจ มะ เดะ ญา     ฌางัน มูเระ นู ญา ซายัก     บือดีรี ดาปิก เตอ     เยซู มือเลา ฌางัน มะ เดะ ญา จะ     "นีบีนี เออ     ลีฮัจ เลอ     ซือมียา อีตู ฌาดี นานะ นะ เกา."
43019027	กะฆีเตอ     เยซู ญา มือเลา ฌางัน มูเระ นู อีตู จะ     "ลีฮัจ เลอ     ญา ฌาดี มะ เดะ เกา." ตะเดะ อีตู มาแรฮ     มูเระ นู อีตู บือเลฮ ซาโมจ มะ เดะ เยซู     มาแรฮ ดูโดะ เดะ รูมัฮ นะ ญา.
43019028	ลือปัซ อีตู     เยซู ญา ตาฮู จะ     ลาฆู ซือมูฮา ซุจ ฮาบิฮ ดัฮ. กะฆีเตอ     บีดา นะ บูวัจ บรี ซุจ     ตูโรจ บือกะ ซูรัจ ปือมือเลา นะ ตูฮัด เยซู ญา มือเลา จะ     "กู ดาฆา อาเย."
43019029	เดะ ตือปัจ อีตู     อาดา มาโกะ บอฮ อาระ อางุน นู มาซับ     ตาโรฮ ปือนอฮ. กูญา อาเมด ฆาบุซ     จือลุ เดะ อาระ อางุน มาซับ     ซือและ เดะ ฮูโฌก ดาฮัด กายู     อูโญะ บอฮ เดะ มูโลจ นะ เยซู.
43019030	ตานา บือเลฮ โอะ อาระ อางุน     เยซู ญา มือเลา จะ     "ซุจ ฮาบิฮ ดัฮ เลอ." เยซู ตูโนะ ปาลา นะ ญา     ฮาบิฮ ญาวา ดัฮ.
43019031	อารี อีตู ฌาดี อารี บือซียะ     ดูลู เดะ อารี บราดู. กะฆีเตอ     ลูมอฮ ยิว มีตา เดะ ปีลาด ปาซัน ซือมียา นู กือนา กาจิก     จะ     มีตา นะ กาเตาะ ตูลัก กากี บรี ปาตัฮ     อาเมด บาดัด ปือตูโรด. กูญา ตีเมา บรี บาดัด อีตู ลือกัจ เดะ กายู ปลีตัก เดะ อารี บราดู กรือฌา ซาเบะ-จะ อารี บราดู อีตู ฌาดี อารี บือซัยํ เลอ.
43019032	กะฆีเตอ     ลูมอฮ ตาฮัน กูญา ปี กาเตาะ กากี นะ ซือมียา โซะ กานัน     ฌางัน ซือมียา โซะ กีรี     นู กือนา กาจิก เดะ กายู ปลีตัก มารือมา ฌางัน เยซู     บรี ปาตัฮ.
43019033	ตาปี ตานา กูญา มาแรฮ รอจ กะ เยซู     ลีฮัจ จะ     เยซู ญา มาตี ดัฮ     กูญา โปด     เตด บือเลฮ กาเตาะ กากี นะ ญา.
43019034	ตาปี ตาฮัน ซืออูรัก     อาเมด บูลุซ ตีกับ เดะ รูโซะ ปีงัก นะ เยซู ดัฮ. ดัดดัด     อาดา อาเย ฌางัน ดารัฮ มือนีเลฮ เดะ ลียัก อีตู.
43019035	ซือมียา อีตู นู บือเลฮ ลีฮัจ ลาฆู กะฆีเตอ     ญา บือเลฮ มือญาเระ บรี ตาฮู ดัฮ. ปือมือเลา นะ ญา โปด     ฌาดี ซูโงฮ. ญา ตาฮู จะ     ญา มือเลา ซูโงฮ     กะฆีเตอ ญา มือญาเระ บรี ตาฮู กะฆีนี     บีดา กาเญา นะ บือเลฮ ปือจายา.
43019036	ซาเบะ-จะ     ลาฆู กะฆีนี เตอ     บือฌาดี บีดา ซูรัจ ปือมือเลา นะ ตูฮัด นะ ซุจ ดัฮ นู จะ "ตูลัก นะ ญา     แนฮ ซา โปด     นะ เตด ปาตัฮ ลาลู."
43019037	อาดา ซา ตือนอซ ปูลัก     เดะ ซูรัจ ปือมือเลา นะ ตูฮัด นู จะ "กูญา นะ ตีญูง ลีฮัจ     ซือมียา นู กูญา ตีกับ ดัฮ เตอ."
43019038	ลือปัซ อีตู     โยเซบ     ซือมียา ตูโปะ อาริมาเทีย     ญา มีตา บาดัด นะ เยซู เดะ ปีลาด. โยเซบ อีตู     ญา ฌาดี มูเระ นะ เยซู     ตาปี เตด บือเลฮ บรี ซาปา ตาฮู     ซาเบะ ญา ตาโกจ เดะ โกะ กือปาลา ลูมอฮ ยิว. กะฆีเตอ ปีลาด โปด     ญา บรี โยเซบ     อาเมด บาดัด นะ เยซู     บือปี.
43019039	นีโกเดมัด     ซือมียา นู ลามูลา ญา ปี มียา เยซู     เดะ วะตู มาลับ เตอ     ญา ปี ฌูฆา. ญา บาวา มีญะ บาวู     นู จะ     มดยอบ จาโปยํ ฌางัน อาโลเว     บรัจ บือเลฮ ฆามะ ตีฆา-ปูโลฮ กีโล ลือเบฮ     บือปี ซามา.
43019040	กูญา อาเมด บาดัด นะ เยซู บือปี     บอฮ มีญะ บาวู     อาเมด กาเยด ปูเตฮ บาโลจ ญา     ตูโรจ กะ ฮาดัจ ตานัม บาดัด นะ ลูมอฮ ยิว.
43019041	เดะ ตือปัจ นู กูญา กาจิก เยซู เดะ กายู ปลีตัก เตอ     อาดา กือโบด ซา กือโบด. เดะ กือโบด อีตู เตอ     อาดา ฆูฮา ตานัม บาดัด     นู เตด ดือละ ตานัม บาดัด นะ ซือมียา ดีฮา โปด.
43019042	ซาเบะ อารี อีตู     ฌาดี อารี บือซียะ นะ ลูมอฮ ยิว เตอ     กะฆีเตอ กูญา บอฮ บาดัด นะ เยซู     ตาโรฮ เดะ ฆูฮา อีตู เลอ     กรานา-จะ     ฆูฮา อีตู ดูโดะ ดาปิก.
43020001	เดะ อารี มีงู     โซะ มูกัยํ     มารียา ซือมียา ตูโปะ มักดาลา     ญา ปี รอจ กะ ฆูฮา ตานัม บาดัด. ญา ลีฮัจ บาตู ตูโดก ฆูฮา     กือนา บือตรือเบะ ดัฮ.
43020002	กะฆีเตอ     ญา บลารี ปี กะ เปโตร     ฌางัน มูเระ ซืออูรัก     นู เยซู ซายัก อีตู     มือญาเระ กะ กูญา จะ     "กูญา อาเมด บาดัด นะ ตูฮัด เยซู     ตรือเบะ เดะ ฆูฮา ดัฮ. กามี เตด ตาฮู จะ     กูญา อาเมด บือปี บอฮ ปัจ ดีฮา เลอ."
43020003	กะฆีเตอ     เปโตร     ญา ตรือเบะ ปี กะ ฆูฮา     ฌางัน มูเระ นู อีตู.
43020004	กูญา ปาคัจ บลารี     กือดูวา อูรัก. ตาปี มูเระ นู อีตู     ญา บลารี จือปัจ ลาฆี     ญา รอจ กะ ฆูฮา ดูลู.
43020005	ญา ตูโนะ ฌือเงาะ ลีฮัจ     อาดา กาเยด ปูเตฮ อีตู     งะตืองะ ดัฮ. ตาปี ญา เตด บือเลฮ มาโซะ ปี กะ ดาลับ ฆูฮา.
43020006	โซะ เปโตร     ญา ตูโรจ มาแรฮ เดะ บลากัก. ญา มาโซะ ปี กะ ดาลับ ฆูฮา     ญา ลีฮัจ อาดา ซา กาเยด ปูเตฮ อีตู     งะตืองะ ดัฮ.
43020007	นู กาเยด ซีปัย ปาลา นะ เยซู     เตด ตืองะ ดาปิก กาเยด ปูเตฮ     ตาปี อาดา ปัย-ซีปัย ซา ญา.
43020008	กะฆีเตอ     มูเระ นู มาแรฮ รอจ ดูลู     ญา โปด     มาโซะ ปี ฌูฆา. ญา บือเลฮ ลีฮัจ     บือเลฮ ปือจายา.
43020009	ซาเบะ-จะ     วะตู อีตู     กูญา เตด บือเลฮ มาโซะ เดะ ฮาตี     กะ ซูรัจ ปือมือเลา นะ ตูฮัด นู ฆาแรฮ ดัฮ จะ     ญา ฆาโดฮ ฮีโดะ ปาเระ เดะ มาตี เลอ.
43020010	กะฆีเตอ     มูเระ กือดูวา อูรัก อีตู     กูญา บาลิ ปี กะ รูมัฮ นะ กูญา.
43020011	ตาปี โซะ มารียา     ญา อาดา มือนาแงฮ โซะ ลูวัยํ ฆูฮา. วะตู ญา ตืองัฮ มือนาแงฮ เตอ     ญา ตูโนะ ฌือเงาะ ลีฮัจ เดะ ดาลับ ฆูฮา.
43020012	ญา บือฆารี ฮูลู-บาลัก นะ ตูฮัด ดูวา อูรัก     ปือแญะ บาฌู ปูเตฮ     ดูโดะ โซะ ตือปัจ กือนา บอฮ บาดัด นะ เยซู     โซะ ปาลา ซืออูรัก     โซะ กากี ซืออูรัก.
43020013	ฮูลู-บาลัก ดูวา อูรัก อีตู     ตาญา มารียา จะ     "นีบีนี เออ     เกา มือนาแงฮ บูวัจ นามา เลอ?" มารียา ตีกัฮ จะ     "ซาเบะ กูญา บือเลฮ อาเมด ตูฮัด นะ กู บือปี ดัฮ. กูญา บือปี บอฮ ตือปัจ ดีฮา     กู เตด ตาฮู เลอ."
43020014	ตานา มารียา มือเลา กะฆีเตอ ดัฮ     ญา กรือเลฮ กะ บลากัก     ลีฮัจ จะ     อาดา เยซู     ญา บือดีรี โตะ อีตู. ตาปี ญา เตด ตาฮู จะ     ฌาดี เยซู.
43020015	เยซู ญา ตาญา จะ     "นีบีนี เออ     เกา มือนาแงฮ บูวัจ นามา เลอ? เกา มาแรฮ มียา ซาปา?" มารียา ญา อาคา จะ     ฌาดี ซือมียา ตูงู กือโบด     กะฆีเตอ ญา มือเลา ฌางัน เยซู จะ     "จา เออ     ดัฮ เกา บือเลฮ อาเมด บาดัด นะ เยซู บือปี     มีตา บรี มือญาเระ กะ กู จะ     เกา บาวา บือปี บอฮ ตือปัจ ดีฮา ดัฮ เลอ     บีดา กู นะ ปี อาเมด ญา."
43020016	เยซู มือเลา ฌางัน ญา จะ     "มารียา เออ." มารียา โปด     ญา อาเลฮ ญาวา     มาแรฮ มือเลา ฌางัน เยซู     ปือมือเลา บาซา ฮีบรู จะ     "ราโบนี." ฌาดี-จะ     " บูมอยํ เออ."
43020017	เยซู มือเลา ฌางัน ญา ปูลัก จะ     "ฌางัน ปือฆัก ตาฮัด ญาวา นะ กู เลอ     กรานา-จะ     กู เตด บือเลฮ ญาแญะ ปี มียา อาโปก เดะ กู ลาฆี. ตาปี เกา กือนา ปี มียา โกะ นะบรานะ นะ กู     มือญาเระ กะ กูญา จะ     กู ตืองัฮ นะ ญาแญะ ปี กะ ตูฮัด บือซัยํ เดะ อาตัซ     นู ฌาดี อาโปก เดะ กู     อาโปก นะ กูญา ฌูฆา     ฌาดี ตูฮัด นะ กู     ตูฮัด นะ กูญา ฌูฆา เลอ."
43020018	กะฆีเตอ     มารียา ซือมียา ตูโปะ มักดาลา     ญา ปี มือญาเระ กะ โกะ มูเระ จะ     "กู บือเลฮ ลีฮัจ ตูฮัด เยซู ดัฮ." ญา มือญาเระ ปูลัก จะ     เยซู บือเลฮ มือเลา ปือมือเลา นู อีตู ฌางัน ญา.
43020019	ตานา มาลับ ดัฮ     เดะ อารี มีงู อีตู     รูวัก นู ลูมอฮ มูเระ ดูโดะ เตอ     กาปุซ ปีตู กาจิก ดัฮ     ซาเบะ กูญา ตาโกจ โกะ กือปาลา ลูมอฮ ยิว. กะฆีเตอ เยซู โปด     ญา มาแรฮ บือดีรี เดะ ตืองัฮ กูญา     มือเลา จะ     "บรี กาเญา ซือนัง ซือลามัจ เลอ."
43020020	ตานา มือเลา กะฆีเตอ ดัฮ     ญา บรี กะ กูญา ลีฮัจ โกะ ตางัน ฌางัน รูโซะ นะ ญา. ตานา ลูมอฮ มูเระ บือเลฮ ลีฮัจ ตูฮัด เยซู ดัฮ     กูญา โปด     ซูกา-ฮาตี ซูโงฮ เลอ.
43020021	กะฆีเตอ     เยซู มือเลา ฌางัน กูญา ปูลัก จะ     "บรี กาเญา ซือนัง ซือลามัจ เลอ. อาโปก เดะ อาตัซ บือเลฮ ซูโรฮ กู มาแรฮ กะฮามี ดัฮ     กู โปด     ซูโรฮ กาเญา ปี กะฆีเตอ ฌูฆา เลอ."
43020022	ตานา เยซู มือเลา กะฆีเตอ ดัฮ     ญา บือญาวา รือฆู อาเงน รอจ กะ กูญา     มือเลา กะ กูญา จะ     "บรี กาเญา ซาโมจ ซือมืองัจ นะ ตูฮัด เลอ.
43020023	ดัฮ กาเญา นะ อาเกะ ดูซา นะ ซือมียา ดีฮา     ลาฆู ดูซา อีตู โปด     นะ อาเกะ บรี ดัฮ. ดัฮ กาเญา นะ บรี ลาฆู ดูซา ลือกัจ เดะ ซือมียา ดีฮา     ลาฆู ดูซา อีตู โปด     นะ อาดา ลือกัจ เดะ ซือมียา อีตู เลอ."
43020024	โทมัด นู กูญา บลาโลก จะ     บือกือมัยํ     นู ฌาดี มูเระ ซืออูรัก เดะ ดูวา-บือลัซ อูรัก อีตู เตอ     ญา เตด บือเลฮ ดูโดะ ฌางัน ลูมอฮ กูญา     วะตู เยซู มาแรฮ.
43020025	มูเระ นู อาซิกๆ     มือญาเระ กะ โทมัด จะ     "กามี บือเลฮ ลีฮัจ ตูฮัด เยซู ดัฮ." ตาปี โทมัด ตีกัฮ กะ กูญา จะ     "ดัฮ กู เตด ลีฮัจ บือกัซ ซีปากู     เดะ ตางัน นะ เยซู เตอ     ดัฮ เตด อาเมด ฌารี ตางัน นะ กู     ตีเญฮ เดะ บือกัซ ซีปากู อีตู เตอ     เตด อาเมด ตางัน นะ กู     ตีเญฮ เดะ รูโซะ นะ เยซู ดัฮ     กู ฮอย เตด ปือจายา เลอ."
43020026	ตานา ลือปัซ ซือมีงู ดัฮ     โกะ มูเระ นะ เยซู     กูญา อาดา ดูโดะ เดะ ดาลับ รูมัฮ อีตู ปูลัก     อาดา โทมัด ดูโดะ ซามา กูญา ฌูฆา. ปีตู โปด     กูญา บือเลฮ กาปุซ กาจิก ดัฮ เลอ     ตาปี เยซู ญา มาแรฮ บือดีรี เดะ ตืองัฮ กูญา     มือเลา จะ     "บรี กาเญา ซือนัง ซือลามัจ เลอ."
43020027	กะฆีเตอ     ญา มือเลา ฌางัน โทมัด จะ     "กือนา อูโญะ ฌารี ตางัน นะ เกา บอฮ ปัจ อีนี     ลีฮัจ ตางัน นะ กู เลอ. อูโญะ ตางัน นะ เกา ปูลัก     ตีเญฮ เดะ รูโซะ ญาวา นะ กู. ฌางัน นะ ปูตุซ ลาฆู ปือจายา. กือนา ปือจายา เลอ."
43020028	โทมัด ญา ตีกัฮ กะ เยซู จะ     "เกา เลอ     นู ฌาดี ตูฮัด นะ กู     ฌาดี ตูฮัด บือซัยํ นะ กู."
43020029	เยซู มือเลา กะ ญา จะ     "ซาเบะ เกา บือเลฮ ลีฮัจ กู เตอ     เกา ปือจายา ดัฮ เฆอ? ซือนัง ซือลามัจ ซูโงฮ เลอ     โกะ ซือมียา นู เตด บือเลฮ ลีฮัจ กู     ตาปี ปือจายา."
43020030	เยซู ญา บูวัจ ปือนานา นู มือฆัฮ     บาญะ ฌือแนฮ     เดะ ฮึลด มูคา นะ โกะ มูเระ นะ ญา     นู เตด บือเลฮ ฆาแรฮ     ตาโรฮ เดะ ซูรัจ อีนี.
43020031	ตาปี ลาฆู กะฆีนี     กู ฆาแรฮ ตาโรฮ ดัฮ     บีดา กาเญา นะ บือเลฮ ปือจายา จะ     เยซู ฌาดี ราฌา นู บรี ซือลามัจ ฌาดี นานะ นะ ตูฮัด เดะ อาตัซ เลอ. กะฆีเตอ     ตานา ปือจายา กะ นามา นะ ญา ดัฮ     กาเญา นะ บือเลฮ ฮีโดะ ซูโงฮ เลอ.
43021001	ลือปัซ ลาฆู อีตู     เยซู บือเลฮ ปลีฮัจ ปูลัก กะ โกะ มูเระ นะ ญา     เดะ ลาโวจ ทิเบรียัด. ฌาดี กะฆีนี เลอ
43021002	อาดา เปโตร     โทมัด นู กูญา บลาโลก จะ บือกือมัยํ     นาทานาเอน     ซือมียา ตูโปะ คานา โซะ นังฆรี ฆาลิลี     ฌางัน นานะ นะ เซเบดี ดูวา บราดี     ฌางัน มูเระ นะ เยซู ดูวา อูรัก ลาฆี เตอ     กูญา ซือมูฮา ดูโดะ บือซามา.
43021003	เปโตร มือเลา กะ กูญา จะ     "กู นะ ปี รีฆะ อีกัด." โกะ มูเระ นู ซิก-อาซิก โปด     กูญา จะ     "กามี โปด     นะ ปี ซามา เลอ." กะฆีเตอ     กูญา ซือมูฮา ปาคัจ ตูโรด กะ ปราฮู     ปี มาซามา. ตาปี เดะ มาลับ อีตู กูญา รีฆะ อีกัด เตด บือเลฮ ลาลู เลอ.
43021004	ตานา จรัฮ ปาฆี     เยซู ญา บือดีรี โซะ ปาตัย. ตาปี โกะ มูเระ อีตู     กูญา เตด ตาฮู จะ     ฌาดี เยซู.
43021005	เยซู ตาญา กูญา จะ     "โอ ดัง     กาเญา บือเลฮ อีกัด ดัฮ เฆอ?" กูญา ตีกัฮ จะ     "ฮอย เตด บือเลฮ เลอ."
43021006	เยซู มือเลา ฌางัน กูญา จะ     "กือนา ปลือปัซ ปูกัจ โซะ ซือบือลัฮ กานัน ปราฮู เลอ     กาเญา นะ บือเลฮ อีกัด." กะฆีเตอ     กูญา ปลือปัซ ปูกัจ     บือเลฮ อีกัด บาญะ     ตือดะ ซีตะ ปูกัจ เตด บียัซ.
43021007	มูเระ อีตู นู เยซู ซายัก     ญา มือญาเระ กะ เปโตร จะ     "อีตู เลอ     ตูฮัด." ตานา เปโตร ดืองัยํ จะ     ฌาดี ตูฮัด     ญา โปด     อาเมด บาฌู มาแรฮ ปือแญะ     ซาเบะ ซา ญาวา เลอ. กะฆีเตอ ญา ตรือโฌด กะ ลาโวจ.
43021008	ตาปี โกะ มูเระ นู ซิก-อาซิก     กูญา บาวา ปราฮู มาโซะ กะ ปาตัย     อีเระ ปูกัจ นู ลือกัจ อีกัด อีตู     บือมาแรฮ ฌูฆา     ซาเบะ-จะ     กูญา เตด บราปา ฌาโวฮ เดะ ปาตัย     ฌาโวฮ ฆามะ ลีมา-ปูโลฮ ดือปา บือเลฮ.
43021009	ตานา มาแรฮ กะ ปาตัย ดัฮ     กูญา ลีฮัจ อาดา ฮารัก บลือกัจ อาปี ดัฮ     อาดา อีกัด ตูนู เดะ อาตัซ อาปี     อาดา ตือโปก โรตี ฌูฆา.
43021010	เยซู มือเลา ฌางัน กูญา จะ     "อาเมด อีกัด ซือตืองัฮ     นู กาเญา บารู บือเลฮ ซีงี     มาแรฮ ตูนู เลอ."
43021011	กะฆีเตอ     เปโตร ญา ตูโรด ปี กะ ปราฮู     อีเระ ปูกัจ นู ลือกัจ อีกัด     บือมาแรฮ กะ ปาตัย. อาดา อีกัด บือซัยํ ปือนอฮ     153 อีโกยํ. ตาปี อีกัด บาญะ กะฮามี โปด     ปูกัจ เตด จีแจะ เลอ.
43021012	เยซู มือเลา ฌางัน กูญา จะ     "มาแรฮ มากัด เลอ." โกะ ลูมอฮ มูเระ     ฮอย ซาปา โปด     นะ บรานี ตาญา เยซู จะ     "เกา ฌาดี ซาปา?" ซาเบะ กูญา ตาฮู ดัฮ จะ     ฌาดี ตูฮัด เยซู เลอ.
43021013	เยซู ญา อาเมด ตือโปก โรตี บรี กะ กูญา. ญา อาเมด อีกัด บรี กะ กูญา ฌูฆา.
43021014	นี เลอ     รอจ กะ ตีฆา กาลี ดัฮ     นู เยซู บือเลฮ ปลีฮัจ กะ โกะ มูเระ     ลือปัซ นู ญา ฮีโดะ ปาเระ เดะ มาตี ดัฮ.
43021015	ตานา ซูดัฮ มากัด ดัฮ     เยซู มือเลา ฌางัน เปโตร     นู อาดา ปือนามา อาซิก จะ     ซีโมน     ตาญา กะฆีนี จะ     "ซีโมน     นานะ นะ โยฮัน เออ     เกา ซายัก กู บาญะ เดะ โกะ ซือมียา อีนี เฆอ?" ญา ตีกัฮ จะ     "ซูโงฮ เลอ ตูฮัด     เกา ตาฮู จะ     กู ซายัก เกา." เยซู ปือซัด กะ ญา จะ     "บรี เกา บือบือลา โกะ อานะ กาเมก นะ กู เลอ."
43021016	เยซู ตาญา รอจ กะ ดูวา กาลี จะ     "ซีโมน     นานะ นะ โยฮัน เออ     เกา ซายัก กู เฆอ?" ญา ตีกัฮ กะ เยซู จะ     "ซูโงฮ เลอ ตูฮัด     เกา ตาฮู จะ     กู ซายัก เกา." เยซู มือเลา ฌางัน ญา จะ     "บรี เกา ฌาฆา บือบือลา โกะ กาเมก นะ กู เลอ."
43021017	เยซู ตาญา มาโซะ รอจ กะ ตีฆา กาลี จะ     "ซีโมน     นานะ นะ โยฮัน เออ     เกา ซายัก กู เฆอ?" เปโตร ญา ซูซัฮ-ฮาตี     นู เยซู ตาญา ญา รอจ กะ ตีฆา กาลี ดัฮ จะ     "เกา ซายัก กู เฆอ?" กะฆีเตอ     ญา มือเลา ฌางัน เยซู จะ     "ตูฮัด เออ     เกา ตาฮู ราตา ฌือแนฮ เลอ     เกา ตาฮู จะ     กู ซายัก เกา." เยซู มือเลา ฌางัน ญา จะ     "บรี เกา บือบือลา กาเมก นะ กู เลอ.
43021018	กู นะ มือญาเระ ลาฆู นู ซูโงฮ กะ เกา จะ     ตานา เกา ฌาดี อูรัก มูดา     เกา บือเลฮ ซือซิก ลีปัจ กาเยด     ซือและ เดะ ปีงัก นะ เกา     บือฌาลัด ปี     ตูโรจ กะ ฮาตี นะ เกา     นู เกา บือคานะ นะ ปี. ตาปี ตานา เกา ตูฮา ดัฮ     เกา นะ อูโญะ ตางัน     บรี กะ โกะ ซือมียา อาซิก ซือซิก อีกัจ บรี กะ เกา     นะ บาวา เกา บือปี ตือปัจ นู เกา เตด บือคานะ นะ ปี เลอ."
43021019	เยซู มือเลา กะฆีเตอ     บีดา บรี ลีฮัจ จะ     เปโตร นะ มาตี กะฮามี     บีดา นะ บรี ลีฮัจ จะ     ตูฮัด เดะ อาตัซ บือซรี บือซายา เลอ. กะฆีเตอ     เยซู มือเลา ปูลัก จะ     "กือนา ตูโรจ กะ กู เลอ."
43021020	เปโตร ญา กรือเลฮ กะ บลากัก     ลีฮัจ อาดา มูเระ นู เยซู ซายัก     ตูโรจ มาแรฮ. มูเระ อีตู เลอ     นู ดูโดะ ญาเปะ เยซู     กาลา เยซู ตืองัฮ ดูโดะ มากัด เตอ     นู ตาญา จะ     "ตูฮัด เออ     ซือมียา นู นะ ซรัฮ เกา บรี กือนา รีฆะ     ฌาดี ซาปา เลอ?"
43021021	ตานา เปโตร ญา ลีฮัจ มูเระ นู อีตู ดัฮ     ญา ตาญา เยซู จะ     "ตูฮัด เออ     โซะ ซือมียา อีนี     นะ ฌาดี กะฮามี เลอ?"
43021022	เยซู ตีกัฮ จะ     "ดัฮ กู บือคานะ นะ บรี ญา อาดา ฮีโดะ     ตือดะ กู นะ มาแรฮ ปาเระ เตอ     บูกัด ฌาดี ลาฆู นามา นะ เกา. เกา เลอ     กือนา ตูโรจ มาแรฮ กะ กู."
43021023	ซาเบะ กะฆีเตอ     ปือมือเลา อีนี กือจัย ปี ดัฮ     เดะ ตืองัฮ ลูมอฮ ดีบราดี ปือจายา     จะ     มูเระ นู อีตู นะ เตด มาตี เลอ. ตาปี เยซู เตด บือเลฮ มือเลา จะ     มูเระ อีตู นะ เตด มาตี. ญา อูซิ มือเลา จะ     "ดัฮ กู บือคานะ นะ บรี ญา ฮีโดะ     ตือดะ กู นะ มาแรฮ เตอ     บูกัด ฌาดี ลาฆู นามา นะ เกา."
43021024	มูเระ อีตู เลอ     นู มือเลา ฌาดี ซะซี     ปาซัน ลาฆู กะฆีนี     นู ฌาดี ซือมียา ฆาแรฮ ตาโรฮ ลาฆู กะฆีนี ดัฮ. กามี ตาฮู จะ     ปือมือเลา ซะซี นะ ญา     ฌาดี ซูโงฮ เลอ.
43021025	อาดา บาญะ ลาฆู ลาฆี     นู เยซู บือเลฮ บูวัจ ดัฮ เตอ. มีเซ นะ ฆาแรฮ บรี ฮาบิฮ ราตา ลาฆู     กู บรีงัจ จะ     ดือนียา อีนี ฮอย ตือปัจ นะ ตาโรฮ โกะ ซูรัจ นู นะ ฆาแรฮ กะฆีนี เลอ.
44001001	เทโอฟีโล เออ     เดะ ซูรัจ ลามูลา นะ กู กู ฆาแรฮ ดัฮ     ลาฆู ซือมูฮา นู เยซู ฮึนตะ นะ บูวัจ     ฮึนตะ นะ อาฌัยํ
44001002	ตือดะ อารี อีตู     นู ญา กือนา ซาโมจ บือญาแญะ ปี กะ อาตัซ ลาแงะ. ดูลู เดะ อารี อีตู     ซือมืองัจ นะ ตูฮัด อาดา ฌางัน เยซู     ตูโลก บรี ญา ปือซัด กะ ลูมอฮ ซือมียา อีตู     นู ญา บือเลฮ ปีเลฮ ดัฮ     บรี ฌาดี ลูมอฮ ปือญูโรฮ นะ ญา.
44001003	ลือปัซ ญา มาตี ดัฮ     ญา มาแรฮ ปลีฮัจ กะ ลูมอฮ กูญา     บาญะ กาลี     บาญะ มาจับ     นู บรี ลีฮัจ ตือตู จะ     ญา ฮีโดะ ปาเระ ซูโงฮ ดัฮ. ปัจ-ปูโลฮ อารี     ญา ปลีฮัจ กะ กูญา     มือเลา ฌางัน กูญา     ปาซัน ลาฆู นู ตูฮัด เดะ อาตัซ นะ บือบือลา     ฌาดี ราฌา นะ อูมัจ-ซือมียา.
44001004	กาลา กูญา อาดา บือซามา ลาฆี     ญา ปือซัด กะ กูญา จะ     "ฌางัน ตรือเบะ ปี เดะ นังฆรี เยรูซาเลม     ตาปี นาตี เลอ     บรี ซาโมจ บือนา นู อาโปก นะ กู บือฌาญี นะ บรี     บือกะ กู บือเลฮ มือญาเระ กะ กาเญา ดัฮ.
44001005	โยฮัน บรี ซือมียา ซือลับ เดะ อาเย ดัฮ     ตาปี เตด บาญะ อารี     กาเญา นะ ซือลับ เดะ ซือมืองัจ นะ ตูฮัด." เยซู ญา จะ.
44001006	กาลา โกะ ปือญูโรฮ บือมุน บือซามา ฌางัน เยซู     กูญา ปาคัจ ตาญา จะ     "ตูฮัด เออ     เกา นะ ตืองะ นังฆรี อิซราเอน บรี ลือปัซ ปูลัก     เดะ วะตู อีนี เฆอ?"
44001007	เยซู มือเลา ฌางัน กูญา จะ     "นู นะ ฌาดี วะตู ดีฮา     บูกัด ลาฆู นะ กาเญา เลอ. อาโปก เดะ อาตัซ     ญา เลอ     นู นะ ตืองะ วะตู อีตู     บือกะ ฮาตี นะ ญา เลอ.
44001008	ตาปี กาลา ซือมืองัจ นะ ตูฮัด     นะ ตูโรด เดะ อาตัซ กาเญา     ตูฮัด นะ บูวัจ บรี กาเญา มือฆัฮ เลอ. กะฆีเตอ     กาเญา นะ ฌาดี ซะซี     มือญาเระ ลาฆู นะ กู     เดะ นังฆรี เยรูซาเลม     เดะ นังฆรี ยูเดีย     เดะ นังฆรี ซะมาเรีย เดะ โกะ นังฆรี ราตาๆ     ยู รอจ กะ ฮูโฌก ปือญูดัฮ นังฆรี เดะ ดือนียา เลอ." ญา จะ.
44001009	ตานา ญา มือเลา กะฆีเตอ ดัฮ     กูญา ตีญูง ลีฮัจ ญา     ญาแญะ ปี กะ อาตัซ ลาแงะ. ญา มาโซะ เดะ ดาลับ กือมูวัง ดัฮ     บรี กูญา ลีฮัจ ญา เตด บือฆารี.
44001010	ตืองัฮ กูญา ตีญูง โซะ ลาแงะ     นู ญา ปี ดัฮ     นี เลอ     อาดา ซือมียา บือปากัย กาเยด ปูเตฮ     ดูวา อูรัก. กูญา มาแรฮ บือดีรี ดาปิก
44001011	มือเลา จะ     "ลูมอฮ ซือมียา นังฆรี ฆาลิลี เออ     บูวัจ นามา     กาเญา บือดีรี ตีญูง กะ ลาแงะ? เยซู อีนี เตอ     นู กือนา ซาโมจ บือญาแญะ ปี เดะ กาเญา     รอจ กะ อาตัซ ลาแงะ ดัฮ     ญา เลอ     นะ ปาเระ มาแรฮ ปูลัก     ซือรูปา บือกะ กาเญา บือฆารี ญา ปี กะ ลาแงะ ดัฮ." กูญา จะ.
44001012	กะฆีเตอ โกะ ปือญูโรฮ บาลิ ปี     เดะ บูเกะ กือดูโนด     มาโซะ กะ นังฆรี เยรูซาเลม. บูเกะ อีตู อาดา ฌาโวฮ เดะ นังฆรี     ฆามะ บือเลฮ ซา กีโลเมด.
44001013	ตานา กูญา มาโซะ นังฆรี ดัฮ     กูญา ปี กะ รูวัก โซะ อาตัซ     นู กูญา มือนูปัก. อาดา เปโตร     โยฮัน     ยากอบ     อันดรู     ฟีลิบ     โทมัด     บาโทโลมัย     มัดทัย     ยากอบ นานะ นะ อันเฟอัด     ซีโมน ซือมียา เดะ ลูมอฮ นู นะ บลาวัด บีดา ปลือปัซ นังฆรี. อาดา ฌูฆา     ยูดา นานะ นะ ยากอบ.
44001014	กูญา ซือมูฮา ซาฮาตี     บือปาคัจ บือซาโวจ บือซามา. อาดา ฌูฆา ลูมอฮ นีบีนี     อาดา มารียา     มะ เดะ เยซู     ฌางัน ลูมอฮ อาดี เดะ ญา.
44001015	วะตู อีตู     อาดา ลูมอฮ ดีบราดี บือมุน บือซามา     กือมูฮา ซือราตุซ ดูวา-ปูโลฮ อูรัก. เปโตร บีกัซ บือดีรี เดะ ตืองัฮ กูญา     มือเลา จะ
44001016	"ดีบราดี เออ     อาดา ลาฆู เดะ ซูรัจ ปือมือเลา นะ ตูฮัด     นู ฆาโดฮ ฌาดี รือมัก ดัฮ. ซือมืองัจ นะ ตูฮัด     บูวัจ บรี ราฌา ดาวิด ตูโดฮ ดูลู     ปาซัน ลาฆู นะ ยูดา. ยูดา เตอ     ฌาดี ซือมียา นู บาวา โกะ ซือมียา บือปี รีฆะ เยซู
44001017	ญา เตอ     ฌาดี ซือมียา ซืออูรัก เดะ ลูมอฮ กามี. เยซู บือเลฮ ปีเลฮ ญา     บรี บือกรือฌา ฌางัน กามี ดัฮ." ญา จะ.
44001018	(ยูดา อีตู บูวัจ ฌาฮัจ กะฆีเตอ     บือเลฮ รือฆา อูปัฮ ดัฮ. ญา อาเมด ดูเวะ อีตู     ปี บือลี ตือปัจ ตานัฮ     ซา ตือปัจ. ปัจ อีตู ญา รือบัฮ ตือซือมับ     มาตี ดัฮ. โปรจ นะ ญา ปือจัฮ     โกะ กลือกะ โปรจ เดะ ดาลับ     ตรือเบะ ฮาบิฮ ดัฮ.
44001019	ซือมียา ซือมูฮา เดะ นังฆรี เยรูซาเลม ดืองัยํ ลาฆู อีตู ดัฮ. กะฆีเตอ กูญา ตืองะ ปือนามา กะ ตือปัจ ตานัฮ อีตู     เดะ บาซา นะ กูญา     จะ     อาเคนดามา     ฌาดี-จะ     บือนัก ดารัฮ ตูปัฮ.)
44001020	เปโตร มือเลา ปูลัก จะ     "อาดา นู ฆาแรฮ เดะ ซูรัจ มือญาญี ปูฌี ตูฮัด     นู จะ 'บรี ตือปัจ ดูโดะ นะ ญา     ฌาดี ตือปัจ ฮอย ซือมียา ดูโดะ. ฌางัน บรี ซาปา ดูโดะ ปัจ อีตู เลอ.' อาดา ฌูฆา นู จะ 'บรี ซือมียา อาซิก ฌาดี กือปาลา     ฆาตี ญา.'
44001021	กะฆีเตอ เลอ     กือนา อาดา ซือมียา ซืออูรัก ลาฆี     นู นะ มือเลา ฌาดี ซะซี บือซามา ฌางัน กามี     ปาซัน ลาฆู นู ตูฮัด เยซู ฮีโดะ ปาเระ เดะ มาตี ดัฮ. ญา กือนา ฌาดี ซือมียา     นู อาดา บือซามา ฌางัน กามี ซือลาลู     วะตู ตูฮัด เยซู ปี มาแรฮ เดะ ตืองัฮ กามี     ตะเดะ ตือกาลา โยฮัน บรี ลาฆู ซือลับ เดะ อาเย     ตือดะ อารี อีตู     นู เยซู     กือนา ซาโมจ บือญาแญะ ปี เดะ กามี ดัฮ." ญา จะ.
44001023	กะฆีเตอ กูญา ปีเลฮ ซือมียา ดูวา อูรัก. อาดา โยเซบ นู ปือนามา จะ     บาระซาบา     (ญา อาดา นามา อาซิก จะ     ยูซะตัด). อาดา ฌูฆา มัดเทีย.
44001024	กูญา บือซาโวจ จะ     "โอ ตูฮัด     เกา เลอ นู ตาฮู ฮาตี นะ ราตา ซือมียา. กะฆีเตอ     ตูฮัด เออ     บรี กามี ลีฮัจ ซือมียา ดีฮา     นู เกา ปีเลฮ ดัฮ
44001025	บรี ญา บือกรือฌา ฌาดี ปือญูโรฮ ฆาตี ยูดา. กรือฌา อีนี     ยูดา ญา ตีงัน ดัฮ     ปี กะ ตือปัจ นะ ญา เลอ." กูญา จะ.
44001026	กะฆีเตอ กูญา ยิบละ     นะ ลีฮัจ จะ     ฌาดี ซือมียา ดีฮา. ฌาดี มัดเทีย ดัฮ. กะฆีเตอ กูญา ซาโมจ ญา     บรี ฌาดี ซือมียา ซืออูรัก     บือซามา ฌางัน ปือญูโรฮ     ซือบือลัซ อูรัก อีตู.
44002001	กาลา อารี บรามัย เพนเทคด รอจ ดัฮ     ลูมอฮ มูเระ ซือมูฮา ดูโดะ บือซามา ซือตือปัจ.
44002002	ดัดดัด     อาดา ซูวารา บือซัยํ     ซือรูปา รีโบจ ตือฆัยํ     บูงี มือฮาโมก เดะ รูมัฮ นู กูญา ดูโดะ อีตู.
44002003	กูญา ลีฮัจ     บือกะ-จะ     อาดา ญาลา อาปี     ซือรูปา ลีดัฮ     มาแรฮ ฌือแลว     กือนา เดะ อาตัซ กูญา ซิกมาซิก.
44002004	กูญา ซือมูฮา ซาโมจ ซือมืองัจ นะ ตูฮัด ปือนอฮ ดัฮ. กูญา ปาคัจ ฮึนตะ นะ มือเลา ปือมือเลา บาซา อาซิก     ตูโรจ บือกะ นู ซือมืองัจ นะ ตูฮัด บรี กูญา มือเลา.
44002005	วะตู อีตู     เดะ นังฆรี เยรูซาเลม     อาดา ลูมอฮ บักซา ยิว     นู ตูเฮะ กะ ตูฮัด เตอ     นู มาแรฮ เดะ โกะ นังฆรี ซือมูฮา     ราตา เดะ ดือนียา เลอ.
44002006	ตานา กูญา ดืองัยํ บูงี ซูวารา บือซัยํ อีตู     ซือมียา บาญะ มาแรฮ บือซามา. กูญา ตือกือฌุจ     กรานา ดืองัยํ โกะ มูเระ มือเลา     ฌาดี ปือมือเลา บาซา นะ อีซี กูญา ตะอาซิก.
44002007	กะฆีเตอ กูญา ปือและ-ฮาตี ซูโงฮ มือเลา จะ     "แอะ     ลูมอฮ ซือมียา นู มือเลา เตอ     โบะ กูญา ฌาดี ลูมอฮ นังฆรี ฆาลิลี     ราตา ซือมียา     บูกัด เฆอ?
44002008	กะฮามี เลอ     นู กีตา ซือมูฮา ดืองัยํ กูญา มือเลา     ฌาดี บาซา ตูโปะ นะ กีตา ซิกมาซิก?
44002009	โซะ กีตา นี     อาดา ซือมียา นังฆรี ปาเทีย     นังฆรี มาดัย     นังฆรี เอลาม     นังฆรี เมโซโปเตเมีย     นังฆรี ยูเดีย     นังฆรี กับปาโดเซีย     นังฆรี ปอนโตด     นังฆรี เอเซีย
44002010	นังฆรี ฟรีเจีย     นังฆรี ปัมฟีเลีย     นังฆรี อียิบ     โซะ นังฆรี ลีเบีย นู ดาปิก ซัยรีน. อาดา ซือมียา นังฆรี อีนี ซือมูฮา     ฌางัน ซือมียา มาแรฮ เดะ นังฆรี โรม. อาดา ลูมอฮ บักซา ยิว     ฌางัน ซือมียา มาโซะ ลาฆู ยิว.
44002011	อาดา ซือมียา ปูเลา ครีด     ฌางัน ลูมอฮ บักซา อาระเบีย     กีตา ซือมูฮา ดืองัยํ ซือมียา อีนี     มือเลา ลาฆู มือฆัฮ นู ตูฮัด บูวัจ ดัฮ     ฌาดี ปือมือเลา บาซา นะ กีตา ตะอาซิก เลอ."
44002012	กะฆีเตอ กูญา ซือมูฮา ปือและ-ฮาตี     กูญา ซือบะ     ตาญา ซามา กูญา จะ     "ฌาดี กะฮามี เลอ?"
44002013	อาดา ซือมียา ซือตืองัฮ     อาฆัฮ-ฆือละ     มือเลา จะ     "ลูมอฮ อีนี มาโบะ ซูโงฮ ดัฮ."
44002014	ตาปี เปโตร เตอ     ญา บือดีรี บือซามา ฌางัน ลูมอฮ ปือญูโรฮ     ซือบือลัซ อูรัก อีตู     ญา มือเลา ฌางัน ลูมอฮ ซือมียา บาญะ. ญา มือเลา ซูวารา บือซัยํ     จะ     "เออ กาเญา     ลูมอฮ บักซา ยิว     ฌางัน ลูมอฮ ซือมียา     นู ดูโดะ เดะ นังฆรี เยรูซาเลม     มือนีงัย กะ กู เลอ     กู นะ บรี กาเญา ตาฮู จะ     ลาฆู อีนี ฌาดี กะฮามี.
44002015	ลูมอฮ อีนี ฮอย เตด มาโบะ     บือกะ นู กาเญา อีงัจ เลอ     กรานา-จะ ฌาดี วะตู ปูโกยํ ซือมีลัด ปาฆี แอะ.
44002016	ลาฆู อีนี ฌาดี ดัฮ     ซือรูปา บือกะ ปือมือเลา นะ โยเอน     ซือมียา ตูโดฮ ลาฆู นะ ตูฮัด นู จะ
44002017	ตูฮัด เดะ อาตัซ มือเลา จะ     'เดะ วะตู โซะ ปือญูดัฮ     กู นะ บูวัจ กะฆีนี กู นะ อูแร ซือมืองัจ นะ กู     กะ ลูมอฮ ซือมียา ซือมูฮา. โกะ นานะ กีลากี นีบีนี นะ กาเญา     นะ ตูโดฮ ลาฆู นะ ตูฮัด. โกะ อูรัก มูดา     โกะ อูรัก ตูฮา     นะ มีปี ลีฮัจ ลาฆู นะ ตูฮัด เลอ.
44002018	โซะ ลูมอฮ ปราโซฮ กีลากี นีบีนี นะ กู โปด     กาลา อีตู     กู นะ อูแร ซือมืองัจ นะ กู     เดะ กูญา บรี กูญา นะ ตูโดฮ ลาฆู นะ กู เลอ.
44002019	กู นะ ปลีฮัจ ปือนานา นู มือฆัฮ     นู ปือและ เดะ ลาแงะ โซะ อาตัซ     เดะ ดือนียา โซะ บาวัฮ โปด. อาดา ซือรูปา ดารัฮ     ซือรูปา อาปี     ซือรูปา อาซะ เลอ.
44002020	มาตาอารี นะ กือลับ เตอ. บูลัด นะ มีรัฮ โปด     ซือรูปา กะ ดารัฮ     ดูลู เดะ อารี อีตู. ฌาดี อารี บือซัยํ     อารี บือซรี นะ ตูฮัด เตอ เลอ.
44002021	นะ ฌาดี กะฆีนี จะ     ราตา ซือมียา นู บลาโลก กะ ตูฮัด บรี ตูโลก     กูญา นะ ฮีโดะ ลือปัซ บาฌิ ดัฮ.' ตูฮัด ญา จะ."
44002022	เปโตร ญา มือเลา ลาฆี จะ     "ลูมอฮ บักซา อิซราเอน เออ     มือนีงัย เลอ กะ ลาฆู อีนี. อาดา เยซู ซือมียา ตูโปะ นาซาเรด เตอ     ญา เลอ     นู ตูฮัด เดะ อาตัซ ซูโรฮ มาแรฮ กะ กาเญา. ตูฮัด บือเลฮ ตูโลก ญา     บรี บูวัจ ปือนานา ซีดี     นู มือฆัฮ     นู ปือและ ซูโงฮ     เดะ ตืองัฮ กาเญา. กะฆีเตอ ญา บรี ลีฮัจ ซัฮ จะ     นู ญา ซูโรฮ เยซู มาแรฮ. ลาฆู อีนี ซือมูฮา     กาเญา ตาฮู ดัฮ.
44002023	เยซู อีนี เตอ     ตูฮัด ซรัฮ บรี กะ กาเญา     บือกะ ญา บือกีรา ตือตู ดัฮ     บือกะ ญา ตาฮู ดูลู เลอ. กะฆีเตอ กาเญา รีฆะ ญา     บรี ลูมอฮ อูรัก ฌาฮัจ กาจิก ญา     บรี มาตี เดะ กายู ปลีตัก.
44002024	เยซู อีนี เลอ     ตูฮัด บือเลฮ อาเกะ     บรี ฮีโดะ ปาเระ ดัฮ     บรี ลือปัซ เดะ ลาฆู ซูซัฮ ซาเกะ     นู บรี มาตี ดัฮ. ลาฆู มาตี นะ ปือฆัก ญา     นะ ฮูโกบ ญา     ฮอย เตด บือเลฮ เลอ.
44002025	" ราฌา ดาวิด ดือละ มือเลา ปาซัน ญา ดัฮ     จะ 'กู ฌือเงาะ ลีฮัจ ตูฮัด อาดา โซะ ฮึลด กู ซือลาลู. ญา อาดา เดะ โซะ กานัน กู     ตีเมา บรี กู ฆาโดฮ เดะ ลาฆู มานามา.
44002026	กะฆีเตอ     กู ซูกา-ฮาตี โตระ. มูโลจ นะ กู มือเลา ลาฆู ปือมือเลา นู บรี ซูกา-ฮาตี. กะฆีเตอ ฌูฆา     ญาวา นะ กู โปด     นะ นาตี     จาดัก นะ ดาปัจ ตูฮัด.
44002027	กรานา เกา นะ ฮอย เตด ตีงัน กู     เดะ นังฆรี ฮาตู. เกา นะ ฮอย เตด บรี ปราโซฮ นู จรัฮ บาฌิ นะ เกา     นะ กือนา บูโระ บูโซะ เดะ ฌีรัจ.
44002028	qt เกา บรี กู ลีฮัจ ฌาลัด     นู บาวา ปี กะ ลาฆู ฮีโดะ ดัฮ. เกา นะ ดูโดะ บือซามา ฌางัน กู     บรี กู ซูกา-ฮาตี     ปือนอฮ ดัฮ.' ญา จะ."
44002029	เปโตร มือเลา ลาฆี จะ     "โกะ ดีบราดี เออ     ปาซัน ราฌา ดาวิด     นู บีลาแก นะ กีตา อีนี เตอ     กู ฮาตี บรานี นะ มือเลา ฌางัน กาเญา จะ     ญา โปด มาตี ดัฮ     กือนา ตานัม ดัฮ. ฆูฮา ตานัม บาดัด นะ ญา     อาดา ฌางัน กีตา     รอจ กะ อารี อีนี เลอ.
44002030	ตาปี ญา ฌาดี ซือมียา ตูโดฮ ลาฆู นะ ตูฮัด เลอ. ญา ตาฮู ปูลัก จะ     ตูฮัด เดะ อาตัซ บือเลฮ อาเกะ มือเลา กือมัซๆ     บือฌาญี ฌางัน ญา จะ     ตูฮัด นะ บรี บือแนฮ นะ ญา     ซืออูรัก     ฌาดี ราฌา     ซือรูปา บือกะ ญา.
44002031	ดาวิด ตาฮู ลาฆู อีนี ดูลู     กะฆีเตอ     ญา มือเลา ปาซัน ราฌา นู บรี ซือลามัจ อีตู จะ     ญา นะ ฮีโดะ ปาเระ เดะ มาตี. ญา มือเลา จะ 'ตูฮัด นะ เตด ตีงัน ญา     เดะ นังฆรี ฮาตู. ญาวา นะ ญา     เตด นะ กือนา บูโระ บูโซะ.'
44002032	"เยซู อีนี เลอ     ตูฮัด เดะ อาตัซ     บูวัจ บรี ญา ฮีโดะ ปาเระ เดะ มาตี ดัฮ. กามี ซือมูฮา ฌาดี ซะซี     นู ลาฆู อีนี ฌาดี ลาฆู ซูโงฮ.
44002033	กะฆีเตอ เยซู อีนี     ญา กือนา อาเกะ ดัฮ     ปี รอจ กะ โซะ กานัน นะ ตูฮัด     นู อาโปก เดะ อาตัซ. กะฆีเตอ     ญา ซาโมจ ซือมืองัจ นะ ตูฮัด     บือกะ ตูฮัด บือเลฮ บือฌาญี ดัฮ. กะฆีเตอ เยซู โปด     ญา บือเลฮ อูแร ซือมืองัจ นะ ตูฮัด กะฆีนี เลอ     บือกะ กาเญา ลีฮัจ ดัฮ     ดืองัยํ ดัฮ.
44002034	ซาเบะ ราฌา ดาวิด เตด บือเลฮ ญาแญะ รอจ กะ อาตัซ ลาแงะ     ตาปี อีซี ญา ตะอาซิก มือเลา จะ 'ตูฮัด บือซัยํ เดะ อาตัซ     มือเลา ฌางัน ตูฮัด นะ กู จะ     ดูโดะ เลอ     โซะ ซือบือลัฮ กานัน นะ กู
44002035	ตือดะ กู นะ บูวัจ บรี ลูมอฮ ซือตรู นะ เกา     นะ ฌาดี บือกะ ปาปัด     นู ซาโมจ ตาปะ กากี นะ เกา.' 3 ดาวิด ญา จะ.
44002036	"กะฆีเตอ     บรี ลูมอฮ บักซา อิซราเอน ซือมูฮา     ตาฮู ซูโงฮ จะ     เยซู เตอ     นู กาเญา กาจิก เดะ กายู ปลีตัก ดัฮ     ญา เตอ     ตูฮัด เดะ อาตัซ บือเลฮ บูวัจ บรี ญา ฌาดี ตูฮัด ดัฮ     บรี ญา ฌาดี ราฌา นู บรี ซือลามัจ เลอ." เปโตร ญา จะ.
44002037	ตานา ลูมอฮ ซือมียา ดืองัยํ ดัฮ     กูญา บราซา ฆาโดฮ-ฮาตี     มือเลา ฌางัน เปโตร     ฌางัน ลูมอฮ ปือญูโรฮ นะ ตูฮัด นู ฆีลาฆี จะ     "ดีบราดี เออ     กามี นะ บูวัจ กะฮามี บาฌิ?"
44002038	กะฆีเตอ เปโตร มือญาเระ กะ กูญา จะ     "บรี กาเญา ราตา ซือมียา บราเลฮ-ฮาตี เลอ     ซาโมจ ลาฆู ซือลับ เดะ อาเย     เดะ นามา นะ เยซู คริด เลอ     บีดา ตูฮัด นะ อาเกะ ดูซา นะ กาเญา. กะฆีเตอ กาเญา โปด     นะ ซาโมจ ซือมืองัจ นะ ตูฮัด     นู ตูฮัด นะ บรี.
44002039	ซาเบะ-จะ     นู ตูฮัด บือเลฮ บือฌาญี กะฆีเตอ     ญา บือฌาญี ฌางัน กาเญา     ฌางัน กือมอน อานะ นะ กาเญา     ฌางัน ลูมอฮ ซือมียา นู ดูโดะ ฌาโวฮ ซามา เตอ     ฌาดี ราตา ซือมียา นู ตูฮัด นะ กีตา บลาโลก     บรี มาแรฮ ซารี ญา เลอ." ญา จะ.
44002040	กะฆีเตอ เปโตร ญา มือเลา กือฌะ-กือมัซ     มือเลา บาญะ ลาฆู     ปรีงัจ กะ กูญา จะ     "บรี ญาวา นะ กาเญา ลือปัซ     เดะ บักซา นู เตด บือฆูนา อีนี เลอ."
44002041	กะฆีเตอ     ลูมอฮ ซือมียา นู ซาโมจ ปือมือเลา นะ เปโตร เตอ     กูญา ซาโมจ ลาฆู ซือลับ เดะ อาเย ดัฮ. อารี อีตู     อาดา ซือมียา นู มาโซะ ฌาดี มูเระ นะ ตูฮัด     ฆามะ บือเลฮ ตีฆา รีบู อูรัก ดัฮ.
44002042	กูญา ปาคัจ ตูเฮะ มือนีงัย กะ ปือมือเลา     นู โกะ ปือญูโรฮ นะ ตูฮัด อาฌัยํ เตอ     ตูเฮะ เดะ ลาฆู บือรามัย บือมุน บือซามา เตอ     ตูเฮะ เดะ ลาฆู มากัด บือซามา เดะ ลาฆู บือมุน บือซาโวจ     กูญา ตูเฮะ ซือมูฮา.
44002043	กะฆีเตอ ราตา ซือมียา ตาโกจ ซูโงฮ เดะ ตูฮัด. ลูมอฮ ปือญูโรฮ นะ ตูฮัด     กูญา บูวัจ ปือนานา ซีดี     นู ปือและ ซูโงฮ     บาญะ ลาฆู.
44002044	ลูมอฮ ซือมียา ปือจายา อาดา บือซามา     อาเมด บารัก นะ กูญา มาแรฮ บือมุน     ฌาดี บารัก ซามา บายา.
44002045	ตือปัจ ตานัฮ นะ กูญา     บือนา บารัก นะ กูญา     กูญา ฌูวัน     อาเมด ดูเวะ มาแรฮ ปาฮาฆิ กะ ซือมียา นู ฮาฌะ.
44002046	บีลัก อารี     กูญา ซา ฮาตี บือมุน บือซามา     เดะ รูมัฮ มือญือมัฮ ตูฮัด. กูญา ปี มากัด บือซามา บือกะ เดะ รูมัฮ นะ กูญา ราตา     ซูกา-ฮาตี บรามัย มากัด บือซามา     อาดา ฌางัน ฮาตี นู ลือฆา เลอ.
44002047	กูญา ซือมาตา ปูฌี มือโอจ กะ ตูฮัด. ลูมอฮ ซือมียา อาซิก โปด     มือโอจ กะ กูญา. บีลัก อารี     ตูฮัด บรี อาดา ซือมียา นู นะ ลือปัซ เดะ ดูซา     มาแรฮ มาโซะ บือซามา ฌางัน ลูมอฮ กูญา.
44003001	อาดา ซืออารี     เปโตร ฌางัน โยฮัน ปี กะ รูมัฮ มือญือมัฮ ตูฮัด. ฌาดี วะตู ปูโกยํ ตีฆา     นู โกะ ซือมียา บาญะ ปี บือซาโวจ.
44003002	เดะ ปีตู รูมัฮ นู บลาโลก จะ     ปีตู บือฆาจะ     อาดา ซือมียา ซืออูรัก นู จาเปะ     บือฌาลัด เตด บือเลฮ     ตะเดะ ญา ดูโดะ เดะ อาปี. บีลัก อารี     อาดา ซือมียา อูโซก ญา     ปี กะ ปีตู อีตู     บรี ญา งือแมง ดูเวะ     เดะ โกะ ซือมียา นู มาโซะ กะ รูมัฮ มือญือมัฮ ตูฮัด.
44003003	ตานา ญา ลีฮัจ เปโตร ฌางัน โยฮัน นะ มาโซะ     ญา มีตา เดะ กูญา บรี ฮาฆิ ดูเวะ กะ ญา ซือตืองัฮ.
44003004	กูญา ดูวา อูรัก ฌือเงาะ ลีฮัจ ญา     กะฆีเตอ เปโตร มือเลา จะ     "ลีฮัจ กะ กามี เลอ."
44003005	กะฆีเตอ ซือมียา อีตู ลีฮัจ กะ กูญา ดูวา อูรัก     อีงัจ นะ บือเลฮ ดูเวะ ซือตืองัฮ เดะ กูญา.
44003006	ตาปี เปโตร มือเลา ฌางัน ญา จะ     "กู ฮอย ปีระ     ฮอย มัซ ลาลู. ตาปี ลาฆู นู กู อาดา     กู นะ บรี กะ เกา. เดะ นามา นะ เยซู คริด     ซือมียา ตูโปะ นาซาเรด     บีกัซ บือฌาลัด เลอ." ญา จะ.
44003007	เปโตร ปือฆัก ตางัน โซะ กานัน นะ ญา     ตูโลก บือบีกัซ     บือดีรี. ดัดดัด กากี นะ ญา     ฌางัน บูกู กากี นะ ญา     ตือฆัยํ-อูรัจ ดัฮ.
44003008	ญา มือลูปัจ     บือดีรี     ฌาลัด โปด     บือเลฮ ดัฮ. ญา มาโซะ กะ ดาลับ รูมัฮ มือญือมัฮ ตูฮัด     บือซามา เปโตร ฌางัน โยฮัน     ซัจ บือฌาลัด     ซัจ มือลูปัจ     ซาเมน ปูฌี กะ ตูฮัด.
44003009	โกะ ซือมียา ลีฮัจ บือฆารี ญา บือฌาลัด     ซาเมน ปูฌี กะ ตูฮัด
44003010	กูญา กราลา จะ     ญา เตอ     ฌาดี ซือมียา อีตู     นู งือแมง ดูเวะ     เดะ รูโซะ ปีตู นู บือฆาจะ อีตู. กะฆีเตอ     กูญา ซือมูฮา ปือและ-ฮาตี ซูโงฮ     ลีฮัจ ลาฆู นู ฌาดี ดัฮ.
44003011	กาลา ซือมียา อีตู อาดา ปือฆัก เปโตร ฌางัน โยฮัน ลาฆี     โกะ ซือมียา ซือมูฮา ปือและ-ฮาตี โตระ     ปาคัจ บลารี ปี กะ กูญา     เดะ ตือปัจ นู ปือนามา จะ     ปือทอยํ นะ ราฌา ซะโลโม.
44003012	ตานา เปโตร ลีฮัจ ซือมียา บาญะ อีตู     ญา มือเลา ฌางัน กูญา จะ     "ลูมอฮ บักซา อิซราเอน เออ     บูวัจ นามา กาเญา ปือและ-ฮาตี ลีฮัจ กะ ซือมียา อีนี? บูวัจ นามา กาเญา ฌือเงาะ ลีฮัจ กะ กามี? กาเญา อาคา จะ     อีซี กามี ตะอาซิก ฌาดี ซือมียา มือฆัฮ     ซือมียา บาฌิ โตระ     กะฆีเตอ กามี บูวัจ บรี ซือมียา อีนี ฌาลัด บือเลฮ ดัฮ เฆอ? เตด โบะ.
44003013	ตูฮัด นะ อับราฮัม ฌางัน อีซัก ฌางัน ยาโกบ เตอ     ตูฮัด นะ โกะ บีลาแก นะ กีตา เตอ     ญา เลอ บือเลฮ อาเกะ เยซู     ซือมียา บือกรือฌา นะ ญา     บรี ญา บือซรี ซูโงฮ. ตาปี ลูมอฮ กาเญา อาตัจ ญา     กะ ปีลาด นู ฌาดี ฮูลู-บาลัก นะ ราฌา. วะตู ปีลาด อีงัจ นะ บรี ญา ลือปัซ     กาเญา กีปัซ ญา บูวัก ดัฮ.
44003014	กะฆีเตอ     กาเญา มือเลา กีปัซ ซือมียา อีตู     นู บาฌิ บือซรี     นู บาฌิ-ตือปัจ. กาเญา มีตา เดะ ปีลาด     บรี ปลือปัซ ซือมียา บูนอฮ ซือมียา     ซืออูรัก.
44003015	ซือมียา นู บาวา บรี ฮีโดะ เตอ     กาเญา บูนอฮ ดัฮ     ตาปี ตูฮัด เดะ อาตัซ     บือเลฮ อาเกะ ญา     บรี ฮีโดะ ปาเระ เดะ มาตี ดัฮ. กามี ฌาดี ซะซี นู ลีฮัจ ลาฆู อีตู.
44003016	นามา นะ เยซู เตอ เลอ     นู บูวัจ บรี อูรัก จาเปะ อีนี ตือฆัยํ-อูรัจ ดัฮ     ซาเบะ ญา ปือจายา กะ นามา อีตู. ญา ฌาดี ซือมียา ซืออูรัก     นู กาเญา ลีฮัจ บือฆารี ดัฮ     นู กาเญา กราลา โปด. นู ญา ปือจายา กะ เยซู เตอ     บือเลฮ บูวัจ บรี ญา ซือนัง ญาวา ดัฮ     บือกะ กาเญา บือเลฮ ลีฮัจ บือฆารี เลอ."
44003017	"กะฆีเตอ     ดีบราดี เออ"     เปโตร ญา จะ     "กู ตาฮู จะ     นู กาเญา ฌางัน โกะ กือปาลา นะ กาเญา บูวัจ ฌางัน เยซู ดัฮ     กาเญา บูวัจ ซาเบะ กาเญา เตด ตาฮู อารัฮ.
44003018	ลามา ดัฮ     ตูฮัด บือซัยํ บือเลฮ ซูโรฮ ลูมอฮ ซือมียา ตูโดฮ ลาฆู นะ ญา     บรี กูญา มือเลา ตูโดฮ จะ     ราฌา นู บรี ซือลามัจ นะ ตูฮัด     นะ กือนา ซาเกะ โตระ. ลาฆู อีตู ตูฮัด บรี ฌาดี รือมัก กะฆีเตอ ดัฮ.
44003019	กะฆีเตอ     บราเลฮ-ฮาตี เลอ. อาเลฮ ปี ซารี ตูฮัด     บรี ญา บาโซฮ ดูซา นะ กาเญา.
44003020	กะฆีเตอ     ตูฮัด นะ บรี อาดา วะตู     นู นะ บรี กาเญา ดูโดะ ซือนัง บาฌิ. ญา นะ ซูโรฮ เยซู มาแรฮ. ญา เตอ     ฌาดี ราฌา นู บรี ซือลามัจ     นู ตูฮัด ตืองะ ดัฮ     กรานา กาเญา.
44003021	ญา กือนา ดูโดะ เดะ โซะ อาตัซ ลาแงะ     ตือดะ วะตู อีตู     นู ตูฮัด นะ ตืองะ บือนา ซือมูฮา บรี ฌาดี บารู. ตะเดะ ดูลู นูตู     ตูฮัด บือเลฮ บีตาฮู ปาซัน วะตู อีตู     เดะ ปือมือเลา นะ โกะ ซือมียา จรัฮ บาฌิ     นู ตูโดฮ ลาฆู นะ ญา.
44003022	กรานา-จะ     มูซา บือเลฮ มือเลา ดัฮ จะ 'ตูฮัด บือซัยํ เดะ อาตัซ     ญา นะ ตืองะ ซือมียา ซืออูรัก     เดะ นะบรานะ นะ กาเญา     นะ บรี ญา ฌาดี ซือมียา ตูโดฮ ลาฆู นะ ตูฮัด     ซือรูปา บือกะ กู. กาเญา กือนา มือนีงัย ลาฆู ซือมูฮา     นู ญา นะ มือญาเระ กะ กาเญา.
44003023	ราตา ซือมียา นู ตีเมา มือนีงัย กะ ซือมียา ตูโดฮ อีตู     ญา เลอ     นะ กือนา บือนาซา ปี     เดะ ลูมอฮ ซือมียา นะ ตูฮัด.' มูซา ญา จะ."
44003024	"ซูโงฮ เลอ" เปโตร ญา จะ     "ตะเดะ ซามูเอน     ฌางัน โกะ ซือมียา ตูโดฮ ลาฆู นะ ตูฮัด ซือมูฮา     นู มาแรฮ เดะ บลากัก     กูญา ซือมูฮา บือเลฮ ตูโดฮ ดูลู     ปาซัน วะตู อารี อีนี.
44003025	กาเญา เลอ     ฌาดี ลูมอฮ ซือมียา     นู นะ ซาโมจ บือนา ซือมูฮา     นู โกะ ซือมียา ตูโดฮ อีตู บือเลฮ บือฌาญี ดัฮ. กาเญา อาดา บาฮาเฆด ฌูฆา     เดะ ปือมือเลา บือปาคัจ อีตู     นู ตูฮัด ตืองะ ฌางัน โกะ บีลาแก นะ กีตา ดัฮ. ตูฮัด บือเลฮ มือเลา ฌางัน อับราฮัม จะ 'กรานา บือแนฮ นะ เกา เตอ     ลูมอฮ ซือมียา เดะ ดือนียา ราตา     นะ ดูโดะ ซือนัง ซือลามัจ เลอ.'
44003026	กะฆีเตอ ตูฮัด ตืองะ เยซู     นู ซือมียา บือกรือฌา นะ ญา     บรี ญา มาแรฮ นะ บรี ซือลามัจ กะ กาเญา ดูลู     นะ บรี กาเญา โซก ซืออูรัก     นะ อาเลฮ มาแรฮ ตีงัน โกะ ดูซา นะ กูญา." เปโตร ญา จะ.
44004001	ตานา กูญา ดูวา อูรัก ตืองัฮ มือเลา ฌางัน ลูมอฮ ซือมียา     อาดา โกะ ซามี ฌางัน กือปาลา ลูมอฮ ฌาฆา รูมัฮ มือญือมัฮ ตูฮัด     ฌางัน ลูมอฮ ซะดูซี กูญา มาแรฮ ดาปัจ กูญา ดูวา อูรัก อีตู.
44004002	กูญา ฆาโดฮ-ฮาตี     ซาเบะ ดูวา อูรัก อีตู อาฌัยํ โกะ ซือมียา บาญะ     มือญาเระ ปาซัน ลาฆู ฮีโดะ ปาเระ เดะ มาตี     บือกะ เยซู ฮีโดะ ปาเระ ดัฮ.
44004003	โกะ ลูมอฮ ซามี รีฆะ เปโตร ฌางัน โยฮัน     กานัก ตาโรฮ เดะ ปือฌารา     ยู รอจ กะ ปาฆี     ซาเบะ อารี อีตู ปะฮึญา     นะ มาลับ ดัฮ.
44004004	ตาปี เดะ ลูมอฮ ซือมียา นู ดืองัยํ ปือมือเลา อีตู     อาดา บาญะ อูรัก ปือจายา     บูวัจ บรี อาดา ลูมอฮ ซือมียา ปือจายา     ฆามะ บือเลฮ ลีมา รีบู อูรัก.
44004005	ตานา จรัฮ ปาฆี     โกะ ลูมอฮ กือปาลา     ลูมอฮ อูรัก ตูฮา     ลูมอฮ ซือมียา อาฌัยํ ลาฆู ปือมือซัด นะ ตูฮัด     กูญา ปาคัจ มาแรฮ บือมุน เดะ นังฆรี เยรูซาเลม.
44004006	อาดา ฌูฆา อานัด     นู ฌาดี กือปาลา ซามี. อาดา กายาฟัด     โยฮัน     อาเลกซันเดอ     ฌางัน ลูมอฮ นะบรานะ นะ กือปาลา ซามี     ซือมูฮา.
44004007	ลูมอฮ กูญา บรี เปโตร ฌางัน โยฮัน ดูวา อูรัก     บือดีรี เดะ ตืองัฮ     กูญา ตาญา จะ     "นู กาเญา บูวัจ บรี ซือมียา อีตู ลือฆา เตอ     กาเญา บูวัจ ฌางัน ปือมือฆัฮ นู ดีฮา? กาเญา บูวัจ เดะ นามา นะ ซาปา เลอ?"
44004008	เปโตร เตอ     ญา ปือนอฮ ฌางัน ซือมืองัจ นะ ตูฮัด มือเลา ฌางัน กูญา จะ     "กาเญา นู ฌาดี โกะ กือปาลา ลูมอฮ ซือมียา     ฌางัน โกะ อูรัก ตูฮา เออ.
44004009	กาเญา นะ ซาซัจ กามี เดะ อารี อีนี เฆอ     ปาซัน ปือบูวัจ นู บาฌิ     นู บรี อูรัก เตด ซือนัง ญาวา อีนี     ตือฆัยํ-อูรัจ ดัฮ กะฮามี?
44004010	กะฆีเตอ     บรี กาเญา     ฌางัน ลูมอฮ บักซา อิซราเอน ซือมูฮา     ตาฮู จะ     อาดา เยซู คริด ซือมียา ตูโปะ นาซาเรด     นู กาเญา กาจิก เดะ กายู ปลีตัก ดัฮ     นู ตูฮัด เดะ อาตัซ บรี ฮีโดะ ปาเระ เดะ มาตี ดัฮ. ปือนามา นะ ญา เลอ     นู บูวัจ บรี ซือมียา อีนี บือดีรี เดะ ตืองัฮ กาเญา     ฌาดี ซือมียา ตือฆัยํ-อูรัจ ดัฮ.
44004011	เยซู เลอ     ฌาดี ซือมียา นู ซูรัจ ปือมือเลา นะ ตูฮัด มือเลา ปาซัน ญา จะ บาตู บือซัยํ อีตู     นู กาเญา นู ฌาดี ตูกัก กรือฌา รูมัฮ     ตีงัน บูวัก ดัฮ บาตู อีตู เลอ     ปาเระ มาแรฮ ฌาดี บาตู กือปาลา ซาฆี ดัฮ.
44004012	เดะ ซือมียา อาซิก นู ดีฮา โปด     ฮอย ซาปา นะ บรี ฮีโดะ ลือปัซ บาฌิ. กรานา เดะ บาวัฮ ลาแงะ     ฮอย ปือนามา อาซิก     นู ตูฮัด บรี กะ ลูมอฮ ซือมียา     นู นะ ตูโลก กีตา บรี ฮีโดะ ลือปัซ บาฌิ ดัฮ. ฮอย ลาลู เลอ." เปโตร ญา จะ.
44004013	ลูมอฮ ซือมียา ลีฮัจ จะ     เปโตร ฌางัน โยฮัน ฮาตี บรานี กะฆีเตอ. กูญา ตาฮู จะ     ดูวา อูรัก อีตู     ฌาดี ซือมียา เตด บือเลฮ บลาฌัยํ ซูรัจ     บูกัด ซือมียา บือซัยํ. กะฆีเตอ กูญา ปือและ-ฮาตี ซูโงฮ. กูญา ลีฮัจ จะ     กือดูวา อูรัก อีตู ฌาดี ซือมียา     นู บือเลฮ ตูโรจ บือซามา ฌางัน เยซู ดัฮ.
44004014	วะตู กูญา ลีฮัจ บือฆารี ซือมียา นู กือนา บือบือลา บรี ลือฆา ดัฮ     ญา อาดา บือดีรี บือซามา เปโตร ฌางัน โยฮัน     กูญา ฮอย ปือมือเลา นามา นะ ตีกัฮ บือเลฮ เลอ.
44004015	กะฆีเตอ     กูญา ซูโรฮ ดูวา อูรัก อีตู     บรี ตรือเบะ ปี กะ ลูวัยํ ตือปัจ บือมุน บือกีรา. กูญา ซือมูฮา บือกีรา บือซามา
44004016	มือเลา จะ     "กีตา นะ บูวัจ กะฮามี ฌางัน กูญา อีนี? โกะ ซือมียา นู ดูโดะ เดะ นังฆรี เยรูซาเลม ซือมูฮา     ลีฮัจ ดัฮ จะ     นู กูญา บือเลฮ บูวัจ ปือนานา นู ซีดี ซูโงฮ. กีตา กีปัซ ลาฆู อีนี     เตด บือเลฮ ดัฮ.
44004017	ตาปี กีตา ตีเมา บรี ลาฆู อีนี     นะ กือจัย ลาฆี     กะ ลูมอฮ ซือมียา บาญะ. กะฆีเตอ     บรี กีตา มืออารับ กะ กูญา     ตีเมา บรี กูญา มือเลา ฌางัน ซาปา     ปาซัน ปือนามา นะ เยซู อีนี." กูญา จะ.
44004018	กะฆีเตอ     กูญา ปาเงน กือดูวา อูรัก อีตู     บรี บาลิ มาแรฮ     ปือซัด กูญา จะ     "ปาซัน ปือนามา นะ เยซู อีนี เตอ     ฌางัน ซือโบจ     ฌางัน อาฌัยํ นามา ลาลู เลอ."
44004019	ตาปี เปโตร ฌางัน โยฮัน ตีกัฮ กูญา จะ     "กาเญา ฆาโดฮ บรีงัจ ลีฮัจ     ลาฆู นู ดีฮา กือนา เดะ ฮาตี นะ ตูฮัด? นะ มือนีงัย กะ กาเญา     เฆอ-จะ     นะ มือนีงัย กะ ตูฮัด?
44004020	ตาปี โซะ กามี เตอ     ลาฆู มานามา นู กามี ลีฮัจ บือฆารี ดัฮ     ดืองัยํ ดัฮ     ลาฆู อีตู กามี นะ บราดู มือญาเระ     เตด บือเลฮ ดัฮ เลอ." กูญา จะ.
44004021	กะฆีเตอ โกะ ซือมียา บือมุน บือกีรา     มืออารับ กะ ดูวา อูรัก อีตู กือมัซๆ ลาฆี     บารู ปลือปัซ กูญา ปี เลอ. กูญา ลีฮัจ จะ     นะ กรัจ ฮูโกบ กูญา     เตด บือเลฮ ดัฮ     กรานา โกะ ซือมียา บาญะ ซือมูฮา     มือโอจ กะ ตูฮัด     ปาซัน ลาฆู นู ฌาดี ดัฮ.
44004022	ซือมียา นู กือนา บือบือลา บรี ลือฆา ดัฮ     เดะ ปือนานา ซีดี อีตู     ญา เลอ     อูมอยํ ปัจ-ปูโลฮ ตาโฮด ลือเบฮ ดัฮ.
44004023	ตานา กือนา ปลือปัซ ดัฮ     กูญา ดูวา อูรัก ปี ดาปัจ ลูมอฮ ซือมียา นะ กูญา     มือญาเระ ลาฆู นู ลูมอฮ ซามี ซัยํ-บือซัยํ     โกะ อูรัก ตูฮา     มือเลา ดัฮ     ซือมูฮา.
44004024	ซูดัฮ กูญา ซือมูฮา มือนีงัย ดัฮ     กูญา ปาคัจ รือมา-ฮาตี บือซาโวจ กะ ตูฮัด เดะ อาตัซ     มือเลา จะ     "โอ ตูฮัด เออ     เกา เลอ     ฌาดี ตูฮัด นู บือฌาดี ลาแงะ ฌางัน ดือนียา ฌางัน ลาโวจ ดัฮ     บือฌาดี โกะ บือนา บารัก เดะ ดาลับ     ราตา ซือมูฮา.
44004025	เกา เลอ     บือเลฮ ซูโรฮ ราฌา ดาวิด นู ฌาดี บีลาแก นะ กามี     บรี ญา มือเลา โกะ ปือมือเลา นะ เกา. ซือมืองัจ นะ เกา     ซือมืองัจ นู บาฌิ บือซรี เตอ     บือเลฮ บาวา ญา     นู ฌาดี ซือมียา บือกรือฌา นะ เกา     บรี ญา มือเลา จะ "บูวัจ นามา     ลูมอฮ บักซา อาซิก บืออีเซด ซือมูฮา? บูวัจ นามา     ลูมอฮ ซือมียา ปาคัจ บือกีรา ลาฆู ฌาฮัจ     นู เตด ฌาดี นามา?
44004026	ลูมอฮ ราฌา เดะ ดือนียา     กูญา ซียะ นะ บือปรัก ลูมอฮ ซือมียา บือบือลา ดือนียา     กูญา บือมุน บือซามา บีดา นะ บลาวัด ฌางัน ตูฮัด บือซัยํ เดะ อาตัซ นะ บลาวัด ฌางัน ราฌา นู บรี ซือลามัจ นะ ญา." ญา จะ.
44004027	"ซูโงฮ เลอ     ราฌา เฮโรด     ฌางัน ปอนตัด ปีลาด     กูญา บือเลฮ บือมุน ฌางัน ลูมอฮ บักซา อาซิก     ฌางัน ลูมอฮ บักซา อิซราเอน     บีดา นะ บลาวัด ฌางัน เยซู     ซือมียา บือกรือฌา นู บาฌิ บือซรี นะ เกา เตอ     นู เกา ตืองะ ดัฮ     ฌาดี ราฌา นู บรี ซือลามัจ.
44004028	กูญา อีตู บรีงัจ นะ บูวัจ กะฮามี โปด     ฌาดี ลาฆู นู เกา บือเลฮ ตือตู-ฮาตี     ตะเดะ ดูลู     นะ บรี ฌาดี กะฆีเตอ. เกา ตือตู-ฮาตี นะ บูวัจ กะฆีเตอ     ฌางัน ปือมือฆัฮ นะ เกา     ตูโรจ บือกะ ฮาตี นะ เกา เลอ.
44004029	วะตู อีนี     ตูฮัด เออ     ลีฮัจ เลอ     กูญา ปือซัด บลารัก กะฮามี ดัฮ. มีตา เดะ ตูฮัด     บรี กามี นู ปราโซฮ นะ เกา เตอ     บรี กามี บรานี มือเลา ปือมือเลา นะ เกา เลอ.
44004030	มีตา บรี ตูฮัด อาเงา ตางัน นู มือฆัฮ     บรี บือบือลา ซือมียา     บรี ซือนัง ญาวา. บรี กามี บูวัจ ปือนานา ซีดี     นู ปือและ ซูโงฮ     เดะ นามา นะ เยซู     ซือมียา บือกรือฌา นู บาฌิ บือซรี นะ เกา เลอ." กูญา จะ.
44004031	กาลา กูญา บือซาโวจ ดัฮ     ตือปัจ นู กูญา บือมุน บือซามา     บรีเงาะ โตระ. กูญา ซือมูฮา     ปือนอฮ ฌางัน ซือมืองัจ นะ ตูฮัด. กูญา ฮาตี บรานี     ปาคัจ มือเลา ปือมือเลา นะ ตูฮัด.
44004032	ลูมอฮ ซือมียา นู ปือจายา     กูญา บือปาคัจ บือซามา     ซา ฮาตี ซือมูฮา. ฮอย ซาปา มือเลา จะ     บือนา บารัก นู ญา อาดา     ฌาดี บือนา บารัก นะ อีซี ญา ตะอาซิก. ตาปี บือนา บารัก ราตา ซือมูฮา     กูญา ซูโรฮ บือซามา-ซามา.
44004033	ลูมอฮ ปือญูโรฮ นะ ตูฮัด ปือนอฮ ฌางัน นู มือฆัฮ ซูโงฮ     มือเลา ฌาดี ซะซี จะ     "ตูฮัด เยซู     ญา ฮีโดะ ปาเระ เดะ มาตี ดัฮ." ตูฮัด ญา ฮาลัย บรี ซือลามัจ บาญะ ซูโงฮ     กะ ลูมอฮ ปือจายา     ราตา ซือมียา.
44004034	เดะ ลูมอฮ กูญา     ฮอย ซาปา นู ฮาฌะ     ซาเบะ ซือมียา ดีฮา อาดา ตือปัจ ตานัฮ     อาดา รูมัฮ     กูญา นะ ฌูวัน. ดูเวะ รือฆา บารัก นู ฌูวัน อีตู
44004035	กูญา นะ อาเมด มาแรฮ     กีเรบ เดะ โกะ ปือญูโรฮ. โกะ ปือญูโรฮ โปด     นะ ฮาฆิ ดูเวะ อีตู     บรี กะ ราตา ซือมียา นู ฮาฌะ.
44004036	อาดา ซือมียา ซืออูรัก     ปือนามา โยเซบ     ญา ฌาดี ซืออูรัก เดะ ลูมอฮ เลวี     นู มาแรฮ เดะ ปูเลา ซัยปรัด ดัฮ. โกะ ปือญูโรฮ ตืองะ ปือนามา กะ ญา จะ     บานาบัด     ฌาดี-จะ     ซือมียา นู ปูโฌะ-ฮาตี กาวัด.
44004037	บานาบัด ปี ฌูวัน ตือปัจ ตานัฮ นะ ญา ซือตือปัจ     อาเมด ดูเวะ มาแรฮ กีเรบ เดะ โกะ ปือญูโรฮ นะ ตูฮัด.
44005001	อาดา ฌูฆา ซืออูรัก นู ปือนามา อานานียา     ฌางัน บีนี นะ ญา     ซับฟีรา. ญา ฌูวัน บือนา บารัก นะ กูญา ซือตืองัฮ.
44005002	รือฆา นะ บือนา บารัก อีตู     ญา อาเมด ตาโรฮ ซือตืองัฮ     ซือตืองัฮ ญา อาเมด มาแรฮ     กีเรบ เดะ โกะ ปือญูโรฮ. บีนี นะ ญา โปด     บือซามา ฌางัน ญา     เดะ ลาฆู อีนี ฌูฆา.
44005003	ตาปี เปโตร มือเลา จะ     "อานานียา เออ     บูวัจ นามา ปะ     ฮาตู ซีตัด อาดา ปือนอฮ เดะ ฮาตี นะ เกา     บูวัจ บรี เกา มืออูปัย กะ ซือมืองัจ นะ ตูฮัด. ฌาดี-จะ     เกา บอฮ ตาโรฮ รือฆา ตือปัจ ตานัฮ อีตู     ซือตืองัฮ ดัฮ.
44005004	กาลา เกา เตด ฌูวัน ลาฆี     ฌาดี ตือปัจ ตานัฮ นะ เกา ตะอาซิก     บูกัด เฆอ? วะตู ฌูวัน ดัฮ     ดูเวะ อีตู ฌาดี นะ เกา     บูกัด เฆอ? บูวัจ นามา ปะ     เกา อีงัจ เดะ ฮาตี     นะ บูวัจ ลาฆู อีนี? บูกัด เกา มืออูปัย กะ ซือมียา เตอ     ตาปี เกา มืออูปัย กะ ตูฮัด เดะ อาตัซ เลอ."
44005005	ตานา อานานียา ดืองัยํ ปือมือเลา อีตู     ญา รือบัฮ ตือฆูแลก มาตี ดัฮ. ซือมียา ซือมูฮา นู ดืองัยํ ลาฆู อีนี     กูญา ตาโกจ โตระ.
44005006	โกะ อูรัก มูดา     กูญา บีกัซ     บูกุซ บาดัด นะ ญา     บาวา บือปี ตานัม ดัฮ.
44005007	ลือปัซ วะตู ตีฆา ฌับ     บีนี นะ อานานียา ญา มาแรฮ มาโซะ ดัฮ     ญา เตด ตาฮู ลาฆู นู บือฌาดี ดัฮ.
44005008	โซะ เปโตร ตาญา ญา จะ     "มือเลา เลอ     นู กาเญา ฌูวัน ตือปัจ ตานัฮ ดัฮ     ฌาดี รือฆา กะฆีนี     รือมัก เฆอ?" ญา ตีกัฮ จะ     "ฌาดี รือฆา กะฆีเตอ เลอ     รือมัก ดัฮ."
44005009	กะฆีเตอ เปโตร มือเลา ฌางัน ญา จะ     "บูวัจ นามา ปะ     เกา ฌางัน ลากี บรีงัจ บือซามา     นะ ลกลีฮัจ     ซือมืองัจ นะ ตูฮัด. ตานา บาฌิ     โกะ ซือมียา นู ตานัม ลากี นะ เกา     รอจ กะ ปีตู ดัฮ. กูญา นะ บาวา เกา บือปี     ตานัม ซามา."
44005010	ดัดดัด ญา รือบัฮ ตือฆูแลก มาตี     โซะ กากี นะ เปโตร. ตานา โกะ อูรัก มูดา มาโซะ กะ ดาลับ รูมัฮ     กูญา ลีฮัจ จะ     ญา มาตี ดัฮ. กูญา บาวา บาดัด นะ ญา บือปี     ตานัม บือซามา ฌางัน ลากี นะ ญา.
44005011	ลูมอฮ นะ ตูฮัด ซือมูฮา     ตาโกจ โตระ. ลูมอฮ ซือมียา อาซิก     นู ดืองัยํ ลาฆู อีนี     กูญา โปด ตาโกจ ฌูฆา.
44005012	โกะ ปือญูโรฮ กูญา บูวัจ ปือนานา ซีดี นู ปือและ ซูโงฮ     บาญะ ลาฆู     เดะ ตืองัฮ โกะ ลูมอฮ ซือมียา. ลูมอฮ ซือมียา ปือจายา     อาดา บือซามา เดะ ตือปัจ นู บลาโลก จะ 'ปือทอยํ นะ ราฌา ซะโลโม' อีตู.
44005013	โกะ ซือมียา ฆีลาฆี ตาโกจ นะ บือซามา ฌางัน ลูมอฮ กูญา     ตาปี โกะ ซือมียา บาญะ มือโอจ กะ กูญา.
44005014	อาดา โกะ กีลากี นีบีนี พรัด บาญะ     นู มาแรฮ ปือจายา กะ ตูฮัด     มาโซะ บือซามา ฌางัน กูญา.
44005015	กะฆีเตอ ลูมอฮ ซือมียา กูญา บาวา โกะ ซือมียา เตด ซือนัง ญาวา     บือปี กะ บีดิก ฌาลัด     ตืองะ บรี ฆูแลก เดะ ตือปัจ ตีโนะ     เดะ ลือปัจ นะ กูญา. กะฆีเตอ     ตานา เปโตร นะ ฌาลัด ลาลู กูญา     อาซัน บรี บายัก นะ ญา นะ กือนา เดะ กูญา โปด     ฌาดี.
44005016	อาดา ซือมียา บาญะ มาแรฮ     ดาตัก เดะ โกะ ตูโปะ โซะ กือลีลิก เยรูซาเลม. กูญา บาวา บือมาแรฮ     ซือมียา เตด ซือนัง ญาวา     ฌางัน ซือมียา อาดา ฮาตู ฌาฮัจ ราโซะ. กูญา ซือมูฮา ซือนัง บาฌิ ดัฮ     ราตา อูรัก.
44005017	ตาปี กือปาลา ซามี ฌางัน ลูมอฮ นะ ญา     นู ฌาดี ลูมอฮ ซะดูซี เตอ     กูญา ดือกี กะ โกะ ปือญูโรฮ บาญะ
44005018	รีฆะ กูญา     บอฮ เดะ ปือฌารา.
44005019	ตาปี มาลับ อีตู     อาดา ฮูลู-บาลัก นะ ตูฮัด มาแรฮ ซืออูรัก. ญา บูกา ปีตู ปือฌารา     ปลือปัซ กูญา     มือเลา จะ
44005020	"ปี เลอ     บือดีรี เดะ โซะ รูมัฮ มือญือมัฮ ตูฮัด. มือญาเระ บรี ตาฮู เลอ     ปาซัน ลาฆู ฮีโดะ บารู อีนี ซือมูฮา     กะ ลูมอฮ ซือมียา บาญะ."
44005021	กะฆีเตอ โกะ ปือญูโรฮ บูวัจ ตูโรจ. ตานา จรัฮ ปาฆี ดัฮ     กูญา มาโซะ ปี     กะ รูมัฮ มือญือมัฮ ตูฮัด อาฌัยํ ปือมือเลา นะ ตูฮัด. ตาปี โซะ กือปาลา ซามี ฌางัน ลูมอฮ นะ ญา เตอ     กูญา ปาเงน โกะ ลูมอฮ บือกีรา     ฌางัน ลูมอฮ อูรัก ตูฮา นะ นังฆรี ยิว ซือมูฮา     มาแรฮ บือมุน บือกีรา. กูญา ปือซัด     บรี ปี อาเมด โกะ ปือญูโรฮ     บือมาแรฮ เดะ ปือฌารา.
44005022	ตาปี ตานา โกะ ตามาตา รอจ กะ ปือฌารา ดัฮ     ฮอย ซาปา เดะ ดาลับ. กะฆีเตอ     กูญา บาลิ มาแรฮ     บีตาฮู จะ
44005023	"กามี ปี รอจ กะ ปือฌารา     ลีฮัจ จะ     ปีตู ตูโดก กือมัซ ดัฮ. โกะ ซือมียา ตูงู โปด     อาดา บือดีรี เดะ ปีตู. ตาปี ตานา บูกา ปีตู ดัฮ     ฮอย ซาปา โซะ ดาลับ เลอ."
44005024	ตานา กือปาลา ลูมอฮ ฌาฆา รูมัฮ มือญือมัฮ ตูฮัด     ฌางัน ลูมอฮ ซามี ซัยํ-บือซัยํ     กูญา ดืองัยํ ลาฆู กะฆีนี     กูญา ปือและ-ฮาตี ซูโงฮ     อีงัจ จะ     นะ ฌาดี กะฮามี.
44005025	ซัจ     อาดา ซือมียา ซืออูรัก มาแรฮ     มือเลา จะ     "นี เลอ     โกะ ซือมียา อีตู     นู กาเญา บอฮ เดะ ปือฌารา     อาดา เดะ รูมัฮ มือญือมัฮ ตูฮัด เลอ. กูญา ตืองัฮ อาฌัยํ ลูมอฮ ซือมียา บาญะ."
44005026	กะฆีเตอ     กือปาลา ลูมอฮ ฌาฆา     ฌางัน ลูมอฮ ตามาตา นะ ญา     กูญา ปี     อาเมด โกะ ปือญูโรฮ บือมาแรฮ. ตาปี กูญา บูวัจ ซืองะๆ     ตาโกจ-จะ     ลูมอฮ ซือมียา บาญะ     นะ ลีปัยํ บาตู     กือนา เดะ กูญา.
44005027	กูญา บาวา โกะ ปือญูโรฮ บือมาแรฮ ดัฮ     บรี กูญา บือดีรี เดะ ตืองัฮ ลูมอฮ ซือมียา บือมุน บือกีรา. นู กือปาลา ซามี     ญา ตาญา กูญา จะ
44005028	"กามี ปือซัด กาเญา กือมัซๆ     บลารัก ตีเมา บรี กาเญา อาฌัยํ ปือนามา อีนี. ตาปี กาเญา อาฌัยํ บาญะ ดัฮ     บรี นังฆรี เยรูซาเลม ปือนอฮ ฌางัน ลาฆู อีนี. กาเญา อีงัจ นะ บรี ลาฆู นู ซือมียา อีนี กือนา บูนอฮ ดัฮ     ฌาดี ซาลัฮ นะ กามี เฆอ?"
44005029	ตาปี เปโตร ฌางัน โกะ ปือญูโรฮ อาซิก     กูญา ตีกัฮ จะ     "บูกัด กีตา กือนา ตูโรจ กะ ซือมียา     ตาปี กือนา ตูโรจ กะ ตูฮัด เดะ อาตัซ เตอ เลอ.
44005030	กาเญา บูนอฮ เยซู ดัฮ     กาจิก ญา บรี ฆาโตก เดะ ปูโฮด กายู. ตาปี ตูฮัด นะ ลูมอฮ บีลาแก นะ กีตา     ญา อาเกะ เยซู     บรี ฮีโดะ ปาเระ เดะ มาตี ดัฮ.
44005031	ญา ตืองะ เยซู     บรี ดูโดะ เดะ โซะ กานัน นะ ญา     บรี ฌาดี ซือมียา นู บาวา โกะ อูมัจ-ซือมียา     ฌาดี ซือมียา นู ตูโลก กูญา บรี ฮีโดะ ลือปัซ บาฌิ. ญา เตอ     นู นะ บรี ลูมอฮ บักซา อิซราเอน บราเลฮ-ฮาตี     นะ อาเกะ ดูซา นะ กูญา.
44005032	กามี อีนี เลอ     ฌาดี ซะซี เดะ ลาฆู กะฆีเตอ. ซือมืองัจ นะ ตูฮัด     นู ตูฮัด บรี กะ ซือมียา นู ตูโรจ ญา     ญา โปด ฌาดี ซะซี บือซามา ฌูฆา." กูญา จะ.
44005033	ตานา โกะ ซือมียา บือมุน บือกีรา ดืองัยํ ลาฆู อีนี     กูญา มูซัยํ โตระ     ปาคัจ อีงัจ นะ บูนอฮ โกะ ปือญูโรฮ.
44005034	ตาปี อาดา ซืออูรัก ปือนามา จะ     ฆามาลีเอน. ญา เตอ     ฌาดี ซือมียา เดะ ลูมอฮ ฟาริซี     ฌาดี ซือมียา อาฌัยํ ปือมือเลา นะ ตูฮัด. ลูมอฮ ซือมียา บาญะ มือโอจ กะ ญา. ญา บือดีรี เดะ ตืองัฮ ลูมอฮ บือมุน บือกีรา     ซูโรฮ บาวา โกะ ปือญูโรฮ     ปี กะ โซะ ลูวัยํ ซือฌูรุซ.
44005035	ญา มือเลา ฌางัน ลูมอฮ ซือมียา บือกีรา จะ     "ลูมอฮ ซือมียา บักซา อิซราเอน เออ     กือนา ฌาฆา บรี บาฌิ     นะ บูวัจ กะฮามี     ฌางัน โกะ ซือมียา อีนี.
44005036	ดูลู เตอ     อาดา ซืออูรัก ปือนามา จะ     ทูดา     นู มือเลา จะ     อีซี ญา ฌาดี ซือมียา ซัยํ-บือซัยํ. อาดา ลูมอฮ ซือมียา     ปัจ ราตุซ อูรัก     นู ตูโรจ กะ ญา. ตาปี ญา กือนา บูนอฮ ดัฮ. โกะ ลูมอฮ นะ ญา โปด     จัฮ-บือลัฮ ปี ฮาบิฮ. ลาฆู เตด ฌาดี นามา เลอ.
44005037	ลือปัซ อีตู     กาลา อาดา ลาฆู มาโซะ ปือนามา เดะ ซูรัจ นะ ราฌา เตอ     อาดา ยูดา     ซือมียา นังฆรี ฆาลิลี. ญา บาวา ซือมียา บาญะ บือปี     ตูโรจ กะ ญา. ตาปี ญา โปด มาตี. ลูมอฮ ซือมียา นู ตูโรจ กะ ญา     กูญา จัฮ-บือลัฮ     ซือมูฮา ฌูฆา.
44005038	กะฆีเตอ เลอ     เดะ ลาฆู อีนี     กู มือเลา จะ     ฌางัน บูวัจ นามา     กะ โกะ ซือมียา อีนี. บือบียัยํ กูญา เลอ. ดัฮ ปาซัน อีนี     นู ปือบูวัจ นะ กูญา     ฌาดี ลาฆู นะ ซือมียา     ญา นะ เตด ฌาดี นามา.
44005039	ตาปี ดัฮ ฌาดี ลาฆู นะ ตูฮัด     กาเญา นะ ฌือนัฮ เดะ กูญา     ฮอย เตด บือเลฮ เลอ     นะ ฌาดี ซือรูปา กาเญา นะ บลาวัด     ฌางัน ตูฮัด เดะ อาตัซ เลอ." ญา จะ. โกะ ลูมอฮ ซือมียา บือกีรา     กูญา ตูโรจ กะ ปือมือเลา นะ ฆามาลีเอน.
44005040	กูญา บลาโลก โกะ ปือญูโรฮ บรี มาโซะ     บรี กูญา กือนา รือเปะ     ปือซัด กะ กูญา จะ     "ฌางัน มือเลา มานามา โปด     เดะ นามา นะ เยซู เลอ." กะฆีเตอ กูญา ปลือปัซ โกะ ปือญูโรฮ ปี ดัฮ.
44005041	โกะ ปือญูโรฮ ตรือเบะ เดะ ตือปัจ บือมุน บือกีรา. กูญา ซูกา-ฮาตี บาญะ     ซาเบะ ตูฮัด อีงัจ กะ กูญา บาฌิ ดัฮ     บรี กูญา นะ กือนา ซูซัฮ     กือนา ลาฆู ปือญือและ     กรานา ปือนามา นะ เยซู.
44005042	บีลัก อารี     กูญา เตด บราดู อาฌัยํ. เดะ รูมัฮ มือญือมัฮ ตูฮัด     เดะ รูมัฮ ซือมียา ฌูฆา     กูญา มือญาเระ บรีตา นู บาฌิ     นู เยซู ฌาดี ราฌา นู บรี ซือลามัจ นู ตูฮัด ซูโรฮ มาแรฮ ดัฮ.
44006001	เดะ กาลา อีตู     ลูมอฮ มูเระ บือตามัฮ บาญะ. ลูมอฮ ยิว นู มือเลา บาซา กรีก     กูญา เตด ซือนัง-ฮาตี ฌางัน ลูมอฮ ยิว นู มือเลา บาซา ฮีบรู     ปาซัน ลาฆู ฮาฆิ บารัก มากัด. กูญา บือซูงุจ     มือเลา จะ     "วะตู ฮาฆิ บารัก มากัด บีลัก อารี เตอ     ลูมอฮ นีบีนี ฌานา นะ กามี     บือเลฮ ดีกิ เดะ กูญา."
44006002	โกะ ปือญูโรฮ ดูวา-บือลัซ อูรัก     กูญา ปาเงน ลูมอฮ มูเระ ซือมูฮา     บรี บือมุน บือซามา     มือเลา ฌางัน กูญา จะ     "เตด ปาโตจ นู กามี นะ ตีงัน ลาฆู อาฌัยํ ปือมือเลา นะ ตูฮัด     บีดา นะ ตูโลก บือกรือฌา ฮาฆิ บารัก มากัด.
44006003	กะฆีเตอ     ดีบราดี เออ     กาเญา กือนา ปีเลฮ ตูโฌฮ อูรัก     เดะ ตืองัฮ กาเญา     ฌาดี ซือมียา อาดา ปือนามา นู บาฌิ     นู ปือนอฮ ฌางัน ซือมืองัจ นะ ตูฮัด ปือนอฮ ฌางัน อากัน. กามี นะ ตืองะ โกะ ซือมียา อีตู     บรี บือบือลา ลาฆู อีนี.
44006004	ตาปี กามี นะ ซือมาตา ซรัฮ ญาวา     กะ ลาฆู บือซาโวจ     ฌางัน ลาฆู อาฌัยํ ปือมือเลา นะ ตูฮัด."
44006005	ลูมอฮ ซือมียา บาญะ ซูกา     นู กูญา มือเลา กะฆีเตอ. กูญา ปีเลฮ ซือตีเฟน     นู ปือนอฮ ฌางัน ลาฆู ปือจายา     ปือนอฮ ฌางัน ซือมืองัจ นะ ตูฮัด. อาดา ฌูฆา     ฟีลิบ     โปรโครัด     นีกาโน     ตีโมน     ปาเมนัด     ฌางัน นีโกเลา     ซือมียา นังฆรี อันตีโยก     นู ฌาดี ซือมียา มาโซะ ลาฆู ยิว ดัฮ.
44006006	กูญา บรี ตูโฌฮ อูรัก อีตู     บือดีรี     โซะ ฮึลด ลูมอฮ ปือญูโรฮ. โกะ ปือญูโรฮ บือซาโวจ     ตืองะ ตางัน เดะ กูญา อีตู.
44006007	กะฆีเตอ     ปือมือเลา นะ ตูฮัด กือจัย ปี ราตา. อาดา ลูมอฮ มูเระ บือตามัฮ บาญะ     เดะ นังฆรี เยรูซาเลม. อาดา ฌูฆา โกะ ซามี บาญะ อูรัก     นู ตูโรจ ลาฆู ปือจายา ซามา.
44006008	กะฆีเตอ     ซือตีเฟน ฌาดี ซือมียา นู ตูฮัด ฮาลัย บรี ซือลามัจ     ปือนอฮ ดัฮ. ญา มือฆัฮ โตระ     บูวัจ ปือนานา ซีดี นู บือซัยํ     นู ปือและ ซูโงฮ     เดะ ตืองัฮ โกะ ซือมียา บาญะ.
44006009	ตาปี อาดา โกะ ซือมียา มาแรฮ     บลาวัด บือตือฆัฮ ฌางัน ญา. กูญา ฌาดี ซือมียา เดะ รูมัฮ บือมุน นู บลาโลก จะ     รูมัฮ บือมุน นะ ลูมอฮ ปราโซฮ นู ลือปัซ ดัฮ. อาดา ซือมียา นังฆรี ซัยรีน     นังฆรี อาเลกซันดรียา     ฌางัน นังฆรี ซิลีเซีย     นังฆรี เอเซีย ฌูฆา. กูญา ปาคัจ มาแรฮ บือตือฆัฮ ฌางัน ซือตีเฟน.
44006010	ตาปี ซือมืองัจ นะ ตูฮัด ตูโลก ซือตีเฟน     บรี ปือมือเลา นะ ญา ปานัย อากัน. กะฆีเตอ กูญา อีตู นะ ฌือนัฮ เตด บือเลฮ.
44006011	กูญา จูรี ซูวะ ดูเวะ กะ ซือมียา ซือตืองัฮ     บรี กูญา นะ มือเลา จะ     "กามี ดืองัยํ ซือมียา อีนี     มือเลา ตะอารัฮ กะ มูซา     มือเลา ตะอารัฮ กะ ตูฮัด เดะ อาตัซ ฌูฆา."
44006012	กะฆีเตอ     กูญา อาโจบ ลูมอฮ ซือมียา บาญะ     ฌางัน โกะ อูรัก ตูฮา     ฌางัน ลูมอฮ ซือมียา อาฌัยํ ลาฆู ปือมือซัด นะ ตูฮัด บรี ฆรูมง มาแรฮ รีฆะ ซือตีเฟน     บาวา ปี กะ ตือปัจ บือมุน บือกีรา.
44006013	กูญา บรี ซือมียา ฌาดี ซะซี     มือเลา มืออูปัย จะ     "ซือมียา อีนี ซือมาตา มือเลา อูจะ กะ รูมัฮ มือญือมัฮ ตูฮัด อีนี     มือเลา อูจะ กะ ปือมือเลา ฮูโกบ นะ มูซา ฌูฆา.
44006014	กามี ดืองัยํ ญา มือเลา จะ     เยซู     ซือมียา ตูโปะ นาซาเรด เตอ     นะ ปรูโตฮ รูมัฮ มือญือมัฮ อีนี     นะ ซาเลด โกะ ฮาดัจ ฮูโกบ     นู มูซา บือเลฮ กีเรบ บรี กะ กีตา ฌูฆา."
44006015	โกะ ลูมอฮ บือมุน บือกีรา นู ดูโดะ เปะ อีตู ซือมูฮา     กูญา ปาคัจ ตีญูง ซือตีเฟน     ลีฮัจ จะ     มูคา นะ ญา จรัฮ บือซายา     ซือรูปา มูคา นะ ฮูลู-บาลัก นะ ตูฮัด.
44007001	กะฆีเตอ     กือปาลา ซามี ญา ตาญา ซือตีเฟน จะ     "ลาฆู อีนี ซูโงฮ เฆอ?"
44007002	ซือตีเฟน ตีกัฮ จะ     "โกะ ดีบราดี ฌางัน โกะ อาโปก ซือมูฮา เออ     มือนีงัย เลอ. ตูฮัด นู บือซรี บือซายา เตอ     ญา มาแรฮ ปลีฮัจ กะ อับราฮัม นู บีลาแก นะ กีตา. กาลา อีตู     อับราฮัม อาดา ดูโดะ ลาฆี     เดะ นังฆรี เมโซโปเตเมีย     เตด บือเลฮ ปี ดูโดะ เดะ นังฆรี ฮาราน ลาฆี.
44007003	ตูฮัด มือเลา ฌางัน ญา จะ 'เกา กือนา ตีงัน นังฆรี นะ เกา     ตีงัน โกะ นะบรานะ นะ เกา     กือนา ปี ดูโดะ เดะ นังฆรี อาซิก     นู กู นะ ตูโญะ บรี กะ เกา.' ตูฮัด ญา จะ.
44007004	"กะฆีเตอ อับราฮัม ตรือเบะ ปี     เดะ นังฆรี นะ บักซา คานเดีย     ปี ดูโดะ เดะ นังฆรี ฮาราน. กาลา อาโปก เดะ ญา มาตี ดัฮ     ตูฮัด บรี ญา ตรือเบะ     ดาตัก เดะ เปะ อีตู     มาแรฮ ดูโดะ     เดะ นังฆรี ตือปัจ กาเญา ดูโดะ     บีลัก อารี อีนี.
44007005	"ตาปี ตูฮัด เตด บือเลฮ บรี อับราฮัม     อาดา ตือปัจ ดูโดะ นามา ลาลู     เดะ นังฆรี อีนี. มีเซ-จะ บีดา ตาปะ กากี นะ กาจะ โปด     ฮอย. อับราฮัม ญา ฮอย นานะ ซืออูรัก โปด     ตาปี ตูฮัด บือฌาญี ฌางัน ญา จะ นังฆรี อีนี     นะ ฌาดี ปือซากา นะ ญา     ฌางัน โกะ อานะ กือมอน เดะ ญา.
44007006	ตูฮัด มือเลา กะฆีนี จะ 'โกะ อานะ กือมอน นะ เกา     นะ ปี ดูโดะ เดะ นังฆรี อาซิก. ซือมียา นังฆรี อีตู     นะ บูวัจ บรี กูญา ฌาดี ปราโซฮ     นะ บรี กูญา ดูโดะ ซูซัฮ ฮาฌะ โตระ     ตือดะ ปัจ ราตุซ ตาโฮด.
44007007	กู นะ ฮูโกบ โกะ ซือมียา เดะ นังฆรี อีตู     นู ตือกัด กูญา บรี ฌาดี ปราโซฮ.' ตูฮัด มือเลา ปูลัก จะ 'ลือปัซ อีตู     กูญา นะ ตรือเบะ เดะ นังฆรี อีตู     นะ มาแรฮ มือญือมัฮ กะ กู     ตือปัจ อีนี เลอ.' ตูฮัด ญา จะ.
44007008	"กะฆีเตอ ตูฮัด บรี อับราฮัม บูวัจ ลาฆู กรัจ     ฌาดี ปือนานา นะ ปือมือเลา บือปาคัจ นะ ตูฮัด. กะฆีเตอ     อับราฮัม ฌาดี ปะ นะ อีซัก     บรี ญา ซาโมจ ลาฆู กรัจ อีตู     เดะ อารี ลาปัด. กะฆีเตอ ฌูฆา     อีซัก บูวัจ ลาฆู กรัจ กะ นานะ นะ ญา     ยาโกบ. ยาโกบ โปด     บูวัจ กะฆีเตอ กะ โกะ นานะ กีลากี นะ ญา     นู ฌาดี โกะ บีลาแก นะ ลูมอฮ กีตา ดูวา-บือลัซ อูรัก.
44007009	"ตาปี ลูมอฮ บีลาแก อีตู     บือชี ดือกี กะ โยเซบ     อาดี เดะ กูญา. กูญา ฌูวัน ญา     บรี ฌาดี ปราโซฮ เดะ นังฆรี อียิบ. ตาปี ตูฮัด เดะ อาตัซ     ญา ดูโดะ บือซามา ฌางัน โยเซบ.
44007010	ญา ตูโลก     บรี ญา ลือปัซ เดะ ลาฆู ซูซัฮ ซือมูฮา     บูวัจ บรี ญา ปานัย อากัน. กะฆีเตอ ราฌา ฟาโร นู ราฌา นะ นังฆรี อียิบ     ญา ซูกา กะ โยเซบ. ญา ตืองะ บรี ฌาดี ซือมียา บือบือลา นังฆรี อียิบ     ฌาฆา ฮัจ-ลีฮัจ บาลัย นะ ราฌา ซือมูฮา.
44007011	ฌาดี วะตู อาดา บารัก มากัด ปายัฮ     เดะ นังฆรี อียิบ     เดะ นังฆรี คานาอัน โปด. ฮอย บารัก มากัด ลาลู     บูวัจ บรี โกะ ซือมียา ซูซัฮ ฮาฌะ โตระ. กะฆีเตอ ลูมอฮ บีลาแก นะ กีตา ฮอย บารัก มากัด ฌูฆา.
44007012	วะตู ยาโกบ ดืองัยํ จะ     อาดา บรัซ เดะ นังฆรี อียิบ     กะฆีเตอ ญา ซูโรฮ ลูมอฮ บีลาแก นะ กีตา     บรี กูญา ปี     วะตู ลามูลา อีตู.
44007013	ตานา กูญา ปี     มาโซะ กะ ดูวา กาลี ดัฮ เตอ     โยเซบ ญา บูวัจ บรี โกะ ดีบราดี กราลา จะ     ฌาดี อีซี ญา เลอ. กะฆีเตอ     ราฌา ฟาโร ญา บือเลฮ บือกราลา ฌางัน โกะ ดีบราดี นะ ญา ฌูฆา.
44007014	โยเซบ บาอาฌะ ยาโกบ     อาโปก เดะ ญา     ฌางัน โกะ นะบรานะ นะ ญา     ตูโฌฮ-ปูโลฮ ลีมา อูรัก ซือมูฮา     บรี มาแรฮ ดูโดะ เดะ นังฆรี อียิบ.
44007015	"กะฆีเตอ ยาโกบ ปี ดูโดะ เปะ อีตู. ญา เตอ     ฌางัน ลูมอฮ บีลาแก นะ กีตา ซือมูฮา     กูญา มาตี เปะ อีตู ดัฮ.
44007016	บาดัด นะ กูญา     กือนา บาวา ปี ตานัม เดะ ตูโปะ เซเคม ดัฮ     ตานัม เดะ ฆูฮา นู อับราฮัม บือลี     เดะ โกะ บือแนฮ นะ ฮามอ ตือปัจ อีตู     ฌาดี รือฆา ดูเวะ ปีระ.
44007017	"กาลา ซรือปะ นะ รอจ วะตู ดัฮ     นู ลาฆู ตูฮัด บือฌาญี ฌางัน อับราฮัม อีตู     นะ ฌาดี รือมัก ดัฮ เตอ     ลูมอฮ บักซา อิซราเอน บือตามัฮ พรัด บาญะ     เดะ นังฆรี อียิบ.
44007018	ตือกาลา อีตู     อาดา ราฌา บารู เดะ นังฆรี อียิบ     ฌาดี ซือมียา นู เตด ตาฮู ลาฆู นะ โยเซบ.
44007019	ราฌา อีตู ญา บูวัจ ลาฆู บาอากัน     กีจอฮ ลูมอฮ บักซา นะ กีตา     ญา ฮาตี ฌาฮัจ     ซูโรฮ โกะ บีลาแก นะ กีตา. บรี ตีงัน โกะ นานะ ดือมิ นะ กูญา โซะ ลูวัยํ     บรี มาตี.
44007020	"กาลา อีตู เลอ     มูซา ลือปัซ ดูโดะ เดะ อาปี. ญา ฌาดี นานะ รูปา บือฆาจะ. กะฆีเตอ     เอด อาโปก บือบือลา ญา เดะ รูมัฮ     ฆือนะ ตีฆา บูลัด ดัฮ.
44007021	กาลา กูญา ตีงัน โซะ ลูวัยํ     นานะ นีบีนี นะ ราฌา ฟาโร     ญา ซาโมจ บือบือลา     ซือรูปา บือกะ ฌาดี นานะ นะ ญา.
44007022	มูซา ญา บลาฌัยํ ปานัย     เดะ ลาฆู นะ บักซา อียิบ     ซือมูฮา ราตา. ปือมือเลา นะ ญา     ปือบูวัจ นะ ญา     มือฆัฮ ซูโงฮ เลอ.
44007023	"ตาปี กาลา มูซา อูมอยํ ปัจ-ปูโลฮ ตาโฮด ดัฮ     ญา อีงัจ เดะ ฮาตี     นะ ปี ฌือเงาะ ลีฮัจ     ลูมอฮ นะบรานะ นะ ญา     ฌาดี ลูมอฮ บักซา อิซราเอน.
44007024	ญา ลีฮัจ บือฆารี ซือมียา บักซา อียิบ     ซืออูรัก     ตืองัฮ กาเตาะ ซือมียา บักซา อิซราเอน     ซืออูรัก. กะฆีเตอ มูซา ญา บูนอฮ บาลัซ     ซือมียา บักซา อียิบ อีตู.
44007025	ญา อีงัจ จะ     โกะ บักซา นะ ญา นะ ตาฮู     นู ตูฮัด ซูโรฮ ญา     บรี ฌาดี ซือมียา ตูโลก กูญา     บรี ลือปัซ. ตาปี ลาฆู อีตู     เตด บือเลฮ มาโซะ เดะ ฮาตี นะ กูญา.
44007026	จรัฮ ปาฆี     ญา มาแรฮ ดาปัจ ซือมียา บักซา อิซราเอน     ดูวา อูรัก     ตืองัฮ บือตือฆัฮ บือกาเตาะ. ญา อีงัจ นะ บรี กูญา บาฌิๆ ปาเระ     ญา มือเลา จะ     'นะบรานะ เออ     กาเญา ฌาดี ดีบราดี เลอ. บูวัจ นามา ปะ กาเญา บือตือฆัฮ บือปาซัน กะฆีนี?'
44007027	"ตาปี ซือมียา นู บูวัจ กาวัด     ญา ตูละ มูซา     มือเลา จะ 'ซาปา ตืองะ เกา     บรี ฌาดี ซือมียา บือบือลา กามี     ซือมียา กรัจ ฮูโกบ กามี?
44007028	เกา อีงัจ นะ บูนอฮ กู     ซือรูปา บือกะ เกา บูนอฮ อูรัก อียิบ อีตู กือมารี เฆอ?'
44007029	"ตานา มูซา ดืองัยํ ปือมือเลา อีตู     ญา ลารี ปี ดูโดะ เดะ นังฆรี มีเดียน. เปะ อีตู ญา บือเลฮ นานะ กีลากี     ดูวา อูรัก.
44007030	"ลือปัซ ปัจ-ปูโลฮ ตาโฮด ดัฮ     เดะ ฮูตัด บูเกะ ซีนัย เตอ     อาดา ฮูลู-บาลัก นะ ตูฮัด มาแรฮ ปลีฮัจ กะ มูซา     เดะ รือโปะ กายู นู บือญาลา อาปี.
44007031	ตานา มูซา ลีฮัจ ดัฮ     ญา ปือและ-ฮาตี     ญา อาเลฮ ปี ลีฮัจ ดาปิกๆ. อาดา ซูวารา นะ ตูฮัด มือเลา จะ
44007032	'กู นี เลอ     ฌาดี ตูฮัด บือซัยํ เดะ อาตัซ     ตูฮัด นะ ลูมอฮ บีลาแก นะ เกา     ฌาดี ตูฮัด นะ อับราฮัม     นะ อีซัก     นะ ยาโกบ ฌูฆา.' "กะฆีเตอ มูซา ญา ตาโกจ     ยู ญาวา กือตัยํ     เตด บรานี นะ ลีฮัจ.
44007033	ตูฮัด มือเลา ฌางัน ญา จะ 'กือนา อูฆัย ปะตาปะ นะ เกา เลอ     ซาเบะ นู เกา บือดีรี อีตู เตอ     ฌาดี ตือปัจ นู จรัฮ บาฌิ นะ กู เลอ.
44007034	ซูโงฮ     กู บือเลฮ ลีฮัจ ลูมอฮ ซือมียา นะ กู     เดะ นังฆรี อียิบ     นู ลูมอฮ บักซา อียิบ บูวัจ กูญา. กู บือเลฮ ดืองัยํ     นู กูญา อีตู กือนา ซูซัฮ     มือรายู ดัฮ. กะฆีเตอ กู ตูโรด มาแรฮ     นะ ตูโลก กูญา บรี ลือปัซ. วะตู อีนี เลอ     โฌฮ     มาแรฮ เลอ. กู นะ ซูโรฮ เกา ปี กะ นังฆรี อียิบ.' ตูฮัด ญา จะ.
44007035	"กะฆีเตอ มูซา นี เลอ     นู กูญา บือเลฮ กีปัซ มือเลา จะ     'ซาปา ตืองะ เกา บรี ฌาดี ซือมียา บือบือลา กามี     ซือมียา กรัจ ฮูโกบ กามี?' ญา เตอ เลอ     นู ตูฮัด เดะ อาตัซ     บือเลฮ บรี อาดา ฮูลู-บาลัก มาแรฮ ปลีฮัจ กะ ญา     เดะ รือโปะ กายู อีตู เตอ     บรี ตืองะ ญา     ฌาดี ซือมียา บือบือลา กูญา     ซือมียา ตูโลก กูญา บรี ลือปัซ.
44007036	ญา เตอ เลอ     นู บือเลฮ บาวา ลูมอฮ อิซราเอน     บรี ลือปัซ เดะ นังฆรี อียิบ. ญา บูวัจ ปือนานา ซีดี     นู ปือและ ซูโงฮ     เดะ นังฆรี อียิบ เตอ     เดะ ลาโวจ มีรัฮ เตอ     เดะ ปาดัก ตานัฮ ตูโฮยํ นู ลือฆา โปด     กือมูฮา ปัจ-ปูโลฮ ตาโฮด ดัฮ.
44007037	มูซา นี เลอ     ฌาดี ซือมียา นู บือเลฮ มือญาเระ กะ ลูมอฮ บักซา อิซราเอน     จะ 'ตูฮัด บือซัยํ เดะ อาตัซ     นะ ตืองะ ซือมียา ซืออูรัก     เดะ นะบรานะ นะ กาเญา     นะ บรี ญา ฌาดี ซือมียา ตูโดฮ ลาฆู นะ ตูฮัด     ซือรูปา บือกะ กู เลอ.' ญา จะ.
44007038	"มูซา อีนี เลอ     นู อาดา บือซามา ฌางัน ลูมอฮ ซือมียา นะ บักซา อิซราเอน     เดะ ปาดัก ตานัฮ ตูโฮยํ นู ลือฆา. ญา อาดา ฌางัน ฮูลู-บาลัก นะ ตูฮัด     นู มือเลา ฌางัน ญา เดะ บูเกะ ซีนัย. ญา อาดา ฌูฆา     ฌางัน โกะ บีลาแก นะ กีตา. ญา เตอ     นู ซาโมจ โกะ ปือมือเลา นะ ตูฮัด     ฌาดี ปือมือเลา นู อาดา กือฌะ     บีดา นะ บรี กะ กีตา.
44007039	มูซา อีนี เตอ     ลูมอฮ บีลาแก นะ กีตา     เตด ยอม มือนีงัย. กูญา กีปัซ ญา. เดะ ฮาตี นะ กูญา     กูญา ซูกา นะ บาลิ ปาเระ ปี กะ นังฆรี อียิบ.
44007040	กูญา มือเลา ฌางัน อาโรน จะ 'บรี เกา บูวัจ บราลา บีดา กีตา     นู นะ บาวา กีตา ปี โซะ ฮึลด. ซาเบะ มูซา อีนี     นู บาวา กีตา ตรือเบะ เดะ นังฆรี อียิบ     ญา ฌาดี กะฮามี     กีตา เตด ตาฮู.' กูญา จะ.
44007041	"กาลา อีตู     กูญา บูวัจ บราลา     ฌาดี ซือรูปา อานะ ลือมู. กูญา อาเมด บารัก มาแรฮ มือนืองะ มือญือมัฮ กะ บราลา อีตู. กูญา บรามัย ซูกา-ฮาตี     เดะ บือนา นู กูญา บูวัจ ตะอาซิก.
44007042	กะฆีเตอ     ตูฮัด ญา อาเลฮ มืองือละ ปี เดะ กูญา     ปลือปัซ บรี กูญา มือญือมัฮ กะ ลูมอฮ บีตัก เดะ โซะ ลาแงะ     บือกะ นู อาดา ฆาแรฮ ดัฮ     เดะ ซูรัจ นะ ซือมียา ตูโดฮ ลาฆู นะ ตูฮัด นู จะ 'โอ ลูมอฮ บักซา อิซราเอน เออ รอจ ปัจ-ปูโลฮ ตาโฮด เดะ ปาดัก ตานัฮ ตูโฮยํ นู ลือฆา กาเญา บือเลฮ บูนอฮ โกะ บือนาตัก บีดา มือนืองะ มือญือมัฮ กะ กู เฆอ? บูกัด กะ กู เลอ.
44007043	ตาปี กาเญา บือเลฮ อาเกะ บาวา บาลัย นะ บราลา โมโลก ฌางัน ฆามัยํ บีตัก นะ บราลา เรฟาน ฌาดี บราลา นู กาเญา บูวัจ ตะอาซิก บีดา นะ มาแรฮ มือญือมัฮ. กะฆีเตอ     กู นะ กีกัย กาเญา     ปี ดูโดะ ลือปัซ เดะ นังฆรี บาบิโลน เลอ.' ตูฮัด ญา จะ.
44007044	"เดะ ปาดัก ตานัฮ ตูโฮยํ นู ลือฆา เตอ     ลูมอฮ บีลาแก นะ กีตา     กูญา อาดา บาลัย กาเยด     ตือปัจ มือญือมัฮ กะ ตูฮัด     บือกะ ปือมือเลา บือปาคัจ นะ ญา. บาลัย อีตู กูญา บูวัจ ดัฮ     ซือรูปา บือกะ นู ตูฮัด ปือซัด ฌางัน มูซา บรี บูวัจ     บือกะ จูตอ นู ญา ลีฮัจ ดัฮ.
44007045	โกะ นานะ นะ กูญา ซาโมจ บาลัย อีตู     อาโกจ ปี     ตูโรจ โยซูวา. กูญา มาโซะ ปี     กะ นังฆรี นะ ซือมียา บักซา อาซิก     นู ตูฮัด โปรฮ โซะ ฮึลด กูญา. บาลัย อีตู อาดา ฌูฆา     ตือดะ รอจ กะ วะตู นะ ราฌา ดาวิด.
44007046	"ราฌา ดาวิด ญา กือนา เดะ ฮาตี นะ ตูฮัด เตอ     กะฆีเตอ ญา มีตา นะ บูวัจ บาลัย     ตือปัจ ดูโดะ     บีดา ตูฮัด นะ ยาโกบ.
44007047	ตาปี ราฌา ซะโลโม ฌาดี ซือมียา     นู บูวัจ บาลัย นะ ตูฮัด อีตู.
44007048	ตาปี ตูฮัด นู บือซัยํ เดะ อาตัซ     ญา เตด ดูโดะ เดะ รูมัฮ     นู ตางัน นะ ซือมียา บูวัจ ดัฮ     บือกะ นู ซือมียา ตูโดฮ ลาฆู นะ ตูฮัด ซืออูรัก     บือเลฮ มือเลา ปือมือเลา นะ ตูฮัด นู จะ
44007049	'ลาแงะ ฌาดี ตือปัจ ดูโดะ นะ กู. ดือนียา โปด     ฌาดี บือกะ ปาปัด ซาโมจ ตาปะ กากี นะ กู. กาเญา นะ บูวัจ รูมัฮ กะฮามี เลอ     บีดา กู นะ ดูโดะ? เปะ ดีฮา     ฌาดี ตือปัจ บราดู ซือนัง นะ กู?
44007050	ฌาดี ตางัน นะ กู ตะอาซิก     นู บือฌาดี บือนา อีนี ซือมูฮา     บูกัด เฆอ?' ตูฮัด ญา จะ.
44007051	"โอ กาเญา     บักซา บาตัฮ     ฮาตี ตือฆัยํ     ตือลีงา ตูลี เลอ. กาเญา กือตัก ซือมืองัจ นะ ตูฮัด ซือลาลู. ลูมอฮ บีลาแก นะ กาเญา บูวัจ กะฮามี     กาเญา บูวัจ กะฆีเตอ ฌูฆา.
44007052	เดะ ลูมอฮ ซือมียา ตูโดฮ ลาฆู นะ ตูฮัด     อาดา ซาปา     นู ลูมอฮ บีลาแก นะ กาเญา เตด บือเลฮ ปรือกัด เฆอ? กูญา บูนอฮ โกะ ซือมียา อีตู     นู มือญาเระ ดูลู     ปาซัน ซือมียา บือกรือฌา นะ ตูฮัด     นู บาฌิ-ตือปัจ     นู นะ มาแรฮ เตอ. กาลา อีนี     กาเญา บูวัจ กือบลากัก กะ ซือมียา อีตู     บูนอฮ ญา ฮาบิฮ ดัฮ.
44007053	กาเญา เลอ     นู ซาโมจ ปือมือเลา ฮูโกบ     เดะ ฮูลู-บาลัก นะ ตูฮัด     ตาปี เตด บือเลฮ บูวัจ ตูโรจ ดัฮ เลอ." ซือตีเฟน ญา จะ.
44007054	ตานา กูญา อีตู มือนีงัย ลาฆู อีนี ดัฮ     กูญา บืออีเซด ซูโงฮ     กาจิ ฆีฆี     ฆือแญะ กะ ซือตีเฟน.
44007055	ตาปี ซือตีเฟน     ญา ปือนอฮ ฌางัน ซือมืองัจ นะ ตูฮัด     ญา ลางอฮ ปาลา กะ ลาแงะ     ญา ลีฮัจ ตูฮัด นู บือซรี บือซายา     อาดา ฌางัน เยซู บือดีรี โซะ กานัน นะ ญา.
44007056	กะฆีเตอ ญา มือเลา จะ     "นี เลอ. กู ลีฮัจ ลาแงะ บูกา บือฆรือลก ดัฮ. อาดา นานะ นะ อูมัจ-ซือมียา ญา บือดีรี โซะ กานัน นะ ตูฮัด เดะ อาตัซ."
44007057	ตาปี โกะ ซือมียา ซือมูฮา     มือเลา บือซูระ. กูญา กือจัจ ตือลีงา     บลารี ปี มารือมา ซือมูฮา     กะ ซือตีเฟน.
44007058	กูญา โปรฮ ญา ปี กะ ลูวัยํ นังฆรี. กูญา อาเมด บาตู ลีปัยํ     บีดา นะ บูนอฮ ญา. โกะ ซือมียา นู ฌาดี ซะซี อาดู ซือตีเฟน     กูญา ตีงัน บาฌู เดะ กากี นะ อูรัก มูดา     ซืออูรัก     ปือนามา จะ     เซาโล.
44007059	กูญา อาเมด บาตู ลีปัยํ กะ ซือตีเฟน ซือรูโลยํ. โซะ ซือตีเฟน     ญา ตืองัฮ มีตา เดะ ตูฮัด จะ     "โอ ตูฮัด เยซู     มีตา บรี ซาโมจ ซือมืองัจ นะ กู ฌูฆา."
44007060	ญา ตูกู ลูโตจ     บือซูระ จะ     "มีตา เดะ ตูฮัด     ฌางัน ฮูโกบ กูญา กรานา ซาลัฮ อีนี." ซูดัฮ มือเลา กะฆีเตอ     ญา มาตี ดัฮ.
44008001	นู กูญา บูนอฮ ซือตีเฟน เตอ     เซาโล ญา ลีฮัจ จะ     บาฌิ ฌูฆา เลอ. ตะเดะ อารี อีตู เลอ     ลูมอฮ นะ ตูฮัด เดะ นังฆรี เยรูซาเลม     กูญา กือนา ลาฆู ปรือกัด ซูซัฮ โตระ     บูวัจ บรี กูญา ลารี จัฮ-บือลัฮ     ปี กะ นังฆรี ยูเดีย     นังฆรี ซะมาเรีย     ราตา. ตาปี โกะ ปือญูโรฮ กูญา เตด ลารี.
44008002	อาดา ซือมียา นู ตูเฮะ กะ ตูฮัด     กูญา บาวา บาดัด นะ ซือตีเฟน ปี ตานัม. กูญา มือนาแงฮ บือปาโตด     ซูวารา บือซัยํ.
44008003	ตาปี โซะ เซาโล     ญา ซูกา บรี ลูมอฮ นะ ตูฮัด บือนาซา ฮาบิฮ. ญา ปี มาโซะ รูมัฮ อีนี     รูมัฮ อีตู     รีฆะ โกะ กีลากี     โกะ นีบีนี     อีเระ บาวา บือปี     บอฮ เดะ ปือฌารา.
44008004	โกะ ซือมียา นู จัฮ-บือลัฮ ดัฮ เตอ     กูญา ปี ราตา     มือญาเระ ปือมือเลา นะ ตูฮัด.
44008005	โซะ ฟีลิบ เตอ     ญา ปี รอจ กะ นังฆรี ซะมาเรีย บรี กะ กูญา ตาฮู จะ     เยซู ฌาดี ราฌา นู บรี ซือลามัจ.
44008006	ตานา โกะ ซือมียา บาญะ ดืองัยํ ปือมือเลา นะ ฟีลิบ     ลีฮัจ ปือนานา ซีดี นู ญา บูวัจ ดัฮ     กูญา ปาคัจ ซูกา นะ มือนีงัย กะ ญา.
44008007	ซือมียา บาญะ นู อาดา ฮาตู ตะอารัฮ     บูวัจ บรี กูญา ราโซะ เตอ     โกะ ฮาตู อีตู ตรือเบะ ฮาบิฮ ดัฮ     บือซูระ ซูวารา บือซัยํ. ซือมียา บาญะ นู ฮอย อูรัจ     นู จาเปะ เตอ     ฟีลิบ บือบือลา บรี ลือฆา บาฌิ ดัฮ.
44008008	กะฆีเตอ ลูมอฮ ซือมียา เดะ นังฆรี อีตู     กูญา ซูกา-ฮาตี บาญะ.
44008009	ตาปี เดะ นังฆรี อีตู     อาดา ซือมียา ซืออูรัก     ปือนามา จะ ซีโมน. ลามา ดัฮ     ญา บือฆูรู อาเย-ลือมู     มืองากู จะ     อีซี ญา ฌาดี ซือมียา ซัยํ-บือซัยํ. ญา บูวัจ บรี โกะ ลูมอฮ ซะมาเรีย ปือและ-ฮาตี.
44008010	กูญา ซือมูฮา มือนีงัย กะ ญา     ตะเดะ ซือมียา ฮาฌะ     รอจ กะ ซือมียา กายา. กูญา ปาคัจ มือเลา จะ     "ซือมียา อีนี     ญา ฌาดี ซือมียา ซีดี เลอ. ญา อาดา ฆูรู นู กรัซ ซูโงฮ."
44008011	ลามา ดัฮ     ญา บือฆูรู อาเย-ลือมู กะฆีเตอ     บรี กูญา ปือและ-ฮาตี ซูโงฮ. กะฆีเตอ     ลูมอฮ กูญา มือนีงัย ตูโรจ กะ ญา.
44008012	ฟีลิบ ญา มือญาเระ บรีตา นู บาฌิ     ปาซัน ลาฆู นู ตูฮัด เดะ อาตัซ นะ บือบือลา     ฌาดี ราฌา นะ อูมัจ-ซือมียา ปาซัน ลาฆู นะ เยซู     ราฌา นู บรี ซือลามัจ อีตู. กะฆีเตอ     อาดา บาญะ ซือมียา ปือจายา     ซาโมจ ลาฆู ซือลับ เดะ อาเย. อาดา ฌางัน โกะ กีลากี     ฌางัน โกะ นีบีนี ซามา.
44008013	ซีโมน ฌูฆา     ญา ปือจายา     ซาโมจ ลาฆู ซือลับ เดะ อาเย ดัฮ. ญา อาดา ดาปิก ฌางัน ฟีลิบ. ตานา ญา ลีฮัจ ฟีลิบ บูวัจ ปือนานา ซีดี นู มือฆัฮ     ญา โปด ปือและ-ฮาตี ซูโงฮ เลอ.
44008014	กาลา โกะ ปือญูโรฮ เดะ นังฆรี เยรูซาเลม ดืองัยํ ดัฮ     นู ลูมอฮ บักซา ซะมาเรีย ซาโมจ ปือมือเลา นะ ตูฮัด ดัฮ     กูญา ซูโรฮ เปโตร ฌางัน โยฮัน     ปี กะ ลูมอฮ กูญา.
44008015	ตานา กูญา ดูวา อูรัก รอจ ดัฮ     กูญา บือซาโวจ     บรี ลูมอฮ ซือมียา นะ ซาโมจ ซือมืองัจ นะ ตูฮัด.
44008016	ลูมอฮ กูญา บือเลฮ ซาโมจ ลาฆู ซือลับ เดะ อาเย ดัฮ     เดะ นามา นะ ตูฮัด เยซู     ตาปี ซือมืองัจ นะ ตูฮัด เตด บือเลฮ ตูโรด มาแรฮ กะ กูญา ลาฆี.
44008017	กะฆีเตอ โกะ ปือญูโรฮ ดูวา อูรัก     กูญา ตืองะ ตางัน เดะ ญาวา นะ โกะ ซือมียา     บูวัจ บรี กูญา ซาโมจ ซือมืองัจ นะ ตูฮัด.
44008018	โซะ ซีโมน ญา ลีฮัจ จะ     นู โกะ ปือญูโรฮ ตืองะ ตางัน เดะ ลูมอฮ ซือมียา     บูวัจ บรี กูญา ซาโมจ ซือมืองัจ นะ ตูฮัด. กะฆีเตอ     ญา อาเมด ดูเวะ มาแรฮ     นะ บรี กะ โกะ ปือญูโรฮ
44008019	มือเลา จะ     "มีตา บรี กู นะ บือเลฮ บูวัจ ลาฆู อีนี. บรี กู ตืองะ ตางัน เดะ ซือมียา ดีฮา     ญา นะ ซาโมจ ซือมืองัจ นะ ตูฮัด." ญา จะ.
44008020	ตาปี เปโตร มือเลา ฌางัน ซีโมน จะ     "บรี เกา นะ ฌาฮานัม     ฌางัน ดูเวะ นะ เกา ซามา. เกา อีงัจ นะ ซูโรฮ ดูเวะ     บรี เกา บือเลฮ บูวัจ ลาฆู อีนี. ตาปี ลาฆู อีนี เตอ     ตูฮัด เลอ     นู ฮาลัย บรี.
44008021	เกา ฮอย บาฮาเฆด เดะ ลาฆู อีนี เลอ. ฮาตี นะ เกา     เตด รือมัก ฌางัน ตูฮัด เลอ.
44008022	บราเลฮ-ฮาตี เลอ     ตีงัน ลาฆู ฌาฮัจ นะ เกา นู อีนี. มีตา เลอ     เดะ ตูฮัด     บรี ญา อาเกะ ดูซา     นู เกา อีงัจ เดะ ฮาตี ดัฮ.
44008023	กามี ลีฮัจ จะ     เกา ซาเกะ-ฮาตี     ดือกี กะ กาวัด เลอ. ดูซา นะ เกา     บูวัจ บรี เกา ซือรูปา ลือกัจ เดะ ปือฌารา ดัฮ." เปโตร ญา จะ.
44008024	กะฆีเตอ ซีโมน ตีกัฮ กะ กูญา ดูวา อูรัก จะ     "มีตา บือซาโวจ กะ ตูฮัด บือซัยํ บีดา กู เลอ     บรี กู เตด กือนา ลาฆู นู เกา มือเลา ดัฮ." ญา จะ.
44008025	กาลา กูญา ดูวา อูรัก บือเลฮ มือเลา ฌาดี ซะซี     มือญาเระ ปือมือเลา นะ ตูฮัด ดัฮ     กูญา บาลิ ปี     กะ นังฆรี เยรูซาเลม. เดะ ตืองัฮ ฌาลัด     กูญา มือญาเระ บรีตา นู บาฌิ     เดะ ตูโปะ บักซา ซะมาเรีย     บาญะ ตือปัจ.
44008026	อาดา ฮูลู-บาลัก นะ ตูฮัด มือเลา กะ ฟีลิบ จะ     "ตรือเบะ ปี เลอ     โซะ บารัจ-ดายา     รอจ กะ ฌาลัด     นู มาแรฮ เดะ นังฆรี เยรูซาเลม     ปี กะ นังฆรี ฆาซา." ญา จะ. ฌาลัด อีตู เตอ     ฮอย ซาปา ซูโรฮ ดัฮ.
44008027	กะฆีเตอ ฟีลิบ ตรือเบะ ปี โซะ อีตู. นี เลอ     เดะ ฌาลัด อีตู     อาดา ซือมียา บักซา เอทีโอเปีย     ซืออูรัก. ญา เตอ     ฮูลู-บาลัก นะ ราฌา กันดาซี     นู ฌาดี ราฌา นีบีนี นะ นังฆรี อีตู. ฮูลู-บาลัก อีตู     ญา บือบือลา บือนา บารัก บรือฆา ซือมูฮา นะ ราฌา. ญา ซูดัฮ ปี มือญือมัฮ ตูฮัด     เดะ นังฆรี เยรูซาเลม ดัฮ.
44008028	ญา ตืองัฮ ปาเระ กะ นังฆรี นะ ญา. ญา ดูโดะ เดะ ซือตรี กูดา     บาจา ซูรัจ นะ อิซายา     ซือมียา ตูโดฮ ลาฆู นะ ตูฮัด.
44008029	กะฆีเตอ ซือมืองัจ นะ ตูฮัด มือเลา กะ ฟีลิบ จะ     "ปี ญาเปะ ซือตรี กูดา อีตู เลอ."
44008030	กะฆีเตอ     ฟีลิบ บลารี ปี กะ ซือตรี     ดืองัยํ ซือมียา อีตู ตืองัฮ บาจา ซูรัจ นะ อิซายา. กะฆีเตอ ฟีลิบ ตาญา จะ     "นู เกา บาจา เตอ     บือเลฮ มาโซะ เดะ ฮาตี เฆอ?"
44008031	ฮูลู-บาลัก อีตู ตีกัฮ จะ     "นะ มาโซะ เดะ ฮาตี บือเลฮ กะฮามี? ฮอย ซือมียา ตูโลก มือญาเระ บรี กะ กู." กะฆีเตอ ญา บืออาฌะ ฟีลิบ ญาแญะ ซือตรี นะ ญา     ดูโดะ บือซามา.
44008032	นี เลอ     ญา ตืองัฮ บาจา ซูรัจ ปือมือเลา นะ ตูฮัด นู จะ "ญา เลอ     ญา ซือรูปา กะ กาเมก     นู อูรัก บาวา ปี บูนอฮ. ญา เลอ     ซือรูปา กะ อานะ กาเมก บือดีรี ซืองะ     โซะ ฮึลด อูรัก ฆูติก บูลู นะ ญา. ญา โปด     เตด บือเลฮ มือเลา นามาๆ กะฆีเตอ ฌูฆา.
44008033	ญา เตอ     กือนา กาจะ บรี รือนัฮ กือนา กรัจ ฮูโกบ     เตด กือนา ลาฆู. ฮอย ซาปา นู บือเลฮ มือญาเระ ลาฆู อานะ กือมอน นะ ญา กรานา ญา กือนา กรัจ ตรือเบะ     ตีเมา บรี อาดา ฮีโดะ เดะ ดือนียา ลาฆี."
44008034	กะฆีเตอ ฮูลู-บาลัก อีตู ตาญา ฟีลิบ จะ     "ซือมียา ตูโดฮ ลาฆู นะ ตูฮัด อีนี     มือเลา ปาซัน ลาฆู นะ ซาปา? ลาฆู ญาวา ตะอาซิก เฆอ? ลาฆู ซือมียา อาซิก เฆอ?"
44008035	กะฆีเตอ ฟีลิบ ญา ฮึนตะ เดะ ตือนอซ อีตู เตอ     มือญาเระ บรีตา นู บาฌิ นะ เยซู     กะ ฮูลู-บาลัก.
44008036	ตานา บือฌาลัด ปี     กูญา รอจ กะ ตือปัจ อาดา อาเย. ฮูลู-บาลัก อีตู มือเลา จะ     "ลีฮัจ เลอ     อาดา อาเย. กู นะ ซาโมจ ลาฆู ซือลับ เดะ อาเย. อาดา นามา นะ กือตัก เฆอ?"
44008038	กะฆีเตอ ญา ซูโรฮ ซือตรี บราดู. กูญา ดูวา อูรัก ตูโรด บรือเมา เดะ อาเย. กะฆีเตอ ฟีลิบ เตอ     ญา บูวัจ บรี ฮูลู-บาลัก อีตู     ซือลับ เดะ อาเย ดัฮ.
44008039	ตานา กูญา ญาแญะ เดะ อาเย     ซือมืองัจ นะ ตูฮัด บาวา ฟีลิบ บือปี. ฮูลู-บาลัก อีตู เตด บือฆารี ญา ดัฮ. กะฆีเตอ ฮูลู-บาลัก อีตู     ญาแญะ ซือตรี ปี. ญา ซูกา-ฮาตี บาญะ เลอ.
44008040	ตาปี ฟีลิบ มาแรฮ รอจ กะ นังฆรี อาโซโต. ญา ปี ลาลู นังฆรี อีตู     มือญาเระ บรีตา นู บาฌิ นะ ตูฮัด เดะ ตูโปะ ราตาๆ     ยู รอจ กะ นังฆรี ซีซาเรีย.
44009001	เดะ วะตู อีตู     เซาโล ญา มือเลา มืออารับ     นู ญา ซูกา บูนอฮ ลูมอฮ มูเระ นะ ตูฮัด. กะฆีเตอ ญา ปี ซารี กือปาลา ซามี
44009002	มีตา ซูรัจ     กะ ลูมอฮ รูมัฮ บือมุน นะ บักซา ยิว     เดะ นังฆรี ดามัดกัด. ฌาดี ซูรัจ นู จะ     ดัฮ เซาโล ดาปัจ ซาปา     นู ตูโรจ ลาฆู นะ เยซู     กือนา รีฆะ กูญา เลอ     เตด-จะ กีลากี นีบีนี โปด     อีกัจ กูญา     บาวา บือปี กะ นังฆรี เยรูซาเลม.
44009003	ตานา เซาโล ฌาลัด ปี ดาปิก นังฆรี ดามัดกัด     ดัดดัด     อาดา ซายา จรัฮ ดาตัก เดะ ลาแงะ     บรือเงา โซะ กือลีลิก ญา.
44009004	ญา รือบัฮ กะ ตานัฮ. ญา ดืองัยํ บูงี ซูวารา     นู มือเลา ฌางัน ญา จะ     "เซาโล     เซาโล เออ     บูวัจ นามา ปะ เกา ตืองัฮ ปรือกัด กู?"
44009005	เซาโล มือเลา จะ     "ตูฮัด เออ     เกา ฌาดี ซาปา?" ตูฮัด ญา มือเลา จะ     "กู นี เลอ     ฌาดี เยซู     นู เกา ตืองัฮ ปรือกัด.
44009006	ตาปี บีกัซ เลอ     มาโซะ กะ นังฆรี. โซะ อีตู     อาดา ซือมียา นู นะ บรี เกา ตาฮู จะ     เกา กือนา บูวัจ กะฮามี." ญา จะ.
44009007	โกะ ซือมียา นู ปี ซามา     กูญา บือดีรี ซืองะ     มือเลา เตด ตรือเบะ. กูญา ดืองัยํ อาดา บูงี ซูวารา     ตาปี กูญา เตด บือฆารี ซาปา.
44009008	เซาโล บีกัซ บือดีรี. ญา ญรือลัก มาตา     ตาปี เตด บือเลฮ บือฆารี นามา. กะฆีเตอ กูญา ปือฆัก ตางัน นะ ญา     ตูโตด บาวา ปี มาโซะ กะ นังฆรี ดามัดกัด.
44009009	อาดา ตีฆา อารี     ญา ลีฮัจ เตด บือฆารี นามา โปด. ญา เตด มากัด นามา     เตด โอะ นามา ฌูฆา.
44009010	เดะ นังฆรี ดามัดกัด     อาดา มูเระ ซืออูรัก     ปือนามา จะ     อานานียา. ตูฮัด มาแรฮ ปลีฮัจ กะ ญา     มือเลา จะ     "อานานียา เออ." อานานียา ตีกัฮ จะ     "ตูฮัด เออ     กู อาดา โตะ อีนี เลอ."
44009011	กะฆีเตอ ตูฮัด มือเลา ฌางัน ญา จะ     "บีกัซ เลอ. ปี กะ ฌาลัด นู ปือนามา จะ     ฌาลัด รือมัก     ปี มียา ซือมียา นังฆรี ทาซัด ซืออูรัก     นู ปือนามา เซาโล     นู อาดา ดูโดะ เดะ รูมัฮ นะ ยูดา. นี เลอ     ญา ตืองัฮ บือซาโวจ.
44009012	ญา บือเลฮ ลีฮัจ บือฆารี ซืออูรัก ปือนามา อานานียา     มาแรฮ มาโซะ     ตืองะ ตางัน เดะ ญาวา นะ ญา     บีดา บรี ญา นะ บือเลฮ ลีฮัจ บือฆารี ปูลัก."
44009013	ตาปี อานานียา มือเลา จะ     "ตูฮัด เออ     บาญะ ซือมียา บือเลฮ บีตาฮู กะ กู     ปาซัน ซือมียา อีนี ดัฮ. ญา บือเลฮ บูวัจ ลาฆู ฌาฮัจ บาญะ     กะ โกะ ซือมียา นะ ตูฮัด     เดะ นังฆรี เยรูซาเลม.
44009014	ลูมอฮ ซามี ซัยํ-บือซัยํ บรี ซูรัจ กะ ญา     บรี ญา นะ รีฆะ อีกัจ     ราตา ซือมียา เดะ นังฆรี อีนี     นู บือซาโวจ ตรือเบะ นามา นะ เกา."
44009015	ตาปี ตูฮัด มือเลา ฌางัน ญา จะ     "ปี เลอ. กรานา กู ปีเลฮ ญา ดัฮ     บรี ญา ฌาดี ซือมียา บือกรือฌา นะ กู     บรี ญา นะ มือญาเระ บรี ตาฮู     ปาซัน นามา นะ กู     กะ ลูมอฮ บักซา อาซิก เลอ     กะ โกะ ราฌา     กะ ลูมอฮ บักซา อิซราเอน ฌูฆา.
44009016	กะฆีเตอ     กู นี เลอ     นะ บรี กะ ญา ลีฮัจ     นู ญา นะ กือนา ตาฮัด ซูซัฮ     กือนา ซาเกะ บาญะ     กรานา นามา นะ กู." ตูฮัด ญา จะ.
44009017	กะฆีเตอ อานานียา เตอ     ญา ปี มาโซะ กะ รูมัฮ อีตู ดัฮ     ตืองะ ตางัน เดะ ญาวา นะ เซาโล. ญา มือเลา จะ     "มิ เซาโล เออ. ตูฮัด ซูโรฮ บรี กู มาแรฮ. ญา เตอ     เยซู นู ปลีฮัจ กะ เกา     ตืองัฮ เกา ฌาลัด มาแรฮ กะ อีนี. ญา ซูโรฮ กู มาแรฮ     บรี เกา นะ ลีฮัจ บือฆารี ปูลัก     บรี เกา นะ ปือนอฮ ฌางัน ซือมืองัจ นะ ตูฮัด." ญา จะ.
44009018	ดัดดัด     อาดา บารัก ซือรูปา ซีซิ     ฆูรก ตรือเบะ เดะ มาตา นะ เซาโล ดัฮ. ญา บือเลฮ ลีฮัจ บือฆารี ปูลัก. กะฆีเตอ     ญา บีกัซ     ซาโมจ ลาฆู ซือลับ เดะ อาเย.
44009019	ตานา ญา มากัด ดัฮ     ญา ตือฆัยํ-อูรัจ ปูลัก เลอ. กะฆีเตอ     เซาโล ดูโดะ บือซามา ฌางัน โกะ มูเระ เดะ นังฆรี ดามัดกัด     ซา วะตู.
44009020	ญา เตด ลามัจ นู นะ มาโซะ ปี     กะ รูมัฮ บือมุน นะ บักซา ยิว     มือญาเระ ปาซัน ลาฆู นะ เยซู     บรี กูญา ตาฮู จะ     ญา เตอ เลอ     ฌาดี นานะ นะ ตูฮัด เดะ อาตัซ.
44009021	ซือมียา ซือมูฮา นู ดืองัยํ ญา     กูญา ปือและ-ฮาตี     มือเลา จะ     "ซือมียา อีนี บูกัด เฆอ     นู บือเลฮ บูนอฮ โกะ ซือมียา ตูเฮะ กะ นามา นะ เยซู     เดะ นังฆรี เยรูซาเลม? ญา เตอ     บือเลฮ มาแรฮ กะ กียัด     บีดา นะ รีฆะ อีกัจ ลูมอฮ อีนี     บาวา กูญา บือปี กะ ลูมอฮ ซามี ซัยํ-บือซัยํ     บูกัด เฆอ?" กูญา จะ.
44009022	ตาปี เซาโล มือญาเระ ลาฆู นะ ตูฮัด     กรัซ ลาฆี. ญา บรี ลีฮัจ กือมัซๆ จะ     นู เยซู ฌาดี ราฌา นู บรี ซือลามัจ นู ตูฮัด ซูโรฮ มาแรฮ ดัฮ. กะฆีเตอ ลูมอฮ บักซา ยิว     เดะ นังฆรี ดามัดกัด กูญา ซือบะ. กูญา ฮอย นามา นะ ตีกัฮ ลาฆี.
44009023	ตานา บาญะ อารี ลือปัซ ดัฮ     โกะ บักซา ยิว บือกีรา บือซามา จะ     นะ บูนอฮ เซาโล.
44009024	ตาปี เซาโล ดืองัยํ ดัฮ     นู กูญา บือกีรา นะ บูวัจ กะฮามี. ซียัก มาลับ โปด     กูญา อาดา ซือมียา ฌาฆา เดะ ปีตู นังฆรี     นาตี นะ บูนอฮ ญา.
44009025	ตาปี โซะ มาลับ     โกะ มูเระ นะ เซาโล     บรี ญา มาโซะ ดูโดะ เดะ ราฆา บือซัยํ     บรี บือตูโรด ปี โซะ ดีนิง นังฆรี     ลือปัซ ดัฮ.
44009026	ตานา เซาโล รอจ กะ นังฆรี เยรูซาเลม ดัฮ     ญา กูวาซา นะ บือซามา ฌางัน ลูมอฮ มูเระ นะ เยซู. ตาปี กูญา ตาโกจ เดะ ญา     เตด ปือจายา จะ     ญา ฌาดี มูเระ ดัฮ.
44009027	ตาปี บานาบัด ยอม ตูโลก ญา     บาวา บือปี ดาปัจ ลูมอฮ ปือญูโรฮ นะ ตูฮัด. ญา มือญาเระ กะ กูญา จะ     นู เซาโล บือเลฮ ลีฮัจ ตูฮัด เดะ ตืองัฮ ฌาลัด ดัฮ     นู ตูฮัด บือเลฮ มือเลา ฌางัน ญา ดัฮ     นู ญา บรานี มือญาเระ ลาฆู นะ เยซู     เดะ นังฆรี ดามัดกัด ดัฮ.
44009028	กะฆีเตอ เซาโล ดูโดะ บือซามา ฌางัน กูญา. ญา ฮาตี บรานี     บือฌาลัด ปี มาแรฮ เดะ นังฆรี เยรูซาเลม ราตา     มือญาเระ ลาฆู นะ ตูฮัด.
44009029	ญา มือเลา บือตีกัฮ-ตีกัฮ ฌางัน ลูมอฮ ยิว นู มือเลา บาซา กรีก     ตาปี กูญา ซารี ตาดัฮ นะ บูนอฮ ญา บูวัก.
44009030	กาลา โกะ ดีบราดี ตาฮู ลาฆู อีตู     กูญา บาวา เซาโล บือปี     กะ นังฆรี ซีซาเรีย     อาตัจ ญา ปี กะ นังฆรี ทาซัด.
44009031	กะฆีเตอ ลูมอฮ นะ ตูฮัด ราตา เดะ นังฆรี ยูเดีย     นังฆรี ฆาลิลี     นังฆรี ซะมาเรีย โปด     กูญา ดูโดะ ซือนัง. กูญา ปือจายา กือฌะ-กือมัซ ซือรูโลยํ. กูญา ฌาลัด ตูเฮะ กะ ตูฮัด. ซือมืองัจ นะ ตูฮัด ตูโลก กูญา     บรี บือตามัฮ บาญะ.
44009032	วะตู เปโตร ฌาลัด ปี มาแรฮ ราตา     ญา ปี ฌือเงาะ ลีฮัจ โกะ ซือมียา นะ ตูฮัด     นู ดูโดะ เดะ ตูโปะ ลิดดา.
44009033	เปะ อีตู     ญา ดาปัจ อูรัก กีลากี ซืออูรัก     ปือนามา อัยนียัด. ญา ฮอย อูรัจ     ลาปัด ตาโฮด ดัฮ     ซือมาตา ฆูแลก เดะ ตือปัจ ตีโนะ.
44009034	เปโตร มือเลา ฌางัน ญา จะ     "อัยนียัด เออ     เยซู คริด     ญา บรี เกา ซือนัง ญาวา. บีกัซ เลอ     ฆูโลก ลือปัจ นะ เกา เลอ." ดัดดัด อัยนียัด บีกัซ ดัฮ.
44009035	ลูมอฮ ซือมียา ซือมูฮา นู ดูโดะ เดะ ตูโปะ ลิดดา     เดะ ตานัฮ ราตา นู ปือนามา ซาโรน โปด     กูญา ลีฮัจ ญา. กูญา อาเลฮ มาแรฮ ตูโรจ กะ ตูฮัด.
44009036	เดะ ตูโปะ ยบพา     อาดา มูเระ นีบีนี ซืออูรัก     ปือนามา ทาบีทา. เดะ บาซา กรีก     นามา นะ ญา ฌาดี โดระคัด     (ฌาดี-จะ     รูซา). นีบีนี อีตู บูวัจ บาฌิ ซือลาลู     เตด บราดู ตูโลก โกะ อูรัก ฮาฌะ.
44009037	กาลา อีตู     ญา เตด ซือนัง ญาวา     มาตี ดัฮ. กูญา บือมานี บาดัด นะ ญา     บอฮ เดะ รูวัก โซะ อาตัซ.
44009038	ตูโปะ ยบพา เตด บราปา ฌาโวฮ     เดะ ตูโปะ ลิดดา. ลูมอฮ มูเระ ดืองัยํ ดัฮ     นู เปโตร อาดา เปะ อีตู. กะฆีเตอ     กูญา ซูโรฮ ซือมียา ดูวา อูรัก ปี     นะ ปูโฌะ เปโตร     มือเลา จะ     "โฌฮ     ปี กะ ตูโปะ กามี งัจบางัจ เลอ."
44009039	กะฆีเตอ เปโตร บีกัซ     ปี ซามา ฌางัน ดูวา อูรัก อีตู. รอจ ดัฮ     กูญา บาวา ปี กะ รูวัก โซะ อาตัซ อีตู. อาดา นีบีนี ฌานา     บาญะ อูรัก     กือลีลิก เปโตร. กูญา ตืองัฮ มือนาแงฮ     ซาเมน บูวัจ บรี ญา ลีฮัจ โกะ กาเยด บาฌู     นู โดระคัด ฌาเฮะ ดัฮ     วะตู ญา อาดา ฮีโดะ ลาฆี.
44009040	เปโตร บรี กูญา ซือมูฮา     ตรือเบะ ปี กะ โซะ ลูวัยํ. ญา ตูกู ลูโตจ     บือซาโวจ. ลือปัซ อีตู     ญา อาเลฮ     มือเลา ฌางัน บาดัด จะ     "ทาบีทา เออ     บีกัซ เลอ." กะฆีเตอ ทาบีทา     ญา ญรือลัก มาตา. ตานา ญา ลีฮัจ เปโตร     ญา บีกัซ ดูโดะ.
44009041	เปโตร อาเงา ตางัน     ตูโลก บรี บือดีรี. กะฆีเตอ ญา บลาโลก ลูมอฮ ซือมียา ปือจายา     ลูมอฮ นีบีนี ฌานา     ซรัฮ ทาบีทา บรี กะ กูญา     ฮีโดะ ดัฮ.
44009042	เดะ ตูโปะ ยบพา ราตา     โกะ ซือมียา ดืองัยํ ลาฆู อีนี ดัฮ. บาญะ ซือมียา มาแรฮ ปือจายา กะ ตูฮัด.
44009043	กะฆีเตอ เปโตร ดูโดะ เดะ ตูโปะ ยบพา     บาญะ อารี. ญา นูปัก เดะ รูมัฮ นะ ตูกัก บูวัจ กูเละ บือนาตัก ซืออูรัก     ปือนามา ซีโมน.
44010001	เดะ นังฆรี ซีซาเรีย     อาดา ซือมียา ซืออูรัก     ปือนามา โกเนลียัด. ญา เตอ     ฌาดี กือปาลา ตาฮัน ซืออูรัก     เดะ กาวัด ตาฮัน     นู ปือนามา จะ     กาวัด อิตาลี.
44010002	ญา ฌาดี ซือมียา ตูโรจ กะ ฌาลัด นะ ตูฮัด เดะ อาตัซ     ตูเฮะ ปือจายา กะ ญา     บือซามา ฌางัน ซือมียา ซือรูมัฮ นะ ญา ซือมูฮา. ญา ฮาฆิ ดูเวะ บาญะ     กะ โกะ ซือมียา ฮาฌะ     เดะ บักซา ยิว. ญา บือซาโวจ กะ ตูฮัด ซือลาลู.
44010003	อาดา ซืออารี     วะตู ปูโกยํ ตีฆา     ญา ลีฮัจ บือฆารี ฮูลู-บาลัก นะ ตูฮัด ซืออูรัก     มาแรฮ มาโซะ ปลีฮัจ     เดะ ดาลับ รูมัฮ     มือเลา จะ     "โกเนลียัด เออ."
44010004	โกเนลียัด ตาโกจ ซูโงฮ     ตีญูง กะ ฮูลู-บาลัก อีตู     มือเลา จะ     "ตูฮัด เออ     ฌาดี ลาฆู นามา เลอ?" ฮูลู-บาลัก อีตู มือเลา กะ ญา จะ     "นู เกา บือซาโวจ     นู เกา ฮาฆิ ดูเวะ กะ อูรัก ฮาฌะ เตอ     ตูฮัด เดะ อาตัซ     ญา ลีฮัจ ดัฮ. ญา ซูกา ลาฆู นะ เกา.
44010005	กะฆีเตอ วะตู อีนี     เกา กือนา ซูโรฮ ซือมียา ปี     กะ ตูโปะ ยบพา     ปี ซารี ซือมียา ซืออูรัก     ปือนามา ซีโมน เปโตร     บาวา บือมาแรฮ.
44010006	ญา เตอ     มือนูปัก ฌางัน ซือมียา ปือนามา ซีโมน     นู ฌาดี ตูกัก บูวัจ กูเละ บือนาตัก. รูมัฮ นะ ญา     อาดา เดะ บีดิก ลาโวจ." ญา จะ.
44010007	ตานา ฮูลู-บาลัก     นู มือเลา ฌางัน ญา ปี ดัฮ     โกเนลียัด ญา บลาโลก ปือญูโรฮ นะ ญา     ดูวา อูรัก     ฌางัน ตาฮัน นู ตูเฮะ กะ ตูฮัด     นู บือกรือฌา ฌางัน ญา     ซืออูรัก.
44010008	ญา บีตาฮู ลาฆู อีนี ซือมูฮา     กะ กูญา ตีฆา อูรัก     ซูโรฮ กูญา ปี กะ ตูโปะ ยบพา.
44010009	จรัฮ ปาฆี     กูญา บือฌาลัด มาแรฮ     ซรือปะ นะ รอจ กะ นังฆรี ดัฮ. วะตู อีตู     ฌาดี ตืองัฮ อารี ดัฮ     เปโตร ญา ปี ดูโดะ เดะ อาตัซ ลอเตง รูมัฮ     นะ บือซาโวจ.
44010010	ญา ลาปัยํ     ซูกา นะ มากัด     ตาปี ตานา กูญา ตืองัฮ ตืองะ นาซี     ญา อาดา ลาฆู ปือและ ปลีฮัจ กะ ญา     บือกะ-จะ
44010011	โซะ ลาแงะ ตือบูกา ดัฮ. อาดา ซือบารัก ซือรูปา บือกะ กาเยด บือซัยํ     นู กือนา ฆาโตก เดะ ปัจ บือดาฮะ     บือตูโรด มาแรฮ     รอจ กะ ดือนียา ดัฮ.
44010012	เดะ ดาลับ กาเยด อีตู     อาดา บือนาตัก บาญะ ฌือแนฮ     ฌางัน บือนาตัก มือรากะ     ฌางัน บูโรก ฌูฆา.
44010013	อาดา ซูวารา นู มือเลา จะ     "เปโตร เออ. บีกัซ เลอ. บูนอฮ มากัด ซือตืองัฮ เลอ."
44010014	ตาปี เปโตร ตีกัฮ จะ     "ตูฮัด เออ     บูวัจ กะฆีเตอ เตด บือเลฮ เลอ. กู เตด ดือละ มากัด บารัก     นู กือนา ปาตัก     นู นะ บูวัจ บรี ตะอารัฮ." ญา จะ.
44010015	อาดา ซูวารา มือเลา ฌางัน ญา     ซือกาลี ลาฆี     นู จะ     "บารัก นู ตูฮัด บาโซฮ ดัฮ     ฌางัน บรี เกา กีรา จะ     ฌาดี บารัก ตะอารัฮ."
44010016	อาดา ลาฆู กะฆีเตอ     รอจ กะ ตีฆา กาลี ดัฮ     บารู บือนา บารัก อีตู กือนา อาเกะ ปี     กะ ลาแงะ ดัฮ.
44010017	ลาฆู อีนี บูวัจ บรี เปโตร ฆาโดฮ-ฮาตี     นู ปลีฮัจ กะฆีนี     ฌาดี ลาฆู นามา. ตานา บาฌิ เลอ     ซือมียา ตีฆา อูรัก นู โกเนลียัด ซูโรฮ มาแรฮ     กูญา ซารี รูมัฮ นะ ซีโมน ดาปัจ ดัฮ     กูญา บือดีรี เดะ ปีตู
44010018	บลาโลก     ตาญา จะ     "ซือมียา ปือนามา ซีโมน เปโตร     ญา อาดา มือนูปัก เปะ อีนี เฆอ?"
44010019	ตานา เปโตร ตืองัฮ บือฮีมัจ ลาฆู     นู ปลีฮัจ อีตู     ซือมืองัจ นะ ตูฮัด มือเลา ฌางัน ญา จะ     "นี เลอ     อาดา ซือมียา ตีฆา อูรัก     มาแรฮ ซารี เกา ดัฮ.
44010020	บีกัซ เลอ     ปี กะ โซะ บาวัฮ. ฌางัน บรีงัจ เลอ     ตาปี ปี บือซามา ฌางัน กูญา. กู นี เลอ     นู ซูโรฮ กูญา มาแรฮ." ซือมืองัจ ญา จะ.
44010021	กะฆีเตอ เปโตร ตูโรด ปี     ดาปัจ กูญา ตีฆา อูรัก     มือเลา จะ     "กู นี เลอ     นู กาเญา มาแรฮ ซารี. นู กาเญา ซารี กู     ฌาดี ลาฆู นามา?"
44010022	กูญา ตีฆา อูรัก มือเลา จะ     "อาดา กือปาลา ตาฮัน ปือนามา โกเนลียัด     ญา เตอ     ซืออูรัก นู บาฌิ-ตือปัจ     นู ตูเฮะ ปือจายา กะ ตูฮัด. โกะ ลูมอฮ บักซา ยิว ราตา     มือโอจ กะ ญา. อาดา ฮูลู-บาลัก นู จรัฮ บาฌิ นะ ตูฮัด ปือซัด ฌางัน ญา     บรี บลาโลก เกา     บรี เกา ปี กะ รูมัฮ นะ ญา     บรี ญา นะ มือนีงัย ลาฆู นู เกา นะ มือญาเระ." กูญา จะ.
44010023	กะฆีเตอ     เปโตร ซาโมจ กูญา     บรี มาโซะ มือนูปัก เดะ รูมัฮ. จรัฮ ปาฆี     เปโตร บีกัซ     ปี บือซามา ฌางัน กูญา ตีฆา อูรัก. อาดา ฌูฆา โกะ ดีบราดี นู ปือจายา เดะ นังฆรี ยบพา     กูญา ปี ซามา ซือตืองัฮ.
44010024	ลือปัซ ซืออารี ปูลัก     กูญา มาโซะ กะ นังฆรี ซีซาเรีย ดัฮ. โกเนลียัด อาดา นาตี กูญา. ญา บือเลฮ บลาโลก ลูมอฮ นะบรานะ นะ ญา     ฌางัน โกะ ฆูๆ นะ ญา     มาแรฮ บือซามา.
44010025	กาลา เปโตร นะ มาโซะ ดัฮ     โกเนลียัด ดาปัจ ญา     ตือมะ กะ ตานัฮ เดะ กากี นะ ญา     มือญือมัฮ กะ ญา เลอ.
44010026	ตาปี เปโตร อาเกะ ญา     บือบีกัซ     มือเลา จะ     "บีกัซ บือดีรี เลอ. อีซี กู ฌูฆา ฌาดี ซือมียา."
44010027	กาลา ญา ตืองัฮ มือเลา ฌางัน โกเนลียัด     ญา มาโซะ กะ รูมัฮ     ดาปัจ อาดา ซือมียา บาญะ     โซะ อีตู.
44010028	ญา มือเลา ฌางัน กูญา จะ     "กาเญา ตะอาซิก ตาฮู จะ     อาดา ลาฆู นะ บักซา ยิว นู บลารัก กามี     ตีเมา บรี บือซามา ฌางัน อูรัก บักซา อาซิก นะ ปี ฌือเงาะ ลีฮัจ กูญา โปด     ฮอย เตด บือเลฮ เลอ. ตาปี ตูฮัด เดะ อาตัซ     บูวัจ บรี กู ลีฮัจ จะ     กู นะ บลาโลก ซือมียา ดีฮา     ฌาดี ซือมียา นู กือนา บลารัก     ฌาดี ซือมียา นู ตะอารัฮ เตอ     ฮอย เตด บือเลฮ เลอ.
44010029	กะฆีเตอ ตานา เกา บืออาฌะ กู บรี มาแรฮ     กู มาแรฮ ดัฮ     ฮอย เตด บรีงัจ นามา. กะฆีเตอ กู นะ ตาญา จะ     บูวัจ นามา เลอ     นู เกา บืออาฌะ กู     บรี มาแรฮ กะฆีนี?" เปโตร ญา จะ.
44010030	โกเนลียัด มือเลา จะ     "ปัจ อารี ดูลู     กู ตืองัฮ บือซาโวจ เดะ รูมัฮ     เดะ ปูโกยํ ตีฆา กะฆีนี. ดัดดัด     อาดา ซือมียา ปากัย กาเยด บือตือแล     ญา บือดีรี โซะ ฮึลด กู.
44010031	ญา มือเลา จะ     'โกเนลียัด เออ     นู เกา บือซาโวจ     ตูฮัด ญา ดืองัยํ ดัฮ. นู เกา ฮาฆิ ดูเวะ กะ อูรัก ฮาฌะ     ตูฮัด เดะ อาตัซ ญา ลีฮัจ ดัฮ.
44010032	กะฆีเตอ     บรี เกา ซูโรฮ ซือมียา ปี กะ ตูโปะ ยบพา     ซารี ซือมียา ปือนามา จะ     ซีโมน เปโตร. ญา มือนูปัก ดูโดะ เดะ รูมัฮ     เดะ บีดิก ลาโวจ     ฌาดี รูมัฮ นะ ซีโมน     นู ฌาดี ตูกัก บูวัจ กูเละ บือนาตัก.' ญา จะ.
44010033	ดัดดัด     กู ซูโรฮ ซือมียา ปี ซารี เกา. เกา เลอ     ฮาตี บาฌิ     มาแรฮ ดัฮ. กะฆีเตอ กามี ซือมูฮา อาดา เปะ อีนี     เดะ โซะ ฮึลด ตูฮัด เดะ อาตัซ. กามี ซูกา มือนีงัย ลาฆู ซือมูฮา     นู ตูฮัด ปือซัด เกา บรี มือญาเระ." ญา จะ.
44010034	กะฆีเตอ     เปโตร ญา ฮึนตะ มือเลา กะฆีนี จะ     "ซูโงฮ เลอ     กู ลีฮัจ จะ     ตูฮัด เดะ อาตัซ เตด ปีเลฮ มูคา ซือมียา ดีฮา.
44010035	เดะ ราตา บักซา     ญา ยอม ซาโมจ ซือมียา     นู ตูเฮะ กะ ญา     นู อาดา ปือบูวัจ บาฌิ.
44010036	กาเญา ตาฮู เลอ     ปือมือเลา ลาฆู บาฌิ     นู ตูฮัด บรี กะ ลูมอฮ บักซา อิซราเอน     ฌาดี บรีตา นู บาฌิ จะ     เยซู คริด นะ บูวัจ บรี อูมัจ-ซือมียา ดูโดะ ซือนัง ซือลามัจ ซูโงฮ. เยซู เตอ เลอ     ญา ฌาดี ตูฮัด นะ ซือมียา ราตาๆ.
44010037	กาเญา ตาฮู ลาฆู บือซัยํ อีตู     นู ฌาดี ดัฮ     เดะ นังฆรี ยูเดีย ราตา. ลือปัซ โยฮัน มือญาเระ ปาซัน ลาฆู ซือลับ เดะ อาเย เตอ     ลาฆู อีนี ฮึนตะ ดัฮ     เดะ นังฆรี ฆาลิลี.
44010038	กาเญา ตาฮู ปูลัก     ปาซัน นะ เยซู     ซือมียา ตูโปะ นาซาเรด. ญา เตอ เลอ     ตูฮัด เดะ อาตัซ ปีเลฮ ดัฮ     อูแร ซือมืองัจ นะ ตูฮัด เดะ ญา ดัฮ     บรี ญา มือฆัฮ ซูโงฮ. กะฆีเตอ ญา ปี ราตา     บูวัจ บือนา นู บาฌิ     บือบือลา ซือมียา     นู ฮาตู ซีตัด ตือกัด ดัฮ. ญา บูวัจ กะฆีนี     กรานา ตูฮัด เดะ อาตัซ     อาดา บือซามา ฌางัน ญา.
44010039	กามี อีนี     ฌาดี ซะซี เดะ ลาฆู ซือมูฮา     นู เยซู บูวัจ     เดะ นังฆรี นะ บักซา ยิว     เดะ นังฆรี เยรูซาเลม โปด. กูญา กาจิก ญา     บรี มาตี เดะ กายู ปลีตัก.
44010040	ญา เตอ เลอ     ตูฮัด เดะ อาตัซ บูวัจ บรี ฮีโดะ ปาเระ เดะ มาตี ดัฮ     เดะ อารี ตีฆา     บูวัจ บรี ญา ปลีฮัจ ดัฮ.
44010041	บูกัด ญา ปลีฮัจ กะ ลูมอฮ ซือมียา ซือมูฮา     ตาปี ปลีฮัจ กะ ลูมอฮ กามี     นู ตูฮัด บือเลฮ ปีเลฮ ดูลู ดัฮ     บรี ฌาดี ซะซี. กามี มากัด     กามี โอะ     บือซามา ฌางัน ญา     ลือปัซ ญา ฮีโดะ ปาเระ เดะ มาตี ดัฮ.
44010042	ญา ซูโรฮ กามี     บรี ปี มือญาเระ ลาฆู บาฌิ อีนี     กะ ลูมอฮ ซือมียา     นะ บรี กามี ฌาดี ซะซี จะ     ญา เตอ เลอ     นู ตูฮัด เดะ อาตัซ ตืองะ ดัฮ     บรี ฌาดี ซือมียา กรัจ ฮูโกบ     โกะ ซือมียา นู ฮีโดะ     ฌางัน โกะ ซือมียา นู มาตี ดัฮ.
44010043	ลาฆู ซือมียา อีนี เลอ     ลูมอฮ ซือมียา ตูโดฮ ลาฆู นะ ตูฮัด ซือมูฮา บือเลฮ มือเลา     ฌาดี ซะซี     จะ     ราตา ซือมียา นู ปือจายา กะ ญา ดัฮ     ตูฮัด เดะ อาตัซ นะ อาเกะ ดูซา นะ กูญา     เดะ นามา นะ เยซู." เปโตร ญา จะ.
44010044	ตานา เปโตร ตืองัฮ มือเลา กะฆีนี     ซือมืองัจ นะ ตูฮัด ตูโรด มาแรฮ     ดูโดะ เดะ ลูมอฮ ซือมียา นู ตืองัฮ มือนีงัย ปือมือเลา อีตู.
44010045	โกะ ซือมียา บักซา ยิว นู ปือจายา     นู มาแรฮ บือซามา ฌางัน เปโตร ดัฮ     กูญา ปือและ-ฮาตี     ลีฮัจ จะ     ตูฮัด ญา ฮาลัย บรี ซือมืองัจ นะ ญา     บรี ตูโรด มาแรฮ     กะ ซือมียา บักซา อาซิก ฌูฆา.
44010046	กูญา ดืองัยํ โกะ ซือมียา อีนี     มือเลา ฌาดี ปือมือเลา บาซา อาซิกๆ     ปูฌี กะ ตูฮัด. กะฆีเตอ เปโตร มือเลา ตีกัฮ จะ
44010047	"ลูมอฮ ซือมียา อีนี ซาโมจ ซือมืองัจ นะ ตูฮัด     ซือรูปา บือกะ กีตา ซาโมจ ดัฮ. กะฆีเตอ ซาปา นะ บลารัก     ตีเมา บรี กูญา ซาโมจ ลาฆู ซือลับ เดะ อาเย ฌูฆา? บลารัก เตด บือเลฮ เลอ." ญา จะ.
44010048	กะฆีเตอ เปโตร ปือซัด     บรี กูญา ซาโมจ ลาฆู ซือลับ เดะ อาเย     เดะ นามา นะ เยซู คริด. กูญา อีตู บืออาฌะ ญา     บรี ดูโดะ บือซามา ฌางัน กูญา ซือตืองัฮ.
44011001	โกะ ปือญูโรฮ ฌางัน ลูมอฮ ดีบราดี     นู ปือจายา เดะ นังฆรี ยูเดีย ราตา     กูญา ดืองัยํ จะ     ซือมียา บักซา อาซิก ฌูฆา     ซาโมจ ปือมือเลา นะ ตูฮัด ดัฮ.
44011002	กะฆีเตอ     กาลา เปโตร ญาแญะ ปี กะ นังฆรี เยรูซาเลม     ลูมอฮ ซือมียา นู ตูเฮะ กะ ลาฆู กรัจ กูญา อูจะ กะ ญา
44011003	มือเลา จะ "เกา ปี นูปัก เดะ รูมัฮ ซือมียา บักซา อาซิก     ปี มากัด ฌางัน กูญา โปด."
44011004	กะฆีเตอ เปโตร มือญาเระ บรี กูญา ตาฮู     ลาฆู ตะเดะ ลามูลา     มือเลา จะ
44011005	"กู ตืองัฮ บือซาโวจ เดะ นังฆรี ยบพา     อาดา บือนา ปลีฮัจ กะ กู กะฆีนี. กู ลีฮัจ ซือบารัก ซือรูปา กาเยด บือซัยํ     นู กือนา ฆาโตก เดะ ปัจ บือดาฮะ     บือตูโรด มาแรฮ เดะ โซะ ลาแงะ     มาแรฮ ดาปิก กู ดัฮ.
44011006	ตานา กู ฌือเงาะ ลีฮัจ กาเยด อีตู     ลีฮัจ จะ     อาดา บือนาตัก โซะ ดาลับ     ฌาดี บือนาตัก ฮูตัด     บือนาตัก มือรากะ     ฌางัน โกะ บูโรก ฌูฆา.
44011007	กู ดืองัยํ อาดา ซูวารา มือเลา ฌางัน กู     นู จะ     'เปโตร เออ     บีกัซ เลอ. บูนอฮ มากัด ซือตืองัฮ เลอ.'
44011008	ตาปี กู ตีกัฮ จะ     'ตูฮัด เออ     บูวัจ กะฆีเตอ เตด บือเลฮ เลอ. บารัก มากัด นู กือนา ปาตัก     นู นะ บูวัจ บรี ตะอารัฮ     เตด ดือละ มาโซะ มูโลจ นะ กู ดัฮ.' กู จะ.
44011009	"ซูวารา อีตู มือเลา เดะ ลาแงะ ปูลัก จะ     'บารัก นู ตูฮัด บาโซฮ ดัฮ     ฌางัน บรี เกา กีรา จะ     ฌาดี บารัก ตะอารัฮ.' ญา จะ.
44011010	อาดา ลาฆู กะฆีนี     ตีฆา กาลี ดัฮ. ลือปัซ อีตู     บือนา อีตู ซือมูฮา     กือนา อาเกะ บือปี กะ ลาแงะ ดัฮ.
44011011	ตานา บาฌิ     อาดา ตีฆา อูรัก มาแรฮ รอจ กะ รูมัฮ นู กู มือนูปัก อีตู     ฌาดี ซือมียา นู ญา ซูโรฮ มาแรฮ เดะ นังฆรี ซีซาเรีย ดัฮ     บรี ซารี กู.
44011012	ซือมืองัจ นะ ตูฮัด มือเลา ฌางัน กู     บรี กู นะ ปี ซามา ฌางัน กูญา     ฌางัน บรีงัจ นามาๆ โปด. ดีบราดี นัม อูรัก เดะ นังฆรี ยบพา อีนี     กูญา ปี บือซามา ฌางัน กู     กะ นังฆรี ซีซาเรีย. กามี ซือมูฮา มาโซะ เดะ รูมัฮ นะ โกเนลียัด.
44011013	ญา มือญาเระ กะ กามี     นู ญา ลีฮัจ ฮูลู-บาลัก นะ ตูฮัด     บือดีรี เดะ รูมัฮ นะ ญา     มือเลา ฌางัน ญา จะ     'กือนา บรี ซือมียา ปี กะ นังฆรี ยบพา     ซารี ซือมียา ซืออูรัก นู ปือนามา จะ     ซีโมน เปโตร.
44011014	ญา เตอ     นะ มือเลา ปือมือเลา กะ เกา     นู นะ บรี เกา ฌางัน ลูมอฮ ซือมียา ซือรูมัฮ นะ เกา     นะ ฮีโดะ ลือปัซ บาฌิ ดัฮ.' ญา จะ.
44011015	"กาลา กู ฮึนตะ นะ มือเลา กะ กูญา     ซือมืองัจ นะ ตูฮัด     ตูโรด มาแรฮ ดูโดะ เดะ กูญา     บือกะ ญา ตูโรด มาแรฮ กะ กามี เดะ วะตู ลามูลา.
44011016	กะฆีเตอ กู จับ ดัฮ     นู ตูฮัด มือญาเระ จะ     โยฮัน บูวัจ บรี ซือลับ เดะ อาเย ดัฮ     ตาปี กาเญา นะ ซาโมจ ลาฆู ซือลับ เดะ ซือมืองัจ นะ ตูฮัด.
44011017	กะฆีเตอ     ตูฮัด ฮาลัย บรี ซือมืองัจ นะ ญา     กะ ซือมียา บักซา อาซิก     ซือรูปา บือกะ ญา บรี ฌางัน กีตา ดัฮ     กาลา กีตา ปือจายา กะ ตูฮัด เยซู คริด ดัฮ. กะฆีเตอ     กู ฌาดี ซาปา เลอ     นู นะ บลารัก ตูฮัด เดะ อาตัซ?" เปโตร ญา จะ.
44011018	กาลา กูญา อีตู ดืองัยํ ลาฆู อีนี ดัฮ     กูญา เตด อูจะ ลาฆี. กูญา ปูฌี กะ ตูฮัด     มือเลา จะ     "กะฆีเตอ เลอ     ตูฮัด เดะ อาตัซ     บูวัจ บรี ลูมอฮ บักซา อาซิก ฌูฆา     นะ บราเลฮ-ฮาตี บรี ฮีโดะ ซูโงฮ เลอ." กูญา จะ.
44011019	ลือปัซ ซือตีเฟน กือนา บูนอฮ ดัฮ     ลูมอฮ ซือมียา ปือจายา กือนา ลาฆู ปรือกัด     บูวัจ บรี กูญา จัฮ-บือลัฮ ปี ราตา. อาดา ซือตืองัฮ นู ปี กะ นังฆรี ฟีนิเซีย     กะ ปูเลา ซัยปรัด     กะ นังฆรี อันตีโยก ฌูฆา. กูญา ปี มือญาเระ ลาฆู นะ เยซู     กะ ซา ลูมอฮ บักซา ยิว.
44011020	ตาปี อาดา ซือตืองัฮ     ฌาดี ซือมียา ปูเลา ซัยปรัด     ฌางัน ซือมียา นังฆรี ซัยรีน     กูญา ปี กะ นังฆรี อันตีโยก     มือญาเระ บรีตา นู บาฌิ     ปาซัน ตูฮัด เยซู     กะ ลูมอฮ บักซา อาซิก ฌูฆา.
44011021	ตางัน นะ ตูฮัด อาดา บือซามา ฌางัน กูญา. อาดา ลูมอฮ ซือมียา บาญะ ปือจายา     อาเลฮ มาแรฮ ซารี ตูฮัด.
44011022	ลาฆู ปาซัน อีนี     รอจ กะ ลูมอฮ นะ ตูฮัด นู อาดา เดะ นังฆรี เยรูซาเลม. กะฆีเตอ กูญา ซูโรฮ บานาบัด     ปี กะ นังฆรี อันตีโยก.
44011023	ตานา บานาบัด รอจ ดัฮ     ญา ลีฮัจ จะ     ตูฮัด ญา ฮาลัย บรี ซือลามัจ กะ กูญา. กะฆีเตอ ญา ซูกา-ฮาตี     ญา มือเลา ฌางัน กูญา ซือมูฮา กือมัซๆ จะ     "บรี กาเญา ฮาตี รือมัก     ลือกัจ บือซามา ฌางัน ตูฮัด     ปือนอฮ เดะ ฮาตี เลอ." ญา จะ.
44011024	บานาบัด เตอ     ฌาดี ซือมียา นู บาฌิ. ญา ปือนอฮ ฌางัน ซือมืองัจ นะ ตูฮัด     ปือจายา ปือนอฮ ดัฮ. กะฆีเตอ     อาดา ซือมียา บาญะ มาแรฮ ปือจายา กะ ตูฮัด ดัฮ.
44011025	เดะ วะตู อีตู     บานาบัด ญา ปี กะ นังฆรี ทาซัด     ปี ซารี เซาโล.
44011026	ดาปัจ ดัฮ     ญา บาวา เซาโล บือมาแรฮ     กะ นังฆรี อันตีโยก. กูญา ดูวา อูรัก อาดา บือซามา ฌางัน ลูมอฮ นะ ตูฮัด เปะ อีตู     ซือตาโฮด ดัฮ. กูญา อาฌัยํ ลูมอฮ ซือมียา บาญะ. เดะ นังฆรี อันตีโยก อีตู     กูญา ฮึนตะ ซือโบจ ลูมอฮ มูเระ จะ     ลูมอฮ คริดเตียน.
44011027	เดะ วะตู อีตู     อาดา ซือมียา ตูโดฮ ลาฆู นะ ตูฮัด ซือตืองัฮ     กูญา ดาตัก เดะ นังฆรี เยรูซาเลม     ปี กะ นังฆรี อันตีโยก.
44011028	อาดา ซืออูรัก เดะ ลูมอฮ กูญา     ปือนามา อาฆาบัด     ญา บีกัซ บือดีรี. ซือมืองัจ นะ ตูฮัด บูวัจ บรี ญา ตูโดฮ จะ     "นะ ฌาดี วะตู ปายัฮ โตระ     บารัก มากัด กูรัก     เดะ ดือนียา ราตา." ลาฆู อีนี ฌาดี รือมัก ดัฮ     วะตู คลาวดียัด ฌาดี ราฌา บือซัยํ นังฆรี โรม.
44011029	ลูมอฮ มูเระ บือกีรา นะ ซูโรฮ ดูเวะ     บรี ตูโลก ลูมอฮ ดีบราดี ปือจายา     นู ดูโดะ เดะ นังฆรี ยูเดีย. โซก ซืออูรัก นะ ฮาฆิ     บือกะ ญา อาดา.
44011030	กูญา บูวัจ กะฆีเตอ ดัฮ     ซูโรฮ บานาบัด ฌางัน เซาโล บาวา ดูเวะ อีตู บือปี     กีเรบ ฌางัน โกะ ซือมียา บือบือลา ลูมอฮ นะ ตูฮัด.
44012001	กาลา อีตู เตอ     ราฌา เฮโรด ญา อีงัจ นะ ปรือกัด ลูมอฮ นะ ตูฮัด.
44012002	กะฆีเตอ ญา ปือซัด บรี ยากอบ     กากา นะ โยฮัน     กือนา บูนอฮ ฌางัน ปือดัก ดัฮ.
44012003	วะตู ญา ลีฮัจ จะ     ลาฆู บูวัจ กะฆีเตอ กือนา เดะ ฮาตี นะ ลูมอฮ บักซา ยิว     ญา รีฆะ เปโตร ฌูฆา. วะตู อีตู     ฌาดี ลาฆู บรามัย มากัด โรตี ฮอย ราฆี.
44012004	รีฆะ เปโตร ดัฮ     ญา บอฮ เดะ ปือฌารา     บรี อาดา ตาฮัน ฌาฆา     ปัจ ลูมอฮ     ซา ลูมอฮ ปัจ อูรัก. ราฌา อีงัจ จะ     ตานา ลาฆู บรามัย ลือปัซ ปี อีตู ฮาบิฮ ดัฮ     ญา นะ อาตัจ เปโตร     บรี กือนา ฮูโกบ.
44012005	กะฆีเตอ     เปโตร อาดา เดะ ปือฌารา     ตาปี ลูมอฮ นะ ตูฮัด     กูญา ฆางู บือซาโวจ กะ ตูฮัด เดะ อาตัซ     บีดา ตูโลก ญา.
44012006	ตานา รอจ วะตู     นู ราฌา นะ บาวา เปโตร ตรือเบะ ปี     มาลับ อีตู เตอ เลอ     เปโตร อาดา ลีนา     เดะ ตืองัฮ ตาฮัน ดูวา อูรัก. อาดา ราตัย ลือกัจ ดัฮ     ดูวา อูตัซ. อาดา ตาฮัน อาซิก     กูญา ฌาฆา เดะ ปีตู ปือฌารา.
44012007	นี เลอ     อาดา ฮูลู-บาลัก นะ ตูฮัด มาแรฮ ปลีฮัจ. อาดา ซายา จรัฮ ซูโลฮ เดะ ดาลับ ปือฌารา. ฮูลู-บาลัก อีตู     ญา จาและ เปโตร เดะ รูโซะ     บรี ดาฮานี     มือเลา จะ     "บีกัซ จือปัจๆ เลอ." กะฆีเตอ     ราตัย อีตู ฆูรก ลือปัซ เดะ ตางัน นะ เปโตร ดัฮ.
44012008	ฮูลู-บาลัก ญา มือเลา กะ ญา จะ     "บอฮ ตาลี ปีงัก     อีกัจ ปะตาปะ ฌูฆา เลอ." เปโตร ญา บูวัจ ตูโรจ กะฆีเตอ. ฮูลู-บาลัก มือเลา ปูลัก จะ     "กือนา ปากัย บาฌู ซรือโกะ ญาวา     ตูโรจ กู มาแรฮ เลอ."
44012009	กะฆีเตอ เปโตร ญา ตูโรจ ตรือเบะ ปี. ญา เตด ตาฮู จะ     ฌาดี ลาฆู ซูโงฮ. ญา อาคา จะ     ญา มีปี.
44012010	กูญา ตรือเบะ ปี     ลือปัซ เดะ ตือปัจ ตาฮัน ฌาฆา นู ซา     นู ดูวา ปูลัก. บารู กูญา รอจ กะ ปีตู บือซี     นู นะ ปี กะ โซะ ลูวัยํ. ปีตู อีตู บูกา ตะอาซิก บรี กะ กูญา. กูญา ตรือเบะ ปี     ตูโรจ ฌาลัด     ซา ฌาลัด. ดัดดัด     ฮูลู-บาลัก อีตู ญา ลือแงะ ปี เดะ เปโตร.
44012011	ตานา เปโตร ซือดัยํ ดัฮ     ญา มือเลา จะ     "วะตู อีนี     กู ตาฮู ซูโงฮ จะ     ตูฮัด ซูโรฮ ฮูลู-บาลัก นะ ญา     มาแรฮ ตูโลก กู     บรี ลือปัซ เดะ ตางัน นะ ราฌา เฮโรด     บรี ลือปัซ เดะ ลาฆู ฌาฮัจ     นะ ลูมอฮ บักซา ยิว." ญา จะ.
44012012	ตานา เปโตร บือฮีมัจ ลาฆู อีนี     ญา มาแรฮ รอจ กะ รูมัฮ นะ มารียา     มะ เดะ โยฮัน     นู ปือนามา อาซิก จะ มาระโก. เดะ รูมัฮ อีตู     อาดา ซือมียา บาญะ บือมุน บือซามา     กูญา อาดา บือซาโวจ.
44012013	เปโตร กรือโคก เดะ ปีตู รูมัฮ. อาดา นีบีนี ราดารา ซืออูรัก     ปือนามา โรดา     ญา มาแรฮ ดืองัยํ จะ     ซาปา บลาโลก.
44012014	กาลา ญา ตาฮู จะ     ฌาดี ซูวารา นะ เปโตร     ญา ซูกา-ฮาตี. กะฆีเตอ ญา เตด บูกา ปีตู     ตาปี ญา บลารี ปี กะ ดาลับ รูมัฮ     มือญาเระ จะ     เปโตร อาดา บือดีรี โซะ ปีตู เลอ.
44012015	ตาปี โกะ ซือมียา มือเลา จะ     "เกา ฆีลา ดัฮ เลอ." ตาปี นีบีนี อีตู มือเลา กือมัซๆ จะ     "ฌาดี อีซี เปโตร ซูโงฮ เลอ." กะฆีเตอ กูญา มือเลา จะ     "ฌาดี ซือมืองัจ นะ ญา นอ."
44012016	ตาปี เปโตร ญา อาดา กรือโคก ปีตู ลาฆี. ตานา บูกา ปีตู ดัฮ     กูญา ลีฮัจ บือฆารี ญา     กูญา ปือและ-ฮาตี โตระ.
44012017	ตาปี เปโตร ลามัย ตางัน     บรี กูญา ซืองะ. ญา มือญาเระ กะ กูญา     นู ตูฮัด บูวัจ กะฮามี     บรี ญา ลือปัซ เดะ ปือฌารา ดัฮ. ญา มือเลา จะ     "ปี เลอ     มือญาเระ ลาฆู อีนี บรี กะ ยากอบ     ฌางัน ลูมอฮ ดีบราดี ปือจายา ตาฮู." กะฆีเตอ เปโตร     ญา ปี กะ ตือปัจ อาซิก.
44012018	วะตู จรัฮ ปาฆี ดัฮ     โกะ ลูมอฮ ตาฮัน ฆาโดฮ-ฮาตี โตระ     เตด ตาฮู จะ     เปโตร ลือแงะ ปี กะฮามี เลอ.
44012019	ตานา ราฌา เฮโรด ซูโรฮ ซารี เปโตร     ตาปี เตด ดาปัจ     ญา ซาซัจ โกะ ลูมอฮ ตาฮัน นู ฌาฆา อีตู     ปือซัด บรี กูญา กือนา ลาฆู ฮูโกบ มาตี. ญา เตอ     ตรือเบะ เดะ นังฆรี ยูเดีย     ปี ดูโดะ เดะ นังฆรี ซีซาเรีย ดัฮ.
44012020	ราฌา เฮโรด ญา มูซัยํ โตระ     ฌางัน โกะ ซือมียา นังฆรี ทัยระ     นังฆรี ซัยดอน. กะฆีเตอ ลูมอฮ กูญา ปาคัจ มาแรฮ ซารี ญา. ลามูลา เตอ     กูญา ปี ดาปัจ บลาซือตัด     นู ฌาดี ฮูลู-บาลัก ฮัจ-ลีฮัจ รูมัฮ นะ ราฌา     บรี ญา บาฌิ ฌางัน กูญา. กะฆีเตอ กูญา ปี กะ ราฌา     มีตา บรี บาฌิ ปาเระ ฌางัน ญา     ซาเบะ นังฆรี นะ กูญา     ฆาโดฮ อาเมด บารัก มากัด     เดะ นังฆรี นะ ราฌา.
44012021	ราฌา ญา ตืองะ ซา อารี     บรี ดาปัจ กูญา. อารี อีตู     ญา บือปากัย กาเยด นะ ราฌา     ดูโดะ เดะ ปาปัด กรือซี นะ ราฌา     มือเลา ปือมือเลา ฌางัน กูญา.
44012022	โกะ ลูมอฮ ซือมียา บือซูระ จะ     "บูกัด ปือมือเลา นะ ซือมียา     ตาปี ฌาดี ปือมือเลา นะ ตูฮัด."
44012023	ดัดดัด อีตู     ฮูลู-บาลัก นะ ตูฮัด บูวัจ บรี ราฌา ซาเกะ โตระ     กรานา-จะ ราฌา เตด บรี นามา นะ ตูฮัด     ฌาดี นามา นู บาฌิ. กะฆีเตอ     อาดา อูลัยํ จะจิก มากัด โปรจ นะ ราฌา     บรี มาตี.
44012024	ตาปี ปือมือเลา นะ ตูฮัด ปี ราตา     บือตามัฮ บาฌิ     พรัด บาญะ.
44012025	กาลา บานาบัด ฌางัน เซาโล บูวัจ กรือฌา นะ กูญา     ซุจ ดัฮ     กูญา บาลิ ปี     เดะ นังฆรี เยรูซาเลม     บาวา โยฮัน     นู ปือนามา มาระโก     ปี ซามา.
44013001	เดะ ลูมอฮ นะ ตูฮัด เดะ นังฆรี อันตีโยก     อาดา ซือมียา ตูโดฮ ลาฆู นะ ตูฮัด     ฌางัน ซือมียา อาฌัยํ ลาฆู ปือมือเลา นะ ตูฮัด ซือตืองัฮ. อาดา บานาบัด     อาดา ซีเมโอน     นู ปือนามา จะ ฮีตับ. อาดา ลูกีโย     ซือมียา นังฆรี ซัยรีน. อาดา มานาเอน     นู ฌาดี นานะ บือบือลา บือซามา ฌางัน ราฌา เฮโรด. อาดา เซาโล ฌูฆา.
44013002	กาลา กูญา ตืองัฮ มือญือมัฮ กะ ตูฮัด     บูวัจ ลาฆู บือตาฮัด มากัด เตอ     ซือมืองัจ นะ ตูฮัด มือเลา ฌางัน กูญา     จะ     "กู บือเลฮ ปีเลฮ บานาบัด ฌางัน เซาโล ดัฮ     บรี บูวัจ ลาฆู บือกรือฌา นะ กู. กาเญา กือนา ตืองะ กูญา     บรี บือกรือฌา ลาฆู อีตู     บีดา กู."
44013003	กะฆีเตอ กาลา     กูญา บูวัจ ลาฆู บือตาฮัด มากัด     ซาเมน บือซาโวจ ดัฮ_กูญา ตืองะ ตางัน เดะ ญาวา กูญา ดูวา อูรัก บรี กูญา ลือปัซ ปี.
44013004	กะฆีเตอ     ซือมืองัจ นะ ตูฮัด ซูโรฮ บานาบัด ฌางัน เซาโล ปี. กูญา ปี กะ ตือเปด เซลูเกีย     ญาแญะ กาปัน     ปี กะ ปูเลา ซัยปรัด.
44013005	ตานา รอจ กะ นังฆรี ซะลามิด ดัฮ     กูญา ดูวา อูรัก ปี มือญาเระ ปือมือเลา นะ ตูฮัด     เดะ โกะ รูมัฮ บือมุน นะ บักซา ยิว. อาดา โยฮัน ปี ซามา     บรี ตูโลก กูญา.
44013006	กูญา บือฌาลัด ตูโรจ ปี บลากัก ปูเลา     รอจ กะ นังฆรี ปาโฟ. ปัจ อีตู     กูญา ดาปัจ ซือมียา บักซา ยิว ซืออูรัก     ปือนามา จะ บาระเยซู. ญา ฌาดี ซือมียา บือฆูรู อาเย-ลือมู     ฌาดี ซือมียา ตูโดฮ มืออูปัย.
44013007	ญา อาดา ฌางัน ซือจียัด เปาโล     นู ฌาดี ฮูลู-บาลัก นะ ลูวัก     เดะ ปูเลา อีตู. ฮูลู-บาลัก อีตู ญา ฌาดี ซือมียา ปานัย     ญา บลาโลก บานาบัด ฌางัน เซาโล มาแรฮ. ญา ซูกา นะ ดืองัยํ ลาฆู ปือมือเลา นะ ตูฮัด.
44013008	ตาปี ซือมียา บือฆูรู อาเย-ลือมู อีตู     (นู อาดา ปือนามา จะ     เอลีมา     ฌาดี-จะ     ซือมียา บือฆูรู)     ญา เตอ     บลาวัด ฌางัน กูญา ดูวา อูรัก     ตีเมา บรี ฮูลู-บาลัก ปือจายา.
44013009	เซาโล (นู อาดา ปือนามา อาซิก จะ เปาโล)     ญา ปือนอฮ ฌางัน ซือมืองัจ นะ ตูฮัด ตีญูง รือมัก กะ เอลีมา     มือเลา จะ
44013010	"เกา เลอ     ฌาดี นานะ นะ ฮาตู ซีตัด     ฌาดี ซือตรู นะ ลาฆู บาฌิ ราตา. เกา เลอ     ปือนอฮ ฌางัน ลาฆู มืออูปัย     ลาฆู ฮอย เตด บือฆูนา ซือมูฮา. เกา เตด บราดู     กูวาซา บรี ลาฆู บาฌิ นะ ตูฮัด     ปี ซาลัฮ ฌาลัด.
44013011	กะฆีเตอ     ตางัน นะ ตูฮัด บือซัยํ นะ ฮูโกบ เกา     บูวัจ บรี เกา มาตา บูตา     นะ ลีฮัจ เตด บือฆารี ซายา มาตาอารี     ซา วะตู." ดัดดัด     มาตา นะ เอลีมา บือดาบู ดัฮ. ญา มือราบา ปี มาแรฮ     ซารี ซือมียา ซืออูรัก นู นะ ตูโตด ญา.
44013012	กาลา ฮูลู-บาลัก ลีฮัจ ลาฆู อีนี     บารู ญา ปือจายา. ญา เตอ ปือและ-ฮาตี     เดะ ปือมือเลา นะ ตูฮัด.
44013013	เปาโล ฌางัน ลูมอฮ นะ ญา     ญาแญะ กาปัน เดะ ปาโฟ     ปี กะ ตือเปด ปรือกา     เดะ นังฆรี ปัมฟีเลีย. เปะ อีตู     โยฮัน ตีงัน กูญา     บาลิ ปี กะ นังฆรี เยรูซาเลม.
44013014	กูญา ตรือเบะ เดะ ปรือกา     ฌาลัด ปี กะ อันตีโยก เดะ นังฆรี ปิซีเดีย. เดะ อารี บราดู กรือฌา กูญา มาโซะ ปี ดูโดะ     เดะ รูมัฮ บือมุน นะ บักซา ยิว.
44013015	ตานา บาจา ซูรัจ ปือมือเลา ฮูโกบ นะ มูซา     ฌางัน ซูรัจ นะ ลูมอฮ ซือมียา ตูโดฮ ลาฆู นะ ตูฮัด ดัฮ     กือปาลา รูมัฮ บือมุน เตอ     ญา ซูโรฮ ซือมียา ปี     มือเลา ฌางัน กูญา จะ     "อาดี-บราดี เออ     กะ กาเญา อาดา ปือมือเลา ปรีงัจ กะ ลูมอฮ ซือมียา     มาแรฮ มือเลา ปือมือเลา อีตู เลอ."
44013016	กะฆีเตอ เปาโล บือดีรี     ลามัย ตางัน     มือเลา จะ     "ลูมอฮ บักซา อิซราเอน     ฌางัน ลูมอฮ อาซิก นู ตูเฮะ กะ ตูฮัด เตอ     มือนีงัย เลอ.
44013017	ตูฮัด เดะ อาตัซ นะ ลูมอฮ บักซา อิซราเอน อีนี เตอ     ญา ปีเลฮ โกะ บีลาแก นะ กีตา ดัฮ. ตานา กูญา ดูโดะ ฌาดี ซือมียา นังฆรี อาซิก     เดะ นังฆรี อียิบ     ตูฮัด บูวัจ บรี กูญา บือตามัฮ บาญะ. ญา บาวา กูญา ตรือเบะ เดะ นังฆรี อียิบ     ฌางัน ตางัน นู มือฆัฮ นะ ญา.
44013018	กือมูฮา ปัจ-ปูโลฮ ตาโฮด     ตูฮัด ตาฮัด ปือบูวัจ เตด บาฌิ นะ กูญา     เดะ ปาดัก ตานัฮ ตูโฮยํ นู ลือฆา.
44013019	ญา บูวัจ บรี ตูโฌฮ บักซา เดะ นังฆรี คานาอัน     บือนาซา ฮาบิฮ     บรี ตือปัจ ตานัฮ นะ บักซา อีตู     ฌาดี ปือซากา นะ บักซา นะ ญา.
44013020	ลาฆู อีนี ซือมูฮา ฌาดี ดัฮ     กือมูฮา ปัจ ราตุซ ลีมา-ปูโลฮ ตาโฮด. "เดะ บลากัก     ตูฮัด บูวัจ บรี อาดา ลูมอฮ ซือมียา กรัจ ฮูโกบ กูญา     ตือดะ รอจ วะตู นะ ซามูเอน     ซือมียา ตูโดฮ ลาฆู นะ ตูฮัด.
44013021	ตานา ลูมอฮ กูญา ซูกา อาดา ราฌา ซืออูรัก     ตูฮัด ญา ตืองะ เซาโล     บรี ฌาดี ราฌา นะ กูญา. ญา เตอ     นานะ นะ คิด     เดะ โกะ ลูมอฮ บือแนฮ เบนยามิน. ญา ฌาดี ราฌา ปัจ-ปูโลฮ ตาโฮด ดัฮ.
44013022	ตานา ตีงัน เซาโล ดัฮ     ตูฮัด ตืองะ ดาวิด บรี ฌาดี ราฌา นะ กูญา. ตูฮัด บรี ซะซี ปาซัน ดาวิด จะ 'กู ดาปัจ ดาวิด     นานะ นะ เจซี ดัฮ. ญา เตอ     ฌาดี ซือมียา นู กือนา เดะ ฮาตี นะ กู. ญา นะ บูวัจ ตูโรจ บือกะ ฮาตี นะ กู     ราตา มาจับ.' ตูฮัด ญา จะ.
44013023	"เดะ อานะ กือมอน นะ ดาวิด อีตู     ตูฮัด ตืองะ เยซู     บรี ฌาดี ซือมียา ตูโลก ลูมอฮ บักซา อิซราเอน บรี ลือปัซ. ลาฆู อีนี ฌาดี ดัฮ     รือมัก ฌางัน ปือมือเลา บือฌาญี นะ ตูฮัด.
44013024	ดูลู เดะ เยซู มาแรฮ ดัฮ     โยฮัน มาแรฮ มือญาเระ     กะ ลูมอฮ บักซา อิซราเอน ซือมูฮา     บรี กูญา บราเลฮ-ฮาตี     ซาโมจ ลาฆู ซือลับ เดะ อาเย.
44013025	วะตู กรือฌา นะ โยฮัน ซรือปะ นะ ฮาบิฮ ดัฮ     ญา ตาญา จะ 'กาเญา อีงัจ จะ     กู ฌาดี ซาปา? กู บูกัด ซือมียา อีตู. นี เลอ     อาดา ซือมียา ซืออูรัก นะ มาแรฮ     โซะ บลากัก กู. กู นี     เตด ปาโตจ นะ อูฆัย ปะตาปะ เดะ กากี นะ ญา.' โยฮัน ญา จะ."
44013026	เปาโล มือเลา ปูลัก จะ     "อาดี-บราดี เออ     อานะ กือมอน นะ อับราฮัม เออ     ลูมอฮ ซือมียา นู ตูเฮะ กะ ตูฮัด เออ     มือนีงัย เลอ. ปือมือเลา นู จะ     ตูฮัด นะ ตูโลก บรี ฮีโดะ ลือปัซ บาฌิ เตอ     ตูฮัด ญา ซูโรฮ บรี ปือมือเลา อีตู มาแรฮ รอจ กะ กีตา นี เลอ.
44013027	ตาปี โกะ ซือมียา นู ดูโดะ เดะ นังฆรี เยรูซาเลม     ฌางัน โกะ กือปาลา นะ กูญา     เตด กราลา เยซู ดัฮ. ปือมือเลา นะ ลูมอฮ ซือมียา ตูโดฮ ลาฆู นะ ตูฮัด     กูญา บาจา เดะ อารี บราดู กรือฌา บีลัก มีงู     ตาปี ปือมือเลา อีตู     เตด บือเลฮ มาโซะ เดะ ฮาตี นะ กูญา. กะฆีเตอ กูญา กรัจ ฮูโกบ เยซู     กูญา บูวัจ บรี รือมัก     ฌางัน ปือมือเลา นะ ลูมอฮ ซือมียา ตูโดฮ อีตู.
44013028	มีเซ-จะ     กูญา ฮอย ปาซัน นามา     นู นะ กรัจ ฮูโกบ เยซู บรี มาตี     ตาปี กูญา มีตา เดะ ปีลาด     บรี ญา นะ ฮูโกบ เยซู บรี มาตี.
44013029	"กาลา กูญา บือเลฮ บูวัจ ลาฆู ซือมูฮา     นู อาดา ฆาแรฮ ดูลู ดัฮ ปาซัน เยซู     เดะ ซูรัจ ปือมือเลา นะ ตูฮัด เตอ     กูญา อาเมด บาดัด นะ ญา     ปือตูโรด เดะ กายู ปลีตัก     บือปี ตานัม เดะ ฆูฮา.
44013030	ตาปี ตูฮัด เดะ อาตัซ บูวัจ บรี ญา ฮีโดะ ปาเระ เดะ มาตี ดัฮ.
44013031	บาญะ อารี เตอ     เยซู ญา ปลีฮัจ กะ ลูมอฮ ซือมียา อีตู     นู บือเลฮ ตูโรจ กะ ญา     ดาตัก เดะ นังฆรี ฆาลิลี     มาแรฮ รอจ กะ นังฆรี เยรูซาเลม. วะตู อีนี เลอ     ลูมอฮ ซือมียา อีตู     มือญาเระ ฌาดี ซะซี     ปาซัน ลาฆู นะ ญา     กะ ลูมอฮ ซือมียา.
44013032	กะฆีเตอ     กามี มือญาเระ บรีตา นู บาฌิ อีนี     บรี กะ กาเญา ตาฮู. นู ตูฮัด บือเลฮ บือฌาญี ฌางัน โกะ บีลาแก นะ กีตา     นะ บูวัจ กะฮามี เตอ
44013033	วะตู อีนี     ญา บูวัจ กะฆีเตอ ดัฮ     บีดา กีตา     นู ฌาดี อานะ กือมอน นะ กูญา. ฌาดี-จะ     ญา บูวัจ บรี เยซู ฮีโดะ ปาเระ เดะ มาตี ดัฮ. บือกะ อาดา ฆาแรฮ ดัฮ     เดะ ซูรัจ มือญาญี ปูฌี ตูฮัด     ปาซัน นู ดูวา     นู จะ 'เกา เลอ     ฌาดี นานะ นะ กู. อารี อีนี เลอ     กู ฌาดี อาโปก นะ เกา ดัฮ.' ญา จะ.
44013034	เปาโล มือเลา ลาฆี จะ     "นู ตูฮัด เดะ อาตัซ บรี เยซู ฮีโดะ ปาเระ เดะ มาตี     เตด ดือละ นะ บูโระ บูโซะ ลาฆี     ตูฮัด บือเลฮ มือเลา กะฆีนี จะ 'ปือมือเลา บือฌาญี นู บาฌิ โตระ     นู ตือตู     นู กู บือฌาญี กะ ราฌา ดาวิด ดัฮ. ปือมือเลา อีตู เลอ     กู นะ บรี ฌาดี ลาฆู รือมัก ฌางัน กาเญา.' ตูฮัด ญา จะ.
44013035	ซาเบะ เดะ ซูรัจ อาซิก อาดา นู จะ 'ตูฮัด เออ     เกา ตีเมา นะ บรี ซือมียา นู จรัฮ บาฌิ นะ เกา     นะ กือนา บูโระ บูโซะ ดัฮ.' ตูฮัด ญา จะ.
44013036	"กรานา-จะ ตือกาลา ราฌา ดาวิด เตอ     ดาวิด ญา บูวัจ ตูโรจ บือกะ ฮาตี นะ ตูฮัด     บารู ญา มาตี ดัฮ     ญา กือนา ตานัม ฌางัน ลูมอฮ ญัง-มูญัง นะ ญา ดัฮ. ญา โปด     กือนา บูโระ บูโซะ ดัฮ.
44013037	ตาปี ซือมียา อีตู     นู ตูฮัด บูวัจ บรี ฮีโดะ ปาเระ เดะ มาตี ดัฮ     ญา เลอ     เตด กือนา เดะ นู นะ บูโระ บูโซะ เลอ.
44013038	"กะฆีเตอ     ดีบราดี เออ     กือนา มาโซะ เดะ ฮาตี กะฆีนี เลอ. กรานา เยซู นี เลอ     กามี มือญาเระ กะ กาเญา จะ     ตูฮัด นะ อาเกะ ดูซา นะ กาเญา. ปือมือเลา ฮูโกบ นะ มูซา     เตด บือเลฮ ตูโลก กาเญา     บรี ลือปัซ เดะ ดูซา มานามา เตอ     ตาปี ราตา ซือมียา นู ปือจายา กะ เยซู อีนี     นะ ฌาดี บาฌิ ลือปัซ ดัฮ     เดะ ลาฆู ดูซา ราตาๆ เลอ.
44013040	กะฆีเตอ กาเญา กือนา ฌาฆา บรี บาฌิ     ตีเมา บรี ลาฆู นะ บือฌาดี ฌางัน กาเญา     บือกะ ปือมือเลา นะ โกะ ซือมียา ตูโดฮ ลาฆู นะ ตูฮัด     นู จะ
44013041	'ลีฮัจ เลอ     กาเญา นู อาฆัฮ-ฆือละ. กาเญา นะ ปือและ-ฮาตี     นะ ฌาฮานัม. กรานา กู นี เลอ     นะ บูวัจ ลาฆู เดะ ฮาดัจ นะ กาเญา     มีเซ-จะ อาดา ซือมียา มือญาเระ ลาฆู อีตู กะ กาเญา     ตาปี กาเญา นะ เตด ปือจายา.' ตูฮัด ญา จะ."
44013042	ตานา เปาโล ฌางัน บานาบัด ตืองัฮ ตรือเบะ เดะ รูมัฮ บือมุน     ลูมอฮ ซือมียา ปูโฌะ กูญา     บรี มือเลา ลาฆู อีนี ปูลัก     เดะ อารี บราดู     มีงู ฮึลด.
44013043	กาลา โกะ ซือมียา ตีงัน รูมัฮ บือมุน     ปี ฮาบิฮ ดัฮ     อาดา ลูมอฮ ยิว บาญะ     ฌางัน ลูมอฮ บักซา อาซิก นู มาโซะ ลาฆู นะ ตูฮัด     บาญะ ฌูฆา     กูญา ตูโรจ เปาโล ฌางัน บานาบัด ดัฮ. ดูวา อูรัก อีตู     มือเลา ฌางัน กูญา     บรี กูญา นะ ฮาระ กือมัซๆ     กะ ลาฆู นู ตูฮัด ญา ฮาลัย บรี ซือลามัจ.
44013044	เดะ อารี บราดู     มีงู ฮึลด     อาดา ซือมียา มาแรฮ บือมุน     ซรือปะ นะ ฮาบิฮ ซือนังฆรี     บีดา นะ ดืองัยํ ปือมือเลา นะ ตูฮัด.
44013045	กาลา โกะ บักซา ยิว ลีฮัจ ซือมียา บาญะ อีตู     กูญา ดือกี โตระ     มือเลา ตะอารัฮ     บลาวัด ฌางัน ปือมือเลา นะ เปาโล.
44013046	กะฆีเตอ เปาโล ฌางัน บานาบัด ฮาตี บรานี     มือเลา จะ     "กามี ฆาโดฮ มาแรฮ มือญาเระ ปือมือเลา นะ ตูฮัด กะ กาเญา ดูลู. ตาปี กาเญา กีปัซ ปือมือเลา อีตู ดัฮ. กาเญา บราซา จะ     กาเญา เตด ปาโตจ     นะ บือเลฮ ฮีโดะ ซูโงฮ ซือลาลู. บอฮ     กามี นะ อาเลฮ ปี ซารี ลูมอฮ บักซา อาซิก.
44013047	กรานา ตูฮัด บือซัยํ เดะ อาตัซ บือเลฮ ปือซัด กะ กามี จะ 'กู ตืองะ เกา ดัฮ     บรี ซูโลฮ จรัฮ กะ ลูมอฮ บักซา อาซิก. กะฆีเตอ เกา นะ ตูโลก     บรี โกะ ซือมียา ราตา เดะ ดือนียา     นะ ฮีโดะ ลือปัซ บาฌิ.' ญา จะ."
44013048	ตานา ลูมอฮ บักซา อาซิก ดืองัยํ กะฆีเตอ     กูญา ซูกา-ฮาตี     มือโอจ กะ ปือมือเลา นะ ตูฮัด. ซือมียา ซือมูฮา นู ตูฮัด ปีเลฮ ดัฮ     บรี กูญา อาดา ฮีโดะ ซูโงฮ ซือลาลู เตอ     กูญา ปือจายา ดัฮ.
44013049	ลาฆู ปือมือเลา นะ ตูฮัด งรือลา ปี ราตา     โซะ ซือบือลัฮ นังฆรี อีตู.
44013050	ตาปี โกะ บักซา ยิว เตอ     กูญา อาโจบ ลูมอฮ นีบีนี ซัยํ-บือซัยํ     นู ตูเฮะ กะ ตูฮัด     ฌางัน ลูมอฮ กีลากี ซัยํ-บือซัยํ เดะ นังฆรี. กูญา อาโจบ บรี ปรือกัด     บลาวัด เปาโล ฌางัน บานาบัด     โปรฮ กูญา ดูวา อูรัก     บรี ตรือเบะ เดะ นังฆรี อีตู ราตา.
44013051	กะฆีเตอ     กูญา ดูวา อูรัก กีปัซ ฮาบู ตานัฮ เดะ กากี นะ กูญา     ฌาดี ลาฆู กีปัซ ลูมอฮ ซือมียา อีตู. กูญา บือฌาลัด ปี กะ นังฆรี อิโกนียุม.
44013052	ตาปี ลูมอฮ มูเระ     กูญา ซูกา-ฮาตี ซูโงฮ     ปือนอฮ ฌางัน ซือมืองัจ นะ ตูฮัด.
44014001	เดะ นังฆรี อิโกนียุม ฌาดี กะฆีเตอ ฌูฆา. เปาโล ฌางัน บานาบัด     ปี มาโซะ กะ รูมัฮ บือมุน นะ บักซา ยิว. กูญา ดูวา อูรัก มือเลา กือมัซๆ     บูวัจ บรี ซือมียา บาญะ ปือจายา กะ เยซู. อาดา นู บักซา ยิว     ฌางัน บักซา กรีก ฌูฆา.
44014002	ตาปี โกะ บักซา ยิว นู ตีเมา ปือจายา     กูญา อาโจบ ซือมียา บักซา อาซิก     บรี อีงัจ ฌาฮัจ กะ ลูมอฮ ดีบราดี นู ปือจายา.
44014003	กูญา ดูวา อูรัก ดูโดะ เปะ อีตู ลามา     ฮาตี บรานี มือญาเระ     ลาฆู นะ ตูฮัด     ปาซัน นู ตูฮัด ญา ฮาลัย บรี ซือลามัจ กะ อูมัจ-ซือมียา. ตูฮัด     ญา บรี กูญา ดูวา อูรัก     บูวัจ ปือนานา ซีดี นู ปือและ ซูโงฮ. กะฆีเตอ ญา บรี ลีฮัจ จะ     ปือมือเลา นะ กูญา     ฌาดี ลาฆู ซูโงฮ.
44014004	ตาปี ลูมอฮ ซือมียา เดะ นังฆรี อีตู     บือปือจัฮ ฌาดี ดูวา บือลัฮ. ซือตืองัฮ อาดา โซะ โกะ บักซา ยิว     ซือตืองัฮ อาดา โซะ โกะ ปือญูโรฮ ดูวา อูรัก.
44014005	อาดา ซือมียา บักซา อาซิก     ฌางัน ซือมียา บักซา ยิว     ฌางัน โกะ กือปาลา นะ กูญา เตอ     กูญา ปาคัจ บรีงัจ บือซามา     นะ บูวัจ ฌาฮัจ กะ เปาโล ฌางัน บานาบัด     นะ อาเมด บาตู มาแรฮ ลีปัยํ     บรี บูนอฮ กูญา.
44014006	กาลา กูญา ดูวา อูรัก ตาฮู ลาฆู อีนี     กูญา ลารี ปี กะ โซะ ตูโปะ ลิดซือตรา     ตูโปะ ดือบี     โซะ ซือบือลัฮ นังฆรี ลีกาโอเนีย     ฌางัน โกะ ตูโปะ อาซิกๆ โซะ อีตู.
44014007	เปะ อีตู     กูญา ดูวา อูรัก มือญาเระ บรีตา นู บาฌิ นะ เยซู.
44014008	เดะ นังฆรี ลิดซือตรา     อาดา ซือมียา ซืออูรัก นู ฌาลัด เตด บือเลฮ. ตะเดะ ดูโดะ เดะ อาปี     ญา จาเปะ     เตด ดือละ บือฌาลัด ลาลู.
44014009	ญา ดูโดะ เปะ อีตู     มือนีงัย ปือมือเลา นะ เปาโล. เปาโล ตีญูง กะ ญา     ลีฮัจ ญา อาดา ฮาตี ปือจายา     บีดา นะ บือเลฮ บือบือลา บรี ซือนัง.
44014010	กะฆีเตอ     เปาโล มือเลา ซูวารา บือซัยํ     จะ     "บีกัซ เลอ. บือดีรี ฌางัน กากี นะ เกา." ซือมียา อีตู มือลูปัจ     บือฌาลัด.
44014011	ตานา โกะ ซือมียา บาญะ กูญา ลีฮัจ บือฆารี ปือบูวัจ นะ เปาโล     กูญา ฮึนตะ บือซูระ เดะ บาซา นะ กูญา     จะ     "ลูมอฮ ดาโตะ นะ กีตา     ตูโรด มาแรฮ ดัฮ     อีซี ญาวา ซือรูปา ซือมียา เลอ."
44014012	กูญา บลาโลก บานาบัด ปือนามา จะ     พระซุด. กูญา ลีฮัจ จะ     เปาโล ฌาดี ซือมียา ปานัย มือเลา     กะฆีเตอ กูญา บลาโลก จะ     พระฮือเมด.
44014013	อาดา บาลัย มือญือมัฮ กะ พระซุด     โซะ ฮึลด ปีตู ตูโปะ. กะฆีเตอ     ซามี นะ พระซุด     ญา ตูโตด โกะ ลือมู มาแรฮ ซือตืองัฮ     ฌางัน บูงา ซีปัย     ญา ปี กะ ปีตู ตูโปะ     ฌางัน ลูมอฮ ซือมียา บาญะ     บีดา นะ บูนอฮ ลือมู     มือญือมัฮ กะ โกะ ปือญูโรฮ.
44014014	ตาปี กาลา โกะ ปือญูโรฮ ดูวา อูรัก     ตาฮู ลาฆู อีตู     กูญา จูลัด โกะ กาเยด บาฌู นะ กูญา     บรี จีแจะ. กูญา บลารี ปี กะ ตืองัฮ ซือมียา บาญะ     บือซูระ จะ
44014015	"กาเญา ซือมูฮา เออ     บูวัจ นามา ปะ บูวัจ กะฆีนี? กามี ฌูฆา     ฌาดี ซือมียา เลอ     ซือรูปา บือกะ กาเญา. กามี มาแรฮ ดัฮ     บีดา นะ มือญาเระ บรีตา นู บาฌิ กะ กาเญา     นู จะ     บรี กาเญา อาเลฮ มาแรฮ เดะ ลาฆู เตด บือฆูนา กะฆีนี     บรี ซารี ตูฮัด นู ฮีโดะ ซูโงฮ เลอ. ญา เตอ     บือฌาดี ลาแงะ     ฌางัน ดือนียา     ฌางัน ลาโวจ     ฌางัน บือนา บารัก เดะ โซะ อีตู ซือมูฮา.
44014016	เดะ ฮาดัจ ดูลู     ตูฮัด ญา บรี ลูมอฮ ซือมียา ซือมูฮา     ตูโรจ กะ ฌาลัด นะ กูญา ซิกมาซิก.
44014017	ตาปี ญา ซือมาตา บูวัจ บือนา บาฌิ     บรี ลีฮัจ จะ     นู ญา เตอ     ฌาดี ตูฮัด เลอ. ญา บรี กาเญา อาดา ฮูฌัด ตูโตฮ เดะ โซะ ลาแงะ     อาดา มูเซด นู อาดา บูวัฮ บาญะ     บรี กาเญา มากัด กือญัง ดัฮ     บรี ซูกา-ฮาตี เลอ." กูญา จะ.
44014018	มีเซ-จะ มือเลา กะฆีนี ดัฮ     ตาปี ปายัฮ นะ บลารัก ลูมอฮ ซือมียา     ตีเมา บรี บูนอฮ บือนาตัก     มือนืองะ มือญือมัฮ กะ กูญา ดูวา อูรัก.
44014019	ตาปี อาดา ซือมียา บักซา ยิว ซือตืองัฮ     มาแรฮ เดะ นังฆรี อันตีโยก     ฌางัน นังฆรี อิโกนียุม. กูญา อาโจบ ลูมอฮ ซือมียา     บรี อาเมด บาตู มาแรฮ ลีปัยํ     นะ บูนอฮ เปาโล. ลีปัยํ ดัฮ     กูญา อีเระ ญา     บือตรือเบะ ปี โซะ ลูวัยํ ตูโปะ     อาคา จะ     ญา มาตี ดัฮ.
44014020	ตาปี ตานา โกะ มูเระ มาแรฮ บือดีรี โซะ กือลีลิก เปาโล     ญา บีกัซ ดัฮ     มาโซะ กะ ตูโปะ. ฆีปาฆี ญา บือฌาลัด บาลิ ปี ฌางัน บานาบัด     กะ ตูโปะ ดือบี.
44014021	เดะ ตูโปะ ดือบี     กูญา ดูวา อูรัก มือญาเระ บรีตา นู บาฌิ นะ เยซู     บูวัจ บรี อาดา ซือมียา ฌาดี มูเระ     บาญะ อูรัก. ลือปัซ อีตู     กูญา ดูวา อูรัก บาลิ ปี กะ ตูโปะ ลิดซือตรา     นังฆรี อิโกนียุม     นังฆรี อันตีโยก ปูลัก.
44014022	เปะ อีตู กูญา บูวัจ บรี ลูมอฮ มูเระ ตือตู-ฮาตี     ปรีงัจ กะ กูญา     บรี ตูโรจ กะ เยซู     ฮาตี รือมัก. กูญา มือเลา จะ     ดัฮ กีตา นะ อาดา บาฮาเฆด     เดะ ดือนียา บารู นะ ตูฮัด เตอ     กีตา ฆาโดฮ นะ ตาฮัด ลาฆู ซูซัฮ บาญะ.
44014023	เดะ โกะ ลูมอฮ นะ ตูฮัด ราตา ตือปัจ     กูญา ดูวา อูรัก ตืองะ ซือมียา ซือตืองัฮ     ฌาดี โกะ ซือมียา บือบือลา กูญา. กูญา บือเลฮ บือซาโวจ     ตูโรจ ลาฆู บือตาฮัด มากัด เตอ     ซรัฮ กูญา อีตู     บรี ดูโดะ เดะ ตางัน นะ ตูฮัด     นู กูญา ปือจายา ดัฮ.
44014024	เดะ บลากัก     กูญา ดูวา อูรัก บือฌาลัด ลาลู นังฆรี ปิซีเดีย     รอจ กะ นังฆรี ปัมฟีเลีย.
44014025	ตานา กูญา มือญาเระ ปือมือเลา นะ ตูฮัด     เดะ นังฆรี ปรือกา ดัฮ     กูญา ปี กะ ตือเปด อะตาเลีย.
44014026	เปะ อีตู     กูญา ญาแญะ กาปัน บลายัยํ ปี กะ นังฆรี อันตีโยก. ฌาดี ลูมอฮ นะ ตูฮัด เดะ นังฆรี อันตีโยก อีตู     นู ซรัฮ กูญา ดูวา อูรัก     บรี กะ ตูฮัด นะ ฮาลัย บรี ซือลามัจ กะ กูญา     เดะ ลาฆู บือกรือฌา อีตู     นู กูญา บารู บูวัจ บรี ซุจ ฮาบิฮ ดัฮ.
44014027	ตานา รอจ นังฆรี อันตีโยก ดัฮ     กูญา ซูโรฮ ลูมอฮ นะ ตูฮัด     มาแรฮ บือมุน บือซามา. กูญา ดูวา อูรัก มือญาเระ กะ กูญา     ลาฆู ซือมูฮา นู ตูฮัด ตูโลก บรี กูญา บูวัจ     นู ตูฮัด บูกา ปีตู ดัฮ     บรี กะ ลูมอฮ บักซา อาซิก มาโซะ ปือจายา ดัฮ.
44014028	กูญา ดูโดะ บือซามา ฌางัน ลูมอฮ มูเระ     ลามา ดัฮ.
44015001	อาดา ซือมียา ซือตืองัฮ มาแรฮ     ดาตัก เดะ นังฆรี ยูเดีย     รอจ กะ นังฆรี อันตีโยก. กูญา อีตู ฮึนตะ นะ อาฌัยํ ลูมอฮ ดีบราดี จะ     "กะ กาเญา เตด ซาโมจ ลาฆู กรัจ     ตูโรจ บือกะ ฮาดัจ ฮูโกบ นะ มูซา กาเญา นะ ฮีโดะ ลือปัซ บาฌิ เตด บือเลฮ เลอ."
44015002	เปาโล ฌางัน บานาบัด มือเลา บือตีกัฮ-ตีกัฮ โตระ     ฌางัน กูญา     จะ     นู กูญา อาฌัยํ     ซาลัฮ ดัฮ. กะฆีเตอ กูญา ตืองะ เปาโล     ฌางัน บานาบัด     ฌางัน ซือมียา อาซิก ซือตืองัฮ     บรี กูญา ปี กะ นังฆรี เยรูซาเลม     บีดา นะ บือกีรา ปาซัน ลาฆู อีนี     ฌางัน ลูมอฮ ปือญูโรฮ ฌางัน โกะ ซือมียา บือบือลา ลูมอฮ นะ ตูฮัด โซะ อีตู.
44015003	กะฆีเตอ ลูมอฮ นะ ตูฮัด เดะ นังฆรี อันตีโยก     ซูโรฮ กูญา ปี โซะ อีตู. ตืองัฮ กูญา บือฌาลัด ลาลู นังฆรี ฟีนิเซีย     นังฆรี ซะมาเรีย     กูญา มือญาเระ กะ ลูมอฮ ดีบราดี     ลาฆู นู ลูมอฮ บักซา อาซิก     อาเลฮ มาแรฮ ซารี ตูฮัด ดัฮ. ลาฆู อีนี     บูวัจ บรี ลูมอฮ ดีบราดี อีตู     ซูกา-ฮาตี บาญะ เลอ.
44015004	ตานา รอจ กะ นังฆรี เยรูซาเลม ดัฮ     ลูมอฮ นะ ตูฮัด     ฌางัน โกะ ปือญูโรฮ     ฌางัน โกะ ซือมียา บือบือลา ลูมอฮ นะ ตูฮัด     ปาคัจ ซาโมจ กูญา บาฌิ ดัฮ. กูญา บือเลฮ มือญาเระ ลาฆู ซือมูฮา     นู ตูฮัด บูวัจ ฌางัน กูญา ดัฮ.
44015005	ตาปี อาดา ซือมียา ปือจายา ซือตืองัฮ     เดะ ลูมอฮ ฟาริซี กูญา บือดีรี     มือเลา จะ     "ลูมอฮ บักซา อาซิก     กือนา ซาโมจ ลาฆู กรัจ เลอ. กือนา ปือซัด กะ กูญา     บรี ตูโรจ ปือมือเลา ฮูโกบ นะ มูซา เลอ."
44015006	กะฆีเตอ โกะ ปือญูโรฮ     ฌางัน โกะ ซือมียา บือบือลา     กูญา บือมุน บือซามา     บีดา นะ บือกีรา ลาฆู อีนี.
44015007	ตานา กูญา บือตีกัฮ-ตีกัฮ ลามา ดัฮ     เปโตร ญา บือดีรี     มือเลา จะ     "ดีบราดี เออ     กาเญา ตาฮู จะ     เดะ วะตู ลามูลา เตอ     ตูฮัด ปีเลฮ กู ดัฮ     เดะ ลูมอฮ กาเญา     บรี กู นะ มือญาเระ บรีตา นู บาฌิ นะ เยซู     กะ ลูมอฮ บักซา อาซิก     บรี กูญา นะ มือนีงัย     นะ บือเลฮ ปือจายา.
44015008	ตูฮัด นู ตาฮู ฮาตี ซือมียา     ญา บรี ลีฮัจ จะ     ญา ซาโงะ ลูมอฮ กูญา ดัฮ. กะฆีเตอ     ญา บรี ซือมืองัจ นะ ตูฮัด กะ กูญา     บือกะ ญา บือเลฮ บรี กะ กีตา ดัฮ.
44015009	กะฆีเตอ ฌูฆา     ญา เตด กีรา จะ     ลูมอฮ กูญา อาซิก เดะ ลูมอฮ กีตา     ตาปี ญา บาโซฮ ฮาตี นะ กูญา บรี บาฌิ     ซาเบะ กูญา ปือจายา กะ เยซู ดัฮ.
44015010	ลาฆู ตูโรจ กะ ปือมือเลา ฮูโกบ นะ มูซา     ฌาดี ซือรูปา บือนา บรัจ     นู ลูมอฮ กีตา     ฌางัน ลูมอฮ ญัง-มูญัง นะ กีตา     ตาโงก เตด บียัซ ดัฮ. กะฆีเตอ     บูวัจ นามา ปะ     กาเญา อีงัจ นะ ลกลีฮัจ ตูฮัด     นะ บอฮ บือนา บรัจ อีตู     เดะ บลากัก นะ ลูมอฮ มูเระ บักซา อาซิก     บรี กูญา ตาโงก?
44015011	กะฆีเตอ เตด บือเลฮ เลอ. ตาปี กีตา ปือจายา จะ     นู ลูมอฮ กีตา ฮีโดะ ลือปัซ บาฌิ ดัฮ     ฌาดี ซา ลาฆู ฌางัน ลูมอฮ กูญา     ฌาดี-จะ     ซาเบะ ตูฮัด เยซู ญา ฮาลัย บรี ซือลามัจ กะ กีตา ซือมูฮา ดัฮ เลอ." เปโตร ญา จะ.
44015012	กะฆีเตอ     โกะ ลูมอฮ ซือมียา ซือมูฮา นู บือมุน บือซามา     กูญา ซืองะ ดัฮ     มือนีงัย กะ บานาบัด ฌางัน เปาโล     นู กูญา มือญาเระ จะ     ตูฮัด บือเลฮ บรี กูญา บูวัจ ปือนานา ซีดี     นู ปือและ ซูโงฮ     เดะ ตืองัฮ ลูมอฮ บักซา อาซิก.
44015013	ตานา กูญา ดูวา อูรัก มือเลา ฮาบิฮ ดัฮ     ยากอบ ญา มือเลา ตีกัฮ จะ     "ดีบราดี เออ     มือนีงัย กะ กู เลอ.
44015014	เปโตร บือเลฮ มือญาเระ ดัฮ     นู โซะ ลามูลา     ตูฮัด บรี ลีฮัจ จะ     นู ญา ซายัก กะ ลูมอฮ อูรัก บักซา อาซิก. ญา ปีเลฮ ซือมียา ซือตืองัฮ เดะ ลูมอฮ กูญา     บรี ฌาดี ลูมอฮ ซือมียา นะ ญา.
44015015	ลาฆู อีนี     รือมัก ฌางัน ปือมือเลา นะ โกะ ซือมียา ตูโดฮ ลาฆู นะ ตูฮัด     บือกะ ซูรัจ นู จะ
44015016	'ลือปัซ อีนี     กู นะ บาลิ มาแรฮ' ตูฮัด ญา จะ. 'บาลัย นะ ราฌา ดาวิด นู รูโตฮ ดัฮ     กู นะ อาเกะ ปูลัก. บาลัย นู บือนาซา อีตู     กู นะ อาเกะ ปาเระ     นะ ตืองะ บรี กือฌะ บาฌิ ปูลัก เลอ.
44015017	กะฆีเตอ     โกะ อูมัจ-ซือมียา นู ฆีลาฆี     นะ บือเลฮ ซารี ตูฮัด     ฌาดี-จะ     ลูมอฮ ซือมียา บักซา อาซิก     นู ฌาดี ลูมอฮ ซือมียา นะ กู ดัฮ.
44015018	ตูฮัด บือซัยํ เดะ อาตัซ     นู ปลีฮัจ ลาฆู อีนี ตะเดะ ดูลู นูตู เตอ     ญา เลอ     บือเลฮ มือเลา กะฆีเตอ ดัฮ.' ญา จะ."
44015019	กะฆีเตอ     ยากอบ มือเลา ลาฆี จะ     "กู กีรา จะ     ฌางัน บรี กีตา บือฆาโดฮ โกะ ซือมียา บักซา อาซิก     นู อาเลฮ มาแรฮ ซารี ตูฮัด.
44015020	ตาปี กีตา กือนา ฆาแรฮ ซูรัจ กะ กูญา     นู จะ     ฌางัน มากัด บารัก นู ตะอารัฮ     ซาเบะ ซูดัฮ มือนืองะ กะ บราลา ดัฮ. ฌางัน บือกาเซฮ. ฌางัน มากัด ลูลู นะ โกะ บือนาตัก     นู จือแกะ ลีเฮ บรี มาตี. ฌางัน มากัด ดารัฮ ฌูฆา.
44015021	กรานา ตะเดะ ฮาดัจ ดูลู     บีลัก มีงู     อาดา ซือมียา บาจา ซูรัจ นะ มูซา     เดะ รูมัฮ บือมุน นะ บักซา ยิว. กะฆีเตอ     ราตา นังฆรี     อาดา ซือมียา อาฌัยํ ปือมือเลา นะ ญา." ยากอบ ญา จะ.
44015022	กะฆีเตอ     โกะ ปือญูโรฮ     ฌางัน โกะ ซือมียา บือบือลา     ฌางัน ลูมอฮ นะ ตูฮัด ซือมูฮา เตอ     กูญา ปาคัจ ลีฮัจ บาฌิ จะ     นะ ปีเลฮ ซือมียา นะ กูญา ซือตืองัฮ     บรี กูญา นะ ปี กะ นังฆรี อันตีโยก     บือซามา ฌางัน เปาโล     ฌางัน บานาบัด. กูญา ปีเลฮ ยูดา นู ปือนามา อาซิก จะ     บาระซาบา     ฌางัน ซีลา ฌูฆา. กูญา ดูวา อูรัก ฌาดี ซือมียา ซัยํ-บือซัยํ     เดะ ลูมอฮ ซือมียา ปือจายา.
44015023	กูญา อีตู ฆาแรฮ ซูรัจ     กีเรบ เดะ กูญา ดูวา อูรัก     มือเลา จะ "โกะ ปือญูโรฮ     ฌางัน โกะ ซือมียา บือบือลา ลูมอฮ นะ ตูฮัด     นู ฌาดี ดีบราดี นะ กาเญา     กามี กีเรบ ซูรัจ อีนี     บรี กะ ลูมอฮ ซือมียา ปือจายา บักซา อาซิก     เดะ นังฆรี อันตีโยก     นังฆรี ซีเรีย     นังฆรี ซิลีเซีย. ซือลามัจ เลอ.
44015024	กามี ดืองัยํ ดัฮ จะ     อาดา ซือมียา ซือตืองัฮ เดะ ลูมอฮ กามี     ปี มือเลา ลาฆู นู บรี กะ กาเญา เตด ซือนัง-ฮาตี     บรี ฆาโดฮ-ฮาตี โตระ. ตาปี โซะ กามี อีนี     เตด บือเลฮ ซูโรฮ กูญา     บรี ปี กะฆีเตอ เลอ.
44015025	กะฆีเตอ     กามี บือเลฮ บือมุน บือซามา ซาฮาตี     ปาคัจ ลีฮัจ บาฌิ จะ     นะ ปีเลฮ ซือมียา ซือตืองัฮ     ซูโรฮ กูญา ปี กะ กาเญา. กูญา นะ ปี บือซามา ฌางัน บานาบัด ฌางัน เปาโล     นู กามี ซายัก.
44015026	กูญา ดูวา อูรัก อีนี     ฌาดี ซือมียา นู ยอม ซรัฮ ญาวา นะ กูญา     กรานา นามา นะ เยซู คริด     ตูฮัด นะ กีตา.
44015027	กะฆีเตอ     กามี ซูโรฮ ยูดา     ฌางัน ซีลา ปี บือซามา. กูญา นะ บือเลฮ มือเลา ฌางัน กาเญา     ลาฆู นู รือมัก ฌางัน ปือมือเลา เดะ ซูรัจ อีนี.
44015028	ซือมืองัจ นะ ตูฮัด บือซามา ฌางัน กามี อีนี     ลีฮัจ บาฌิ จะ     ฌางัน บรี กามี บอฮ บารัก บรัจ อาซิก     เดะ อาตัซ กาเญา     ลือเบฮ ซา ลาฆู อีนี เลอ     นู จะ
44015029	ฌางัน บรี กาเญา มากัด ซือบารัก     นู มือนืองะ กะ บราลา ดัฮ. ฌางัน มากัด ดารัฮ. ฌางัน มากัด ลูลู นะ โกะ บือนาตัก     นู จือแกะ ลีเฮ บรี มาตี. ฌางัน บือกาเซฮ. ดัฮ กาเญา เตด ตูโรจ กะ ลาฆู กะฆีเตอ     โบะ บาฌิ ดัฮ เลอ. ซือลามัจ เลอ." ซูรัจ ญา จะ.
44015030	กะฆีเตอ     กูญา ซูโรฮ โกะ ซือมียา อีตู ปี ดัฮ     ปี รอจ กะ นังฆรี อันตีโยก. กูญา บรี ลูมอฮ ซือมียา นะ ตูฮัด บือมุน บือซามา     บรี ซูรัจ อีตู กะ กูญา.
44015031	ลูมอฮ ซือมียา บาจา ซูรัจ ดัฮ     นู ปูโฌะ ฮาตี นะ กูญา     บรี ซูกา-ฮาตี.
44015032	ยูดา ฌางัน ซีลา ฌาดี ซือมียา ตูโดฮ ลาฆู นะ ตูฮัด ฌูฆา. กูญา มือญาเระ ปือมือเลา บาญะ     นู ปูโฌะ-ฮาตี ลูมอฮ โกะ ดีบราดี     ตูโลก บรี กูญา กือฌะ-กือมัซ.
44015033	ซูดัฮ กูญา ดูวา อูรัก ดูโดะ เปะ อีตู ลามา ดัฮ     ลูมอฮ ดีบราดี บรี ซือลามัจ กะ กูญา     บรี กูญา บาลิ ปี กะ โกะ ซือมียา     นู ซูโรฮ กูญา มาแรฮ.
44015035	ตาปี เปาโล ฌางัน บานาบัด ดูโดะ เดะ นังฆรี อันตีโยก. กูญา ฌางัน ซือมียา อาซิก บาญะ อูรัก     อาฌัยํ ปือมือเลา นะ ตูฮัด     มือญาเระ บรีตา นู บาฌิ นะ เยซู.
44015036	ตานา บาญะ อารี ลือปัซ ดัฮ     เปาโล มือเลา กะ บานาบัด จะ     "โฌฮ     บรี กีตา ปี ปูลัก     กะ ราตา นังฆรี     ราตา ตูโปะ     นู กีตา มือญาเระ ปือมือเลา นะ ตูฮัด ดัฮ. บรี กีตา ปี ฌือเงาะ ลีฮัจ ลูมอฮ ดีบราดี โซะ อีตู     ลีฮัจ จะ     กูญา ตืองัฮ ตูโรจ กะ ตูฮัด เยซู บาฌิ เฆอ?" ญา จะ.
44015037	บานาบัด ซูกา บาวา โยฮัน     นู ปือนามา อาซิก จะ     มาระโก     ปี ซามา
44015038	ตาปี เปาโล ตีเมา บาวา ญา ปี ซามา     ซาเบะ-จะ กาลา ดูลู     ญา ตีงัน กูญา เดะ นังฆรี ปัมฟีเลีย ดัฮ     เตด บือเลฮ ปี บือกรือฌา ซามา ฌางัน กูญา     ยู ตือดะ ฮาบิฮ ดัฮ.
44015039	กะฆีเตอ     เปาโล ฌางัน บานาบัด บือตือฆัฮ     รืองัก ปี ดัฮ. บานาบัด อาเมด มาระโก     บลายัยํ ปี กะ ปูเลา ซัยปรัด.
44015040	ตาปี โซะ เปาโล     ญา ปีเลฮ ซีลา ดัฮ     ลาลู กูญา ปี. ลูมอฮ ดีบราดี ซรัฮ กูญา ดูวา อูรัก กะ ตูฮัด     บรี ญา นะ ฮาลัย บรี ซือลามัจ กะ กูญา.
44015041	ญา ปี ลาลู นังฆรี ซีเรีย     นังฆรี ซิลีเซีย     ราตา     บูวัจ บรี โกะ ลูมอฮ นะ ตูฮัด     กือฌะ-กือมัซ ดัฮ     ราตา ตือปัจ.
44016001	เปาโล บือฌาลัด ปี กะ ตูโปะ ดือบี     ตูโปะ ลิดซือตรา. โซะ อีตู อาดา มูเระ ซืออูรัก     ปือนามา ทิโมที. ญา เตอ     ฌาดี นานะ นะ นีบีนี บักซา ยิว ซืออูรัก     นู ปือจายา กะ เยซู ดัฮ. ตาปี ปะ เดะ ญา ฌาดี ซือมียา บักซา กรีก.
44016002	ลูมอฮ ดีบราดี เดะ ตูโปะ ลิดซือตรา     เดะ นังฆรี อิโกนียุม     กูญา มือโอจ กะ ทิโมที.
44016003	เปาโล ซูกา นะ บาวา ญา ปี ซามา. กะฆีเตอ ญา อาเมด ทิโมที     บูวัจ ลาฆู กรัจ ซาเบะ ลูมอฮ บักซา ยิว เดะ นังฆรี อีตู ซือมูฮา     ตาฮู จะ     ปะ เดะ ญา ฌาดี ซือมียา บักซา กรีก.
44016004	กูญา ตีฆา อูรัก     บือฌาลัด ปี เดะ นังฆรี โซะ อีตู ราตา. ลาฆู นู โกะ ปือญูโรฮ     ฌางัน โกะ ซือมียา บือบือลา ลูมอฮ นะ ตูฮัด เดะ นังฆรี เยรูซาเลม     บือกีรา ดัฮ เตอ     ลาฆู อีตู กูญา กีเรบ เดะ ลูมอฮ ซือมียา ปือจายา     บรี กูญา นะ บูวัจ ตูโรจ.
44016005	กะฆีเตอ     โกะ ลูมอฮ นะ ตูฮัด ซือมูฮา กือฌะ-กือมัซ ดัฮ. บีลัก อารี     กูญา ดรัซ บือตามัฮ บาญะ เลอ.
44016006	กูญา ตีฆา อูรัก     บือฌาลัด ปี ตูโรจ ตือกอซ นังฆรี ฟรีเจีย     ฌางัน นังฆรี ฆาลาเตีย     ซาเบะ ซือมืองัจ นะ ตูฮัด บลารัก     ตีเมา บรี กูญา มือญาเระ ปือมือเลา นะ ตูฮัด     เดะ นังฆรี เอเซีย.
44016007	ตานา รอจ กะ ตือกอซ นังฆรี มีเซีย     กูญา กูวาซา นะ มาโซะ กะ นังฆรี บิทีเนีย     ตาปี ซือมืองัจ นะ เยซู     ตีเมา บรี กูญา ปี โซะ อีตู.
44016008	กะฆีเตอ     กูญา ฌาลัด ปี ลาลู นังฆรี มีเซีย     รอจ กะ ตือเปด โตรอัด.
44016009	มาลับ อีตู     เปาโล ญา มีปี     ลีฮัจ บือฆารี ซือมียา นังฆรี มาซิโดเนีย ซืออูรัก     บือดีรี มีตา กือมัซๆ จะ     "มาแรฮ เลอ     โซะ ซรือบัก นังฆรี มาซิโดเนีย     บีดา ตูโลก กามี."
44016010	ตานา เปาโล ลีฮัจ มีปี อีตู ดัฮ     ดัดดัด กามี ซียะ นะ ปี     กะ นังฆรี มาซิโดเนีย     บือกีรา จะ     ตูฮัด บือเลฮ ปาเงน กามี     บรี กามี นะ ปี มือญาเระ บรีตา นู บาฌิ     กะ ลูมอฮ ซือมียา โซะ อีตู.
44016011	กามี ญาแญะ กาปัน เดะ ตือเปด โตรอัด     บลายัยํ ปี กะ ปูเลา ซาโมทรัด. ฆีปาฆี กามี บลายัยํ ปี ปูลัก     กะ ตือเปด เนอาบุรี.
44016012	ดาตัก เดะ เปะ อีตู     กามี ฌาลัด ปี กะ นังฆรี ฟีลิบปี     นู ฌาดี ซือนังฆรี ซัยํ-บือซัยํ     เดะ ซือบือลัฮ นังฆรี มาซิโดเนีย. นังฆรี โรม โปด     บือเลฮ ตืองะ ฟีลิบปี ดัฮ     บรี ฌาดี นังฆรี นะ บักซา โรม. กามี นูปัก เปะ อีตู     บาญะ อารี ดัฮ.
44016013	เดะ อารี บราดู กรือฌา กามี ตรือเบะ โซะ ลูวัยํ นังฆรี     ปี กะ บีดิก ซูงัย. ตือปัจ อีตู กามี อาคา จะ     ฌาดี ตือปัจ นู ลูมอฮ บักซา ยิว บียาซา ปี บือซาโวจ บือซามา. กามี ปี ดูโดะ มือเลา ฌางัน ลูมอฮ นีบีนี     นู บือมุน โซะ อีตู ดัฮ.
44016014	เดะ ลูมอฮ ซือมียา นู ดืองัยํ กามี     อาดา นีบีนี ซืออูรัก ปือนามา ลิดดียา     นู มาแรฮ เดะ นังฆรี ทียาตีรา. ญา เตอ     ฌาดี ซือมียา ฌูวัน กาเยด ซี แนบปริง     นู รือฆา มาฮัน     ฌาดี ซือมียา ซืออูรัก     นู ตูเฮะ กะ ตูฮัด. ตูฮัด บูกา ฮาตี นะ ญา     บรี ญา มือนีงัย กะ ปือมือเลา นะ เปาโล.
44016015	ตานา ญา ซาโมจ ลาฆู ซือลับ เดะ อาเย ดัฮ     ฌางัน โกะ ซือมียา ซือรูมัฮ นะ ญา     ญา บืออาฌะ กามี จะ     "ดัฮ กาเญา ลีฮัจ จะ     กู ปือจายา กะ ตูฮัด รือมัก ดัฮ     โฌฮ ปี ดูโดะ เดะ รูมัฮ นะ กู เลอ." ญา บืออาฌะ กามี กือมัซๆ. กะฆีเตอ กามี โปด     ตูโรจ ปี ฌางัน ญา ดัฮ.
44016016	อาดา ซืออารี     ตานา กามี ตืองัฮ ปี กะ ตือปัจ นู กูญา บียาซา บือซาโวจ ซีงี     กามี ดาปัจ นีบีนี ปราโซฮ ซืออูรัก     นู อาดา ฮาตู ราโซะ ดัฮ     บรี ญา ฌาดี บูมอยํ ลีฮัจ โฆรฮ. นู ญา ตูโดฮ โฆรฮ กะฆีเตอ     บูวัจ บรี โกะ ตกเก นะ ญา     อูโตก บาญะ.
44016017	นีบีนี อีตู ซือมาตา ตูโรจ กะ เปาโล ฌางัน ลูมอฮ กามี     บือซูระ จะ     "ลูมอฮ ซือมียา อีนี     ฌาดี ปราโซฮ นะ ตูฮัด เดะ อาตัซ นู ตีงี ซูโงฮ. กูญา นะ มือญาเระ บรี กะ กาเญา ตาฮู     ลาฆู นู นะ บรี กาเญา ฮีโดะ ลือปัซ บาฌิ เลอ." ญา จะ.
44016018	ญา บูวัจ กะฆีนี     บาญะ อารี ดัฮ     บูวัจ บรี เปาโล ฆาโดฮ-ฮาตี โตระ. ญา อาเลฮ ปี มือเลา ฌางัน ฮาตู อีตู จะ     "เดะ นามา นะ เยซู คริด     กู ปือซัด เกา     บรี ตรือเบะ เดะ ซือมียา อีนี เลอ." ญา จะ. ดัดดัด ฮาตู อีตู     ตรือเบะ เดะ นีบีนี อีตู ดัฮ.
44016019	กาลา โกะ ตกเก นะ นีบีนี อีตู ลีฮัจ จะ     กูญา ฮอย จาดัก นะ บือเลฮ อูโตก ลาฆี     กูญา รีฆะ เปาโล ฌางัน ซีลา     อีเระ ตางัน กูญา     บือปี กะ โกะ กือปาลา     เดะ ลามัน นังฆรี.
44016020	กาลา บาวา รอจ กะ โกะ กือปาลา นังฆรี ดัฮ     กูญา อาดู จะ     "ลูมอฮ ซือมียา อีนี ฌาดี บักซา ยิว. กูญา บูวัจ บือฆาโดฮ บาญะ     เดะ นังฆรี นะ กีตา.
44016021	กูญา อาฌัยํ ฮาดัจ     นู ซาลัฮ เดะ ฮูโกบ นะ กีตา. กีตา     นู ซือมียา บักซา โรม     นะ ซาโมจ ฮาดัจ นะ กูญา     นะ บูวัจ ตูโรจ กะฆีเตอ     ฮอย เตด บือเลฮ เลอ."
44016022	ลูมอฮ ซือมียา บาญะ ปาคัจ บลาวัด ฌางัน เปาโล     ฌางัน ซีลา. ลูมอฮ กือปาลา โปด     ปือซัด บรี จูลัด กาเยด บาฌู นะ กูญา ดูวา อูรัก บูวัก ดัฮ     บรี ตามาตา รือเปะ กูญา.
44016023	ซูดัฮ กาเตาะ บาญะ กาลี ดัฮ     กูญา กานัก ดูวา อูรัก อีตู เดะ ปือฌารา     ปือซัด กือปาลา ปือฌารา     บรี ฌาฆา กูญา กือมัซๆ.
44016024	ตานา กือนา ปือซัด กะฆีเตอ ดัฮ     ญา บอฮ กูญา เดะ รูวัก โซะ ดาลับ     บอฮ กากี นะ กูญา     บรี มาโซะ ลือกัจ เดะ ปาปัด     นู ตือโบะ ฌาดี ฆารี กากี ดัฮ.
44016025	วะตู ตืองัฮ มาลับ     เปาโล ฌางัน ซีลา อาดา บือซาโวจ     อาดา มือญาญี     ปูฌี กะ ตูฮัด. โกะ อูรัก ซาลัฮ อาซิกๆ เดะ ปือฌารา     ดืองัยํ กูญา.
44016026	ตานา บาฌิ     ตานัฮ ญา บรีเงาะ โตระ     บูวัจ บรี ปือฌารา มาจับ นะ รูโตฮ. ดัดดัด     ปีตู ซือมูฮา ตือบูกา ดัฮ. ราตัย นะ อูรัก ซาลัฮ ซือมูฮา     กือนา อูฆัย ฮาบิฮ ดัฮ.
44016027	กือปาลา ปือฌารา ดาฮานี บีกัซ. ตานา ญา ลีฮัจ จะ     ปีตู เดะ ปือฌารา บูกา ดัฮ     ญา อีงัจ จะ     ลูมอฮ อูรัก ซาลัฮ ลารี ลือปัซ ดัฮ     ซือมูฮา. กะฆีเตอ     ญา ซีตะ ปือดัก นะ ญา     นะ บูนอฮ ญาวา ตะอาซิก.
44016028	ตาปี เปาโล บือซูระ     บูงี ซูวารา บือซัยํ จะ     "ฌางัน บูวัจ ฌาฮัจ กะ ญาวา ตะอาซิก เลอ. กามี ซือมูฮา อาดา เปะ อีนี ดัฮ."
44016029	กือปาลา ปือฌารา ปือซัด บรี อาเมด ปลีตา มาแรฮ. ญา บลารี มาโซะ กะ ดาลับ ปือฌารา     ตาโกจ ยู ญาวา กือตัยํ     ตือมะ เดะ กากี นะ เปาโล ฌางัน ซีลา.
44016030	ญา บาวา กูญา ดูวา อูรัก     ปี กะ โซะ ลูวัยํ     ตาญา จะ     "จา เออ     กู นะ บูวัจ กะฮามี     บีดา บรี กู นะ ฮีโดะ ลือปัซ บาฌิ?"
44016031	กูญา ดูวา อูรัก มือเลา จะ     "กือนา ปือจายา กะ ตูฮัด เยซู เลอ. กะฆีเตอ     เกา นะ ฮีโดะ ลือปัซ บาฌิ ดัฮ     ฌางัน โกะ ซือมียา ซือรูมัฮ นะ เกา ซามา."
44016032	กะฆีเตอ     กูญา มือเลา ปือมือเลา นะ ตูฮัด บรี กะ ญา     ฌางัน โกะ ซือมียา ฮาบิฮ ซือรูมัฮ นะ ญา.
44016033	เดะ วะตู มาลับ อีตู เลอ     ญา บาวา กูญา ดูวา อูรัก บือปี     บาโซฮ ลียัก นะ กูญา. ดัดดัด     ญา ซาโมจ ลาฆู ซือลับ เดะ อาเย     ฌางัน โกะ นะบรานะ นะ ญา ซือมูฮา.
44016034	ลือปัซ อีตู     ญา บาวา กูญา     บรี มาโซะ เดะ ดาลับ รูมัฮ นะ ญา     บูวัจ บารัก มากัด บรี บือบือลา กูญา. ญา ซูกา-ฮาตี โตระ     ฮาบิฮ ฌางัน โกะ ซือมียา ซือรูมัฮ นะ ญา     ซาเบะ ปือจายา กะ ตูฮัด ดัฮ.
44016035	ตานา จรัฮ ปาฆี ดัฮ     โกะ กือปาลา นังฆรี ซูโรฮ ตามาตา ปี     ปือซัด จะ     "ปลือปัซ โกะ ซือมียา อีตู เลอ."
44016036	กือปาลา ปือฌารา บีตาฮู ปือมือเลา อีตู กะ เปาโล     มือเลา จะ     "โกะ กือปาลา ซูโรฮ ปลือปัซ กาเญา. กะฆีเตอ     ตรือเบะ ปี     ซือนัง ซือลามัจ เลอ."
44016037	ตาปี เปาโล มือเลา ฌางัน กูญา จะ     "กามี ฌาดี ซือมียา บักซา โรม เลอ. กามี เตด บือเลฮ กือนา กรัจ ฮูโกบ     ปาซัน ลาฆู ซาลัฮ มานามา โปด     ตาปี กูญา บูวัจ บรี กามี กือนา รือเปะ     โซะ ฮึลด ลูมอฮ ซือมียา. กูญา กานัก กามี เดะ ปือฌารา ฌูฆา. วะตู อีนี กูญา อีงัจ นะ โปรฮ กามี ซืองะๆ เฆอ? กะฆีเตอ เตด บือเลฮ เลอ. บรี กูญา มาแรฮ ตะอาซิก     นะ บาวา กามี ตรือเบะ บรี ลือปัซ."
44016038	โกะ ตามาตา ปี มือญาเระ ปือมือเลา กะฆีเตอ     กะ โกะ กือปาลา นังฆรี. ตานา โกะ กือปาลา ดืองัยํ ดัฮ     นู ดูวา อูรัก อีตู ฌาดี ซือมียา บักซา โรม     กูญา ตือกือฌุจ โตระ
44016039	มาแรฮ มีตา มะอัฮ     เดะ กูญา ดูวา อูรัก. กะฆีเตอ     โกะ กือปาลา บาวา กูญา     บรี ตรือเบะ เดะ ปือฌารา     มีตา บรี กูญา ตรือเบะ ปี     เดะ นังฆรี ฟีลิบปี.
44016040	กะฆีเตอ กูญา ตรือเบะ เดะ ปือฌารา     ปี ฌือเงาะ ลีฮัจ ลิดดียา. ตานา ดาปัจ ลูมอฮ ดีบราดี ดัฮ     กูญา มือเลา ปือมือเลา บรี ปูโฌะ ฮาตี นะ กูญา     ลาลู ตรือเบะ ปี เดะ นังฆรี.
44017001	เปาโล ฌางัน ซีลา เตอ     กูญา บือฌาลัด     ลาลู นังฆรี อัมฟิบุรี     ฌางัน นังฆรี อะโปโลเนีย     มาแรฮ รอจ กะ นังฆรี เทซะโลนิกา. เปะ อีตู     อาดา รูมัฮ บือมุน นะ ลูมอฮ บักซา ยิว.
44017002	ตูโรจ บือกะ ลาฆู นู เปาโล บียาซา บูวัจ เตอ     ญา ปี มาโซะ กะ รูมัฮ บือมุน อีตู. เดะ อารี บราดู     ตีฆา มีงู     ญา มือเลา บือตีกัฮ-ตีกัฮ ฌางัน ลูมอฮ ซือมียา     ปาซัน ลาฆู ซูรัจ ปือมือเลา นะ ตูฮัด.
44017003	ญา มือญาเระ บรี มาโซะ เดะ ฮาตี     บรี ลีฮัจ จะ     ราฌา นู บรี ซือลามัจ เตอ     ญา ฆาฆัฮ นะ ตาฮัด ซูซัฮ     นะ ฮีโดะ ปาเระ เดะ มาตี ปูลัก. ญา มือเลา ลาฆี จะ     "เยซู อีนี     นู กู มือญาเระ บรี กะ กาเญา ตาฮู     ญา เลอ     ฌาดี ราฌา นู บรี ซือลามัจ อีตู." ญา จะ.
44017004	อาดา ซือมียา ซือตืองัฮ     นู ปือจายา กะ ปือมือเลา นะ เปาโล     มาโซะ โซะ ซือบือลัฮ ลูมอฮ นะ เปาโล ฌางัน ซีลา. อาดา ฌูฆา     ลูมอฮ ซือมียา บักซา กรีก     นู ตูเฮะ กะ ตูฮัด     บาญะ อูรัก     ฌางัน ลูมอฮ นีบีนี ซัยํ-บือซัยํ บาญะ.
44017005	ตาปี ลูมอฮ บักซา ยิว     กูญา ดือกี. กูญา ปี มียา ซือมียา ฮอย เตด บือฆูนา     เดะ ปือกัด     ซือตืองัฮ     บรี กูญา นะ มาแรฮ ฆรูมง     บูวัจ กือลาจุ     เดะ นังฆรี อีตู ราตา. กูญา ปี ปรือกัด มาโซะ กะ รูมัฮ นะ ยาโซน     มียา เปาโล ฌางัน ซีลา     บีดา นะ บาวา กูญา ปี กะ โซะ ลูวัยํ     อาตัจ กะ ลูมอฮ ซือมียา บาญะ.
44017006	ตานา กูญา ซารี เตด ดาปัจ ดัฮ     กูญา อีเระ ยาโซน     ฌางัน ลูมอฮ ดีบราดี ซือตืองัฮ     บาวา กูญา บือปี กะ โกะ กือปาลา นังฆรี     บือซูระ จะ     "ลูมอฮ ซือมียา อีนี     นู บูวัจ บือฆาโดฮ เดะ ดือนียา ราตา     กูญา มาแรฮ กะ นังฆรี กีตา ดัฮ.
44017007	ยาโซน อีนี     ซาโมจ กูญา ดัฮ     บรี นูปัก เดะ รูมัฮ นะ ญา. ลูมอฮ ซือมียา อีนี ซือมูฮา     บูวัจ ซาลัฮ เดะ ปือมือเลา ฮูโกบ นะ ราฌา ซีซา. กูญา มือเลา จะ     อาดา ราฌา อาซิก     ปือนามา จะ     เยซู." กูญา จะ.
44017008	ตานา ดืองัยํ กะฆีเตอ ดัฮ     ลูมอฮ ซือมียา บาญะ     ฌางัน โกะ กือปาลา นังฆรี     กูญา ปาคัจ ฆาโดฮ-ฮาตี โตระ.
44017009	กูญา อาเมด รือฆา ตือบุซ ญาวา นะ ยาโซน ฌางัน กาวัด     บารู ปลือปัซ กูญา ปี ดัฮ.
44017010	ตานา มาลับ ดัฮ     ลูมอฮ ดีบราดี ซูโรฮ เปาโล ฌางัน ซีลา     ปี กะ นังฆรี เบโรอา. รอจ กะ อีตู ดัฮ     กูญา ดูวา อูรัก ปี มาโซะ กะ รูมัฮ บือมุน นะ บักซา ยิว.
44017011	ลูมอฮ ซือมียา เปะ อีตู     กูญา ฮาตี บาฌิ เดะ โกะ ซือมียา นังฆรี เทซะโลนิกา. กูญา ซูกา-ฮาตี ซาโมจ ปือมือเลา นะ เปาโล. บีลัก อารี     กูญา บาจา ซูรัจ ปือมือเลา นะ ตูฮัด     นะ ซาซัจ ลีฮัจ จะ     ปือมือเลา นะ เปาโล     รือมัก ฌางัน ซูรัจ อีตู     เฆอ เตด.
44017012	ลูมอฮ บักซา ยิว ปือจายา ดัฮ     บาญะ อูรัก     ฌางัน ลูมอฮ นีบีนี นู ซัยํ-บือซัยํ     เดะ บักซา กรีก     ฌางัน โกะ กีลากี บักซา กรีก     บาญะ ฌูฆา.
44017013	ตานา โกะ บักซา ยิว     เดะ นังฆรี เทซะโลนิกา     ตาฮู จะ     นู เปาโล ตืองัฮ มือญาเระ ปือมือเลา นะ ตูฮัด     เดะ นังฆรี เบโรอา ฌูฆา     กูญา ปาคัจ มาแรฮ กะ โซะ อีตู     อาโจบ โกะ ลูมอฮ ซือมียา     บรี ฆรูมง กือลาจุ.
44017014	ดัดดัด     ลูมอฮ ดีบราดี บาวา เปาโล บือปี     ตูโรจ ฌาลัด นู นะ ปี กะ ลาโวจ. ตาปี ซีลา ฌางัน ทิโมที     ดูโดะ เดะ เบโรอา ลาฆี.
44017015	ลูมอฮ ซือมียา นู บาวา เปาโล บือปี     กูญา บาวา ญา ปี รอจ กะ นังฆรี เอเทน. เปาโล กีเรบ ปือมือซัด เดะ กูญา     บรี ซีลา ฌางัน ทิโมที     นะ ปี มียา ญา งัจบางัจ เลอ. กะฆีเตอ กูญา บาลิ ปี ดัฮ.
44017016	กาลา เปาโล อาดา มือนาตี ซีลา ฌางัน ทิโมที     เดะ นังฆรี เอเทน     ญา ฆาโดฮ-ฮาตี บาญะ     ลีฮัจ จะ     นังฆรี อีตู กูญา ตูเฮะ กะ บราลา บาญะ.
44017017	กะฆีเตอ ญา ปี กะ รูมัฮ บือมุน บักซา ยิว     มือเลา บือตีกัฮ-ตีกัฮ ฌางัน ลูมอฮ ยิว     ฌางัน ลูมอฮ บักซา อาซิก นู ตูเฮะ กะ ตูฮัด. บีลัก อารี โปด     ญา ปี กะ ปือกัด     มือเลา บือตีกัฮ-ตีกัฮ ฌางัน โกะ ซือมียา นู ญา ดาปัจ เปะ อีตู.
44017018	กะฆีเตอ     ญา ดาปัจ ซือมียา ปานัย ลาฆู เอปีกูเรียน ซือตืองัฮ     ซือมียา ปานัย ลาฆู ซือโตอิก ซือตืองัฮ. โกะ ซือมียา อีตู กูญา ปาคัจ มือเลา จะ     "แอะ     ซือมียา อีนี มือเลา บาญะ     ลาฆู กะฆีนี กะฆีเตอ." อาดา ซือมียา อาซิก นู จะ     "โอ     ญา มาแรฮ มือญาเระ ลาฆู ฌือแนฮๆ     ลาฆู โกะ ดาโตะ นะ ญา." กูญา จะ. นู กูญา มือเลา กะฆีเตอ     กรานา เปาโล อาดา มือญาเระ ลาฆู นะ เยซู     ฌางัน ลาฆู ฮีโดะ ปาเระ เดะ มาตี.
44017019	กะฆีเตอ     ลูมอฮ อีตู อาเมด เปาโล บือปี กะ ตือปัจ บือมุน บือกีรา     เดะ บูเกะ อาเรโอ     มือเลา จะ "บอฮ     กามี บือคานะ นะ ตาฮู ลาฆู บารู นะ เกา นี.
44017020	กามี ดืองัยํ ดัฮ จะ     เกา มือเลา ลาฆู นู ปือและ. กามี บือคานะ นะ ตาฮู จะ     ลาฆู อีตู ฌาดี กะฮามี." กูญา จะ.
44017021	กรานา ลูมอฮ นังฆรี เอเทน เตอ     ลูมอฮ อูรัก อาซิก เปะ อีตู โปด     กูญา ซือมาตา ซูกา ดูโดะ     ดืองัยํ     มือญาเระ     ลาฆู นู บารู ซือมูฮา.
44017022	กะฆีเตอ     เปาโล บือดีรี โซะ ฮึลด ลูมอฮ บือมุน บือกีรา     เดะ บูเกะ อาเรโอ     มือเลา จะ "ซือมียา นังฆรี เอเทน ซือมูฮา เออ. กู ลีฮัจ จะ     กาเญา ฌาดี ซือมียา ตูเฮะ กะ บราลา     บาญะ มาจับ.
44017023	วะตู กู บือฌาลัด เดะ นังฆรี นะ กาเญา เตอ     ลีฮัจ ลูมอฮ บราลา นะ กาเญา     กู ดาปัจ ตือปัจ มือนืองะ มือญือมัฮ บารัก ซา ตือปัจ     อาดา ซูรัจ นู ฆาแรฮ ตาโรฮ ดัฮ     นู จะ     'ตือปัจ มือญือมัฮ กะ ตูฮัด นู เตด กราลา.' กะฆีเตอ เลอ     กาเญา มือญือมัฮ กะ ตูฮัด นู กาเญา เตด ตาฮู     เตด กราลา. ลาฆู ตูฮัด อีตู เลอ     กู มาแรฮ มือญาเระ กะ กาเญา." ญา จะ.
44017024	"ญา เตอ     ตูฮัด บือซัยํ เดะ อาตัซ. ญา เลอ     นู บือฌาดี ดือนียา     ฌางัน บือนา เดะ ดือนียา ซือมูฮา ดัฮ. ญา เลอ     ฌาดี ตูฮัด นะ ลาแงะ     ฌางัน ดือนียา โปด. กะฆีเตอ     ญา เตด ดูโดะ เดะ รูมัฮ มือญือมัฮ     นู โกะ ซือมียา บูวัจ ดัฮ.
44017025	ญา เตด ฆรานา อาดา ซือมียา อาเมด บารัก มาแรฮ บีดา บือบือลา ญา     บือกะ ญา ปูตุซ บารัก นามา. กรานา ญา เตอ เลอ     ฌาดี ตูฮัด นู บรี ลูมอฮ ซือมียา ซือมูฮา ฮีโดะ     บือญาวา โปด     นู บรี บารัก ซือมูฮา กะ อูมัจ-ซือมียา ดัฮ." ญา จะ.
44017026	"ตูฮัด เลอ     ญา บือฌาดี อูมัจ-ซือมียา ซือมูฮา     ราตา บักซา. ญา บูวัจ บรี กูญา อีตู ฌาดี ซา ดารัฮ อีตู     บูวัจ บรี กูญา ดูโดะ ราตา เดะ ดือนียา. ญา เตอ     บือเลฮ ตืองะ โกะ มูเซด นะ กูญา     บรี ตือตู ดัฮ. ญา เลอ     บือเลฮ ตืองะ นังฆรี ซือมูฮา     บรี ลูมอฮ ซือมียา ดูโดะ ดัฮ.
44017027	ตูฮัด บูวัจ กะฆีเตอ ดัฮ     นะ บรี ลูมอฮ ซือมียา ซารี ญา     มืองาเฆา ปี     บีดา นะ ดาปัจ ญา. ตาปี ตูฮัด เตอ     ญา ฮอย เตด ฌาโวฮ เดะ ลูมอฮ กีตา.
44017028	อาดา ลาฆู ซือปาตัฮ นู จะ 'กรานา กีตา ลือกัจ บือซามา ฌางัน ตูฮัด เตอ     กะฆีเตอ กีตา อาดา ฮีโดะ     บือฌาลัด ปี มาแรฮ     ดูโดะ ซือนัง โปด     บือเลฮ.' ญา จะ. กะฆีเตอ     ฌาดี ซือรูปา ลาฆู ปาโตด     นู ซือมียา ซือตืองัฮ นะ บักซา กาเญา     มือญาเระ จะ 'กีตา ฌาดี บือแนฮ นะ ตูฮัด ดัฮ.' ญา จะ.
44017029	กะฆีเตอ     ดัฮ กีตา ฌาดี บือแนฮ นะ ตูฮัด เดะ อาตัซ     กีตา เตด ปายัฮ บือฮีมัจ จะ     ตูฮัด เตอ     ญา ซือรูปา บราลา มัซ     บราลา ปีระ     บราลา บาตู     นู ซือมียา ปานัย จูเตก     บือกะ ญา อีงัจ ดัฮ. ตูฮัด ญา บูกัด กะฆีเตอ เลอ.
44017030	"กาลา ดูลู เตอ     ตูฮัด เตด บอฮ เดะ ฮาตี ลาฆู กะฆีเตอ. ญา ลีฮัจ จะ     ลูมอฮ ซือมียา เตด ตาฮู อารัฮ. ตาปี วะตู อีนี เลอ     ตูฮัด ปือซัด บรี ซือมียา ซือมูฮา บราเลฮ-ฮาตี     ราตา ตือปัจ
44017031	กรานา อารี กรัจ ฮูโกบ เตอ     ตูฮัด ญา ตืองะ ดัฮ. อารี อีตู เลอ     ญา นะ กรัจ ฮูโกบ อูมัจ-ซือมียา ซือมูฮา     ตูโรจ กะ ลาฆู นู บาฌิ-ตือปัจ. ซือมียา กรัจ ฮูโกบ เตอ     ตูฮัด ตืองะ ดัฮ ฌูฆา. ตูฮัด บูวัจ บรี ญา ฮีโดะ ปาเระ เดะ มาตี ดัฮ     บรี ซือมียา ซือมูฮา     ลีฮัจ จะ     ลาฆู อีนี เตอ     ฌาดี ลาฆู บือซูโงฮ-ซูโงฮ เลอ." ญา จะ.
44017032	ตานา กูญา ดืองัยํ เปาโล มือเลา     ปาซัน ลาฆู ซือมียา ฮีโดะ ปาเระ เดะ มาตี ดัฮ เตอ     อาดา ซือมียา อาฆัฮ-ฆือละ กะ เปาโล ซือตืองัฮ. ตาปี โซะ ซือมียา อาซิก จะ     "กามี นะ ดืองัยํ เกา มือญาเระ ลาฆู อีนี ปูลัก."
44017033	กะฆีเตอ     เปาโล ตรือเบะ ปี เดะ ตือปัจ อีตู.
44017034	อาดา ซือมียา ซือตืองัฮ นู ปือจายา ดัฮ     ตูโรจ กะ เปาโล ปี. อาดา ดีโยนีซียัด     ซืออูรัก เดะ ลูมอฮ บือกีรา บูเกะ อาเรโอ อีตู เตอ. อาดา นีบีนี ซืออูรัก     ปือนามา ดามาริด     อาดา อูรัก อาซิก ฌูฆา.
44018001	ลือปัซ อีตู     เปาโล ตรือเบะ เดะ นังฆรี เอเทน     ปี กะ นังฆรี โกริน.
44018002	โซะ อีตู     ญา ดาปัจ ซือมียา บักซา ยิว ซืออูรัก     นู ปือนามา จะ อาควีลา. อาควีลา ฌาดี ซือมียา นังฆรี ปอนโตด. กาลา อีตู     ราฌา คลาวดียัด ซูดัฮ ปือซัด     บรี ลูมอฮ บักซา ยิว ตรือเบะ เดะ นังฆรี โรม     ซือมูฮา ดัฮ. กะฆีเตอ     อาควีลา ฆาโดฮ ตีงัน นังฆรี อิตาลี     ญา บารู มาแรฮ รอจ กะ นังฆรี โกริน     ฌางัน บีนี นะ ญา     นู ปือนามา จะ ปริซีลา. เปาโล ปี ฌือเงาะ ลีฮัจ กูญา ลากี บีนี
44018003	ดูโดะ บือกรือฌา บือซามา ฌางัน กูญา     ซาเบะ ญา ฌาดี ตูกัก บูวัจ กาฌัก     ซือรูปา กูญา.
44018004	เดะ อารี บราดู กรือฌา บีลัก มีงู     ญา ปี กะ รูมัฮ บือมุน นะ บักซา ยิว     มือเลา บือตีกัฮ-ตีกัฮ ฌางัน กูญา     กูวาซา นะ ปรีงัจ กะ ลูมอฮ บักซา ยิว     ฌางัน ลูมอฮ บักซา กรีก บรี กูญา ปือจายา.
44018005	ตานา ซีลา ฌางัน ทิโมที มาแรฮ ดาตัก เดะ นังฆรี มาซิโดเนีย ดัฮ     เปาโล บือกรือฌา ซา ลาฆู     ซือมาตา มือญาเระ ปือมือเลา นะ ตูฮัด     มือเลา ฌาดี ซะซี กะ ลูมอฮ บักซา ยิว จะ     เยซู เลอ     ฌาดี ราฌา นู บรี ซือลามัจ.
44018006	กาลา กูญา บลาวัด ฌางัน ญา     มือเลา ตะอารัฮ กะ ญา     เปาโล กือพุจ ฮาบู ตานัฮ เดะ กาเยด นะ ญา     มือเลา ฌางัน กูญา จะ     "นู กาเญา นะ ฌาฮานัม เตอ     บูกัด ซาลัฮ นะ กู     ตาปี ฌาดี บือกะ ฮาตี นะ กาเญา เลอ. บอฮ     ตะเดะ อีนี     กู นะ ปี ซารี ลูมอฮ บักซา อาซิก." ญา จะ.
44018007	กะฆีเตอ เปาโล ตีงัน ลูมอฮ กูญา ดัฮ     ญา ปี มาโซะ เดะ รูมัฮ นะ ซือมียา ซืออูรัก     ปือนามา จะ     ทิทียัด ยูซะตัด. ญา เตอ     ฌาดี ซือมียา ตูเฮะ กะ ตูฮัด. รูมัฮ นะ ญา     อาดา โซะ บีดิก รูมัฮ บือมุน     นะ บักซา ยิว.
44018008	คริซือปัด     นู ฌาดี กือปาลา รูมัฮ บือมุน อีตู     ญา ปือจายา กะ ตูฮัด เยซู ดัฮ     ฌางัน โกะ ซือมียา ซือรูมัฮ นะ ญา     ซือมูฮา. อาดา ซือมียา นังฆรี โกริน บาญะ อูรัก     นู มือนีงัย ดัฮ     นู ปือจายา     ซาโมจ ลาฆู ซือลับ เดะ อาเย ฌูฆา.
44018009	อาดา ซา มาลับ     ตูฮัด ญา มาแรฮ ปลีฮัจ กะ เปาโล     มือเลา จะ     "ฌางัน ตาโกจ เลอ     กือนา มือญาเระ ลาฆู นะ กู     กะ ลูมอฮ อีนี ลาฆี. ฌางัน นะ ซืองะ เลอ.
44018010	กรานา-จะ     กู นี เลอ     อาดา บือซามา ฌางัน เกา. ฮอย ซาปา     นะ บือเลฮ บลาวัด ฌางัน เกา     นะ บูวัจ ฌาฮัจ กะ เกา. กรานา เดะ นังฆรี อีนี     กู อาดา โกะ ซือมียา นะ กู     บาญะ อูรัก." ตูฮัด ญา จะ.
44018011	กะฆีเตอ เปาโล ดูโดะ เปะ อีตู     ซา ตาโฮด     นัม บูลัด. ญา อาฌัยํ กูญา ลาฆู ปือมือเลา นะ ตูฮัด.
44018012	กาลา ฆาลีโย ฌาดี ฮูลู-บาลัก บือบือลา นังฆรี อาคายา     โกะ บักซา ยิว ปาคัจ บลาวัด ฌางัน เปาโล     รีฆะ ญา     บาวา บือปี ญาแญะ กะ ซัน.
44018013	กูญา อาดู เปาโล จะ     "ซือมียา อีนี เตอ     ญา บืออาฌะ ลูมอฮ ซือมียา     บรี มือญือมัฮ กะ ตูฮัด     บือกะ ซาลัฮ เดะ ฮูโกบ เลอ." กูญา จะ.
44018014	ตานา เปาโล ฆามะ นะ ตีกัฮ กูญา     ฆาลีโย มือเลา ฌางัน โกะ บักซา ยิว จะ     "กาเญา บักซา ยิว เออ     ดัฮ ปาซัน อีนี ฌาดี ลาฆู ซาลัฮ     ลาฆู ฌาฮัจ มานามา     นู ญา บูวัจ ดัฮ     กู นะ ตาฮัด มือนีงัย กะ กาเญา.
44018015	ตาปี นี เลอ     ฌาดี ปาซัน ลาฆู ปือมือเลา ซือตืองัฮ เตอ     ปาซัน ปือนามา อีนี     ปือนามา อีตู     ปาซัน ปือมือเลา ฮูโกบ นะ กาเญา โปด. ปาซัน อีนี     กาเญา ปี ฮัจ-ลีฮัจ ตะอาซิก เลอ. โซะ กู นี     กู ตีเมา นะ ฌาดี ซือมียา กรัจ ฮูโกบ ลาฆู กะฆีนี ลาลู เลอ." ญา จะ.
44018016	กะฆีเตอ ญา โปรฮ กูญา     บรี ตรือเบะ เดะ ซัน.
44018017	อาดา ลูมอฮ ซือมียา ซือมูฮา ปาคัจ บลาวัด ฌางัน โซซะเทเน     นู ฌาดี กือปาลา รูมัฮ บือมุน นะ บักซา ยิว. กูญา รือเปะ ญา เดะ ลามัน ซัน. ตาปี โซะ ฆาลีโย     ญา เตด ปือดูลี ลาลู.
44018018	เปาโล ดูโดะ เดะ นังฆรี โกริน     บาญะ อารี ลาฆี     ลาลู ญา ตีงัน ลูมอฮ ดีบราดี. ญา ญาแญะ กาปัน บลายัยํ ปี     กะ นังฆรี ซีเรีย. ปริซีลา ฌางัน อาควีลา ปี ซามา. ดูลู เดะ ญาแญะ กาปัน เดะ ตือเปด เคนครียา     เปาโล บือเลฮ ฆูติก โบะ นะ ญา     ฌาดี ลาฆู ปือมือเลา ฌาญี ฌางัน ตูฮัด.
44018019	กูญา มาแรฮ รอจ กะ นังฆรี เอเฟซัด. เปาโล ตีงัน ปริซีลา ฌางัน อาควีลา เปะ อีตู ดัฮ. ญา ปี มาโซะ เดะ รูมัฮ บือมุน นะ บักซา ยิว     มือเลา บือตีกัฮ-ตีกัฮ ฌางัน กูญา.
44018020	กูญา มีตา กือมัซๆ เดะ ญา     บรี ดูโดะ ลามา ฌางัน กูญา     ตาปี ญา ตีเมา.
44018021	ตาปี ดูลู ญา นะ ปี ดัฮ     ญา มือเลา จะ     "ดัฮ ตูฮัด บือคานะ กะฆีเตอ     กู นะ บาลิ มาแรฮ ซารี กาเญา ปูลัก." กะฆีเตอ ญา ญาแญะ กาปัน     บลายัยํ ปี เดะ นังฆรี เอเฟซัด.
44018022	ตานา รอจ กะ นังฆรี ซีซาเรีย ดัฮ     ญา ฌาลัด ปี กะ นังฆรี เยรูซาเลม     มืองา ลูมอฮ นะ ตูฮัด ลาลู ปี กะ นังฆรี อันตีโยก.
44018023	ตานา ญา ดูโดะ เดะ นังฆรี อันตีโยก     ซือตืองัฮ ดัฮ     ญา ตรือเบะ ปูลัก     บือฌาลัด ปี ราตา เดะ นังฆรี ฆาลาเตีย     ฌางัน นังฆรี ฟรีเจีย. โซะ อีตู     ญา ตูโลก ลูมอฮ มูเระ ซือมูฮา     บรี กือฌะ-กือมัซ.
44018024	อาดา ซือมียา บักซา ยิว ซืออูรัก     ปือนามา อะโปโล. ญา บือฌาดี เดะ นังฆรี อาเลกซันดรียา ดัฮ     ฌาดี ซือมียา ปานัย มือเลา     ตาฮู ซูรัจ ปือมือเลา นะ ตูฮัด บาฌิ ซูโงฮ. ญา เตอ     มาแรฮ รอจ กะ นังฆรี เอเฟซัด.
44018025	ญา บือเลฮ บลาฌัยํ ลาฆู นะ ตูฮัด ดัฮ. กะฆีเตอ     ญา มือญาเระ ลาฆู อีตู     ฮาตี ฮางัจ. ญา อาฌัยํ ลาฆู นะ เยซู กือนา ดัฮ     ตาปี ปาซัน ลาฆู ซือลับ เดะ อาเย เตอ     ญา ตาฮู ซา ลาฆู อีนี     นู โยฮัน บือเลฮ บรี ซือมียา ซือลับ เดะ อาเย ดัฮ.
44018026	ญา ฮาตี บรานี     ฮึนตะ นะ อาฌัยํ เดะ รูมัฮ บือมุน นะ บักซา ยิว. กาลา ปริซีลา ฌางัน อาควีลา ดืองัยํ ญา ดัฮ     กูญา บาวา ญา     บือปี กะ รูมัฮ นะ กูญา. กูญา อาฌัยํ ญา บรี ตาฮู ลาฆู นะ ตูฮัด     บรี บาฌิ เดะ ดูลู.
44018027	วะตู อะโปโล ซูกา ปี กะ นังฆรี อาคายา     ลูมอฮ ดีบราดี ตูโลก ญา     ฆาแรฮ ซูรัจ บรี กะ ลูมอฮ มูเระ โซะ อีตู     บรี กูญา นะ ซาโมจ ญา. ตานา รอจ ดัฮ     ญา บือเลฮ ตูโลก บาญะ     กะ โกะ ซือมียา นู ตูฮัด ฮาลัย บรี ซือลามัจ     บรี กูญา ฌาดี ซือมียา ปือจายา ดัฮ.
44018028	โซะ ฮึลด ซือมียา บาญะ     ญา ฮาตี งูฆางู มือเลา บือตีกัฮ     บีดา บรี ฌือนัฮ เดะ ลูมอฮ ยิว. ญา บาจา ซูรัจ ปือมือเลา นะ ตูฮัด     บรี ลีฮัจ จะ     เยซู เตอ เลอ     ญา ฌาดี ราฌา นู บรี ซือลามัจ.
44019001	กาลา อะโปโล อาดา เดะ นังฆรี โกริน     เปาโล ฌาลัด ปี เดะ นังฆรี โซะ ตารา     มาแรฮ รอจ กะ นังฆรี เอเฟซัด. เปะ อีตู     ญา ดาปัจ มูเระ ซือตืองัฮ
44019002	ตาญา กูญา จะ     "กาลา กาเญา ปือจายา     กาเญา ซาโมจ ซือมืองัจ นะ ตูฮัด เฆอ เตด?" กูญา ตีกัฮ จะ     "นู อาดา ซือมืองัจ นะ ตูฮัด เตอ     กามี เตด ดือละ ดืองัยํ เลอ."
44019003	เปาโล ตาญา จะ     "ดัฮ ฌาดี กะฆีเตอ     กาเญา ซาโมจ ลาฆู ซือลับ เดะ อาเย มาจับ นามา?" กูญา ตีกัฮ จะ     "ฌาดี มาจับ นู โยฮัน บรี ซือลับ เดะ อาเย."
44019004	เปาโล มือญาเระ จะ     "โยฮัน บรี ซือมียา นู บราเลฮ-ฮาตี     นะ ซาโมจ ลาฆู ซือลับ เดะ อาเย เตอ. ญา มือญาเระ กะ ลูมอฮ ซือมียา จะ     นู กูญา กือนา ปือจายา กะ ซือมียา     นู นะ มาแรฮ เดะ บลากัก ฌาดี เยซู เลอ."
44019005	ตานา กูญา ดืองัยํ ลาฆู กะฆีเตอ     กูญา ซาโมจ ลาฆู ซือลับ เดะ อาเย     เดะ นามา นะ ตูฮัด เยซู.
44019006	ตานา เปาโล ตืองะ ตางัน เดะ ญาวา กูญา     ซือมืองัจ นะ ตูฮัด     ญา ตูโรด มาแรฮ เดะ อาตัซ กูญา. กูญา มือเลา ฌาดี ปือมือเลา บาซา แนฮ-ฌือแนฮ     กูญา ตูโดฮ ลาฆู นะ ตูฮัด.
44019007	ลูมอฮ กีลากี อีตู     อาดา กีรา บือเลฮ ซือมูฮา     ฆามะ-จะ ดูวา-บือลัซ อูรัก.
44019008	กือมูฮา ตีฆา บูลัด     เปาโล ปี มาโซะ เดะ รูมัฮ บือมุน นะ บักซา ยิว     ญา ฮาตี บรานี มือเลา บือตีกัฮ-ตีกัฮ ฌางัน ลูมอฮ ซือมียา     กูวาซา นะ บรี กูญา ตาฮู ตือตู จะ     นู ตูฮัด เดะ อาตัซ นะ บือบือลา ฌาดี ราฌา นะ ฌาดี กะฮามี.
44019009	ตาปี อาดา ซือมียา ซือตืองัฮ นู บาตัฮ     ตีเมา ปือจายา. กูญา มือเลา กาซัยํ     ปาซัน ฌาลัด นะ ตูฮัด     โซะ ฮึลด ลูมอฮ ซือมียา. กะฆีเตอ     เปาโล ตีงัน กูญา ดัฮ     บาวา ลูมอฮ มูเระ ปี ซามา. บีลัก อารี ญา มือเลา บือตีกัฮ-ตีกัฮ     เดะ รูมัฮ นู ซา     ตือปัจ ซือมียา ปือนามา ทีรันนัด บียาซา อาฌัยํ.
44019010	ญา บูวัจ กะฆีเตอ     กือมูฮา ดูวา ตาโฮด. กะฆีเตอ     ลูมอฮ ซือมียา เดะ นังฆรี เอเซีย ราตา     กูญา ดืองัยํ ปือมือเลา นะ ตูฮัด เยซู ดัฮ     เตด-จะ ลูมอฮ บักซา ยิว เตอ     ลูมอฮ บักซา กรีก ฌูฆา.
44019011	ตูฮัด เดะ อาตัซ บูวัจ บรี เปาโล บูวัจ ปือนานา ซีดี นู ปือและ ซูโงฮ.
44019012	อาดา ซือมียา อาเมด กาเยด อีซุจ มูคา ซือตืองัฮ     โกะ กาเยด มานามา โปด     นู เปาโล บือเลฮ ซูโรฮ ดัฮ     บาวา ปี ตืองะ เดะ ซือมียา ซาเกะ     บูวัจ บรี ปือญาเกะ นะ กูญา ลือฆา บาฌิ ดัฮ     บรี ฮาตู ฌาฮัจ นู มาโซะ เดะ กูญา     ตรือเบะ ดัฮ.
44019013	อาดา ซือมียา บักซา ยิว ซือตืองัฮ     นู ฌาลัด ปี มาแรฮ     ฌาดี บูมอยํ โปรฮ ฮาตู. กูญา กูวาซา นะ ซูโรฮ ปือนามา นะ เยซู     นะ มือเลา ฌางัน ฮาตู จะ     "เดะ นามา นะ เยซู     นู เปาโล มือญาเระ อีตู     กู ปือซัด เกา     บรี ตรือเบะ ปี เลอ."
44019014	อาดา เซวา นู ฌาดี ซามี บือซัยํ เดะ บักซา ยิว ซืออูรัก. ญา อาดา นานะ กีลากี     ตูโฌฮ อูรัก     นู บูวัจ กะฆีเตอ.
44019015	ตาปี ฮาตู ฌาฮัจ อีตู ตีกัฮ กะ กูญา จะ     "เยซู กู กราลา. เปาโล โปด กู กราลา ฌูฆา. ตาปี โซะ กาเญา อีนี     กู เตด กราลา. กาเญา เตด ซีดี เลอ."
44019016	กะฆีเตอ     ซือมียา นู อาดา ฮาตู มาโซะ อีตู     ญา มือลูปัจ เดะ อาตัซ กูญา     บลาวัด บรี ฌือนัฮ เดะ กูญา. ญา กาเตาะ กูญา บาญะ กาลี     บรี กูญา ลารี ตรือเบะ เดะ รูมัฮ     ยู ญาวา นะ กูญา ตือตลาญัก     อาดา ลียัก เดะ ญาวา ฌูฆา.
44019017	กาลา ลูมอฮ บักซา ยิว     ฌางัน ลูมอฮ บักซา กรีก เดะ นังฆรี เอเฟซัด     ดืองัยํ ลาฆู กะฆีเตอ     กูญา ปาคัจ ตาโกจ โตระ     ซือมาตา มือโอจ กะ นามา นะ ตูฮัด เยซู.
44019018	อาดา บาญะ ซือมียา     นู บือเลฮ มาแรฮ ปือจายา กะ เยซู ดัฮ     กูญา ซาโงะ ปือบูวัจ นู ฌาฮัจ นะ กูญา     บรี ราตา ซือมียา ตาฮู.
44019019	อาดา บาญะ     นู ฌาดี ซือมียา มากัย อาเย-ลือมู ดัฮ. กูญา อาเมด ซูรัจ บือฆูรู นะ กูญา มาแรฮ     ตูนู เดะ อาปี     โซะ ฮึลด ลูมอฮ ซือมียา บาญะ. กูญา บือกีรา รือฆา ซูรัจ อีตู     ฆามะ บือเลฮ ลีมา ละซา รีเงะ ปีระ กือมูฮา.
44019020	กะฆีเตอ     ลาฆู ซีดี อีนี     บูวัจ บรี ลาฆู ปือมือเลา นะ ตูฮัด งรือลา บาญะ. อาดา ซือมียา นู ปือจายา พรัด บาญะ.
44019021	วะตู ลาฆู อีนี ซุจ ฮาบิฮ ดัฮ     เปาโล กีรา ตือตู เดะ ฮาตี     นะ ลาลู ปี เดะ นังฆรี มาซิโดเนีย     ฌางัน นังฆรี อาคายา     บารู นะ ปี กะ นังฆรี เยรูซาเลม ดัฮ. ญา มือเลา จะ     "วะตู กู ปี เปะ อีตู ดัฮ     กู ฆาฆัฮ นะ ปี กะ นังฆรี โรม ฌูฆา."
44019022	อาดา ซือมียา ตูโลก ญา     ดูวา อูรัก     ฌาดี ทิโมที ฌางัน เอรัดตัด. ญา ซูโรฮ กูญา ปี กะ นังฆรี มาซิโดเนีย     ตาปี อีซี ญา ตะอาซิก     ดูโดะ เดะ นังฆรี เอเซีย ลาฆี ซือตืองัฮ.
44019023	กาลา อีตู     อาดา ลาฆู ฆาโดฮ โตระ     ซาเบะ ฌาลัด นะ ตูฮัด.
44019024	อาดา ตูกัก ปีระ ซืออูรัก     ปือนามา เดเมตรีโย. ญา บียาซา อาเมด ปีระ มาแรฮ     บูวัจ บาลัย มิดือมิ     ซือรูปา กะ บาลัย นะ พระอาเทมิด. นู บูวัจ กะฆีนี     บูวัจ บรี ลูมอฮ ตูกัก ปีระ     อูโตก บาญะ.
44019025	กะฆีเตอ ญา บลาโลก ลูมอฮ ตูกัก ปีระ มาแรฮ บือซามา     ฌางัน ลูมอฮ ซือมียา นู บือกรือฌา ลาฆู กะฆีเตอ ซือมูฮา. ญา มือเลา ฌางัน กูญา จะ     "กาเญา ซือมูฮา     กาเญา ตาฮู จะ     นู กีตา กรือฌา กะฆีนี     กีตา บือเลฮ อูโตก บาญะ ดัฮ.
44019026	กาเญา ลีฮัจ ดัฮ     ดืองัยํ ดัฮ     นู ปือบูวัจ นะ อูรัก อีนี     เปาโล เตอ. ญา มือเลา จะ     บราลา นู บูวัจ ฌางัน ตางัน นะ ซือมียา     เตด ฌาดี ตูฮัด นู ซูโงฮ. บูกัด เดะ เอเฟซัด ซา นังฆรี     ญา มือเลา กะฆีนี     ตาปี เดะ นังฆรี เอเซีย ราตา     ญา บูวัจ บรี ซือมียา บาญะ ซือซัจ ดัฮ     อาเลฮ ปี ตูโรจ ลาฆู อีตู.
44019027	ตาโกจ-จะ     บูกัด ซา ลาฆู     นู กรือฌา นะ กีตา นะ รูฆี ดัฮ     ตาปี นะ บูวัจ บรี บาลัย นะ พระอาเทมิด นู บือซัยํ     นะ กือนา มือฌัฮ ฌูฆา     นะ บูวัจ บรี บือซรี นู บาฌิ นะ ญา     นะ ลือแงะ ฮาบิฮ ดัฮ. ญา เลอ     นู ซือมียา ซือมูฮา มือญือมัฮ     เดะ นังฆรี เอเซีย ราตา     เดะ ดือนียา ราตาๆ โปด." ญา จะ.
44019028	ตานา ลูมอฮ ซือมียา บาญะ ดืองัยํ ปือมือเลา อีนี     กูญา มูซัยํ โตระ     ปาคัจ บือซูระ จะ     "เฮย     พระอาเทมิด นะ ลูมอฮ เอเฟซัด     ญา บือซัยํ โตระ เลอ."
44019029	บารู ฌาดี ลาฆู ฆาโดฮ ซูโงฮ     ราตา เดะ นังฆรี. กูญา ฆรูมง รีฆะ ฆาโย ฌางัน อาริดตาคัด     ซือมียา เดะ นังฆรี มาซิโดเนีย     นู บือฌาลัด มาแรฮ ฌางัน เปาโล ดัฮ. กูญา ซา ฮาตี บาวา กูญา ดูวา อูรัก บือปี     บลารี มาโซะ กะ ตือปัจ บือมุน.
44019030	เปาโล อีงัจ นะ มาโซะ ปี ดาปัจ ลูมอฮ ซือมียา บาญะ อีตู     ตาปี ลูมอฮ มูเระ ตีเมา บรี ญา มาโซะ.
44019031	ลูมอฮ ซือมียา ซัยํ-บือซัยํ เดะ นังฆรี เอเซีย ซือตืองัฮ     นู ฌาดี ซาบัจ นะ เปาโล     กูญา ซูโรฮ ซือมียา ปี มือเลา ฌางัน ญา จะ     "ฌางัน นะ มาโซะ เดะ ตือปัจ บือมุน เลอ." ญา จะ.
44019032	โซะ ซือมียา นู บือมุน ดัฮ เตอ     กูญา ฆาโดฮ โตระ. อาดา ซือมียา บือซูระ กะฆีนี กะฆีเตอ. ซือมียา นู บาญะ เตอ     กูญา เตด ตาฮู จะ     ปาซัน นู กูญา บือมุน ดัฮ     ฌาดี ลาฆู นามา เลอ.
44019033	โกะ ซือมียา ซือตืองัฮ อาคา จะ     อาเลกซันเดอ ฌาดี ซือมียา นู บูวัจ ลาฆู ฆาโดฮ     ซาเบะ ลูมอฮ บักซา ยิว ซูโรฮ ญา     ปี บือดีรี โซะ ฮึลด. โซะ อาเลกซันเดอ ญา ลามัย ตางัน     อีงัจ นะ ตีกัฮ กูญา.
44019034	ตาปี ตานา กูญา ลีฮัจ จะ     ญา ฌาดี ซือมียา บักซา ยิว     กูญา ซือมูฮา ปาคัจ บือซูระ บือซามา     กีรา บือเลฮ ฆามะ ดูวา ฌับ     ซือมาตา มือเลา จะ     "เฮย     พระอาเทมิด นะ ลูมอฮ เอเฟซัด     ญา บือซัยํ โตระ เลอ."
44019035	กะฆีเตอ     กือปาลา นังฆรี มาแรฮ ซืออูรัก. ญา บูวัจ บรี ลูมอฮ ซือมียา ซืองะ ดัฮ     ญา มือเลา ฌางัน กูญา จะ     "ลูมอฮ ซือมียา นังฆรี เอเฟซัด เออ     โกะ ซือมียา ราตา ตาฮู จะ     นู ลูมอฮ ซือมียา เดะ นังฆรี เอเฟซัด     ฌาดี ซือมียา บือบือลา บาลัย นะ พระอาเทมิด นู บือซัยํ โตระ     บือบือลา บาตู กรามัจ     นู ฆูโฆยํ เดะ ลาแงะ ดัฮ ฌูฆา.
44019036	ฮอย ซาปา นะ บือเลฮ กีปัซ ลาฆู อีตู. กะฆีเตอ กาเญา กือนา ซืองะ เลอ. ฌางัน บูวัจ ลาฆู เตด บือฆูนา.
44019037	กาเญา ซูดัฮ บาวา ซือมียา ดูวา อูรัก อีนี มาแรฮ ดัฮ     นู เตด ฌาดี ซือมียา ปือญามุน บารัก เดะ รูมัฮ มือญือมัฮ เตอ     นู เตด บือเลฮ มือเลา ตะอารัฮ กะ ดาโตะ นะ กีตา.
44019038	ดัฮ เดเมตรีโย     ฌางัน อานะ กูลี นะ ญา     อาดา ลาฆู นะ อาดู ซาปา     อาดา อารี นู ซัน นะ ซาซัจ ลาฆู มานามา เตอ     อาดา ซือมียา กรัจ ฮูโกบ ฌูฆา. บรี กูญา อาเมด ปาซัน นะ กูญา     ปี อาดู ตือปัจ ซัน เลอ.
44019039	ดัฮ อาดา ลาฆู นามา อาซิก     บรี ลาฆู อีตู นะ ซือลือซัย     เดะ ตือปัจ บือมุน บือกีรา     บรี กือนา ลาฆู.
44019040	ตาโกจ-จะ     กีตา นะ กือนา อาดู     ซาเบะ นู บือมุน ฆาโดฮ เดะ อารี อีนี ดัฮ. กรานา ฮอย ลาฆู นะ ตีกัฮ     นู กีตา ฆรูมง บือมุน ฆาโดฮ กะฆีนี ดัฮ." ญา จะ.
44019041	ซูดัฮ มือเลา กะฆีเตอ ดัฮ     ญา ซูโรฮ ลูมอฮ บือมุน     บรี กูญา ปาคัจ บาลิ เลอ.
44020001	กาลา ลาฆู ฆาโดฮ อีตู ซืองะ ฮาบิฮ ดัฮ     เปาโล บลาโลก ลูมอฮ มูเระ มาแรฮ     ปูโฌะ ฮาตี นะ กูญา     ตีงัน กูญา     ลาลู ญา ฌรือมัก ปี กะ นังฆรี มาซิโดเนีย.
44020002	ญา ฌาลัด ปี โซะ อีตู ราตา     มือเลา บาญะ มาจับ     ปูโฌะ ฮาตี นะ กูญา     ลาลู ปี รอจ กะ นังฆรี กรีก.
44020003	ญา ดูโดะ เปะ อีตู ตีฆา บูลัด ดัฮ. ตานา ญา นะ ญาแญะ กาปัน ปี กะ นังฆรี ซีเรีย     โกะ บักซา ยิว บือกีรา นะ บูวัจ ฌาฮัจ กะ ญา. กะฆีเตอ     ญา อีงัจ นะ บาลิ ปี ลาลู นังฆรี มาซิโดเนีย.
44020004	อาดา ซือมียา ปี ซามา     ฌาดี โซปาเตอ     นานะ นะ ปีรัด     ซือมียา นังฆรี เบโรอา. อาดา อาริดตาคัด ฌางัน เซกุนดัด     ซือมียา นังฆรี เทซะโลนิกา. อาดา ฆาโย     ซือมียา นังฆรี ดือบี     ฌางัน ทิโมที. อาดา ทีคิกัด ฌางัน โตรฟีมัด     ซือมียา นังฆรี เอเซีย.
44020005	กูญา อีนี ปี ดูลู     นาตี กามี เดะ ตือเปด โตรอัด.
44020006	กาลา ลาฆู บรามัย มากัด โรตี ฮอย ราฆี ฮาบิฮ ดัฮ     กามี บลายัยํ มาแรฮ เดะ นังฆรี ฟีลิบปี     ลีมา อารี ดัฮ     บารู ดาปัจ กูญา เดะ ตือเปด โตรอัด. กามี ดูโดะ เปะ อีตู ตูโฌฮ อารี ดัฮ.
44020007	เดะ อารี มีงู อีตู เตอ     กามี บือมุน บือซามา     นะ บูวัจ ลาฆู ลือแปะ โรตี. เปาโล มือญาเระ ลาฆู นะ ตูฮัด     อาฌัยํ กูญา. ซาเบะ ญา นะ ตีงัน กูญา เดะ โซะ ปาฆี     ญา มือเลา บาญะ     รอจ กะ ตืองัฮ มาลับ ดัฮ.
44020008	เดะ รูวัก โซะ อาตัซ     นู กามี บือมุน อีตู     อาดา ปลีตา บาญะ.
44020009	อาดา อูรัก มูดา ซืออูรัก     ปือนามา ยูทิกัด. ญา ดูโดะ เดะ ตีกะ     มืองาโตะ โตระ     ซาเบะ เปาโล ญา อาฌัยํ กูญา     ลามัจ นะ ซุจ ลาฆี. กะฆีเตอ อูรัก มูดา อีตู ญา ตือลีนา ดัฮ     ฆูโฆยํ ตะเดะ อาตัซ จากัจ นู ตีฆา     รอจ กะ ตานัฮ. กูญา ปี อาเกะ ญา     ลีฮัจ จะ     ญา มาตี ดัฮ.
44020010	เปาโล ตูโรด ปี กะ โซะ บาวัฮ     ตือมะ กรด ญา     มือเลา จะ     "ฌางัน ตือกือฌุจ เลอ. เดะ ญาวา นะ ญา     ญา อาดา ฮีโดะ ลาฆี."
44020011	ลาลู ญา ปี กะ รูวัก โซะ อาตัซ ปูลัก     ญา ลือแปะ โรตี     มากัด บือซามา. ญา มือเลา ฌางัน กูญา     ตือดะ บือซียัก ดัฮ     ลาลู ญา ตรือเบะ ปี.
44020012	กูญา บาวา อูรัก มูดา อีตู ปี กะ รูมัฮ. ญา ฮีโดะ ดัฮ     บูวัจ บรี กูญา ซูกา-ฮาตี โตระ.
44020013	ลูมอฮ กามี ญาแญะ กาปัน     บลายัยํ ปี กะ ตือเปด อาโซ     นะ ซาโมจ เปาโล เปะ อีตู. ญา บือเลฮ ปือซัด บรี บูวัจ กะฆีเตอ     กรานา อีซี ญา นะ บือฌาลัด โซะ ฮูตัด     ปี กะ ตือเปด อีตู.
44020014	กาลา ญา ดาปัจ กามี     เดะ ตือเปด อาโซ     กามี ซาโมจ ญา ญาแญะ กาปัน     ลาลู มาแรฮ รอจ กะ ตือเปด มีทิเลน.
44020015	กามี บลายัยํ เดะ โซะ อีตู ซืออารี     รอจ กะ ปูเลา คิโอ. มาโซะ กะ อารี ดูวา     กามี รอจ กะ ปูเลา ซาโม. เดะ อารี ตีฆา     กามี รอจ กะ ตือเปด มีเลทัด.
44020016	เปาโล ตือตู ดัฮ     นะ ลาลู นังฆรี เอเฟซัด     กรานา ญา ตีเมา ดูโดะ ลามา เดะ นังฆรี เอเซีย     ตาปี ซูกา ปี ปัจ-จือปัจ     กะ นังฆรี เยรูซาเลม. ดัฮ บือเลฮ เตอ     ญา อีงัจ นะ รอจ     ดูลู เดะ อารี บรามัย เพนเทคด.
44020017	เดะ ตือเปด มีเลทัด     ญา ซูโรฮ ซือมียา ปี     ปาเงน โกะ ซือมียา บือบือลา ลูมอฮ นะ ตูฮัด เดะ นังฆรี เอเฟซัด.
44020018	ตานา กูญา มาแรฮ ดาปัจ ญา     ญา มือเลา กะ กูญา จะ     "กาเญา ตะอาซิก ตาฮู จะ     ตะเดะ อารี ลามูลา     นู กู รอจ กะ นังฆรี เอเซีย ดัฮ     กู บือเลฮ บูวัจ ตูโรจ กะฮามี เดะ ตืองัฮ ลูมอฮ กาเญา     บีลัก วะตู.
44020019	ฌางัน ฮาตี มือนูโนะ โตระ     กู บือเลฮ บือกรือฌา ฌาดี ปราโซฮ นะ ตูฮัด ดัฮ. กู มือนาแงฮ โปด     ตาฮัด ซูซัฮ     ซาเบะ โกะ บักซา ยิว กีรา ฌาฮัจ     กะ กู ดัฮ.
44020020	ลาฆู นามาๆ นู นะ ตูโลก กาเญา     กู เตด บูนี ดัฮ     ตาปี บือเลฮ มือญาเระ บรี กะ กาเญา ดัฮ. กู บือเลฮ อาฌัยํ ลาฆู นะ ตูฮัด เยซู     เดะ ตือปัจ บือมุน     เดะ รูมัฮ ซือมียา ฌูฆา.
44020021	กู บือเลฮ ปรีงัจ กือมัซๆ     กะ ลูมอฮ บักซา ยิว ฌางัน ลูมอฮ บักซา กรีก     นู กูญา กือนา บราเลฮ-ฮาตี ซารี ตูฮัด เดะ อาตัซ     กือนา ปือจายา กะ เยซู     ตูฮัด นะ กีตา.
44020022	"นี เลอ     ซือมืองัจ นะ ตูฮัด ปรือกัด กู     บรี กู ฆาฆัฮ นะ ปี กะ นังฆรี เยรูซาเลม. กู เตด ตาฮู     นู กู นะ กือนา ลาฆู นามา     เดะ โซะ อีตู.
44020023	ตาปี เดะ ราตา นังฆรี     ซือมืองัจ นะ ตูฮัด ปรีงัจ กะ กู จะ     กู นะ กือนา กานัก เดะ ปือฌารา     ตาฮัด ซูซัฮ โตระ.
44020024	ตาปี กู กีรา จะ     นู กู อาดา ฮีโดะ ลาฆี     ฌาดี ลาฆู เตด บรือฆา กะ กู. อาดา กรือฌา     นู ตูฮัด เยซู บรี กะ กู ดัฮ     ฌาดี กรือฌา มือญาเระ บรีตา นู บาฌิ     ปาซัน นู ตูฮัด ญา ฮาลัย บรี ซือลามัจ กะ กีตา. กรือฌา อีนี กู บือคานะ นะ บูวัจ ซุจ ดัฮ     ซือรูปา ซือมียา บลารี บือลูมา     นู นะ บลารี บรี ซุจ ฮาบิฮ ดัฮ.
44020025	"ลีฮัจ เลอ     กู บือเลฮ ปี มาแรฮ ดัฮ     เดะ ตืองัฮ ลูมอฮ กาเญา     มือญาเระ ปาซัน ลาฆู นู ตูฮัด เดะ อาตัซ     นะ บือบือลา ฌาดี ราฌา. ตาปี วะตู อีนี     กู ตาฮู จะ     กาเญา ซือมูฮา นะ เตด บือฆารี กู ปูลัก.
44020026	กะฆีเตอ เลอ     กู ปรีงัจ กะ กาเญา กือมัซๆ จะ     นู กู เตด บือเลฮ อูโนยํ     เดะ ลาฆู มือญาเระ กะ กาเญา     ลาฆู นู อาดา เดะ ฮาตี นะ ตูฮัด ซือมูฮา. กะฆีเตอ     ดัฮ ซาปา นะ มาตี ฌาฮานัม ดัฮ     บูกัด ซาลัฮ นะ กู     ตาปี ซาลัฮ นะ ญา เลอ.
44020028	ซือมืองัจ นะ ตูฮัด     ญา บือเลฮ ตืองะ กาเญา     ฌาดี ซือมียา ตูงู กาวัด กาเมก นะ ตูฮัด     ฌาดี-จะ     ลูมอฮ นะ ตูฮัด. ลูมอฮ อีตู     ตูฮัด บือเลฮ อาเมด มาแรฮ ฌาดี นะ ญา ดัฮ     กรานา-จะ อีซี นานะ นะ ญา มาตี     ดารัฮ มือนีเลฮ ดัฮ. กะฆีเตอ เลอ     กาเญา กือนา ฌาฆา ญาวา ตะอาซิก     กือนา ฌาฆา     บือบือลา กาวัด กาเมก อีตู บรี บาฌิ ฌูฆา.
44020029	กู ตาฮู จะ     กาลา กู ปี ดัฮ     อาดา ซือมียา ซือรูปา อาซู ฮูตัด นู ฌาฮัจ     นะ มาแรฮ มาโซะ เดะ ตืองัฮ กาเญา. กูญา นะ เตด ตือจีฮัด กะ กาวัด กาเมก นะ ตูฮัด.
44020030	อาดา ฌูฆา ซือมียา ซือตืองัฮ     นะ ปลีฮัจ เดะ ตืองัฮ กาเญา. กูญา นะ มือเลา ลาฆู ซือซัจ     อีงัจ นะ บาวา ลูมอฮ มูเระ     บรี ตูโรจ กะ กูญา.
44020031	กะฆีเตอ     กาเญา กือนา ฌาฆา เลอ. กือนา จับ เลอ     นู กือมูฮา รอจ กะ ตีฆา ตาโฮด โปด     กู อาดา ปรีงัจ กะ ราตา ซือมียา     ซียัก มาลับ ฮอย เตด บราดู. อาดา ฌางัน ลาฆู มือนาแงฮ ซามา เลอ.
44020032	"วะตู อีนี     กู ซรัฮ กาเญา กะ ตูฮัด     ฌางัน ปือมือเลา มือญาเระ     ปาซัน นู ตูฮัด ญา ฮาลัย บรี ซือลามัจ ดัฮ. ปือมือเลา อีตู เลอ     นะ บือเลฮ บูวัจ บรี กาเญา ปือจายา กือฌะ-กือมัซ ดัฮ     นะ บรี กาเญา นะ บือเลฮ ซาโมจ ปือซากา     เดะ ตืองัฮ ลูมอฮ ซือมียา ซือมูฮา     นู ตูฮัด ปีเลฮ ดัฮ     บรี ฌาดี ซือมียา นะ ญา.
44020033	โกะ ปีระ     โกะ มัซ     โกะ กาเยด บือปากัย นะ ซาปา โปด     กู เตด บือเลฮ ฮาลูบา.
44020034	กาเญา ตาฮู จะ     ฌางัน ตางัน อีนี เลอ     กู บือเลฮ บือกรือฌา     บีดา นะ บือบือลา ญาวา ตะอาซิก     ฌางัน ซือมียา นู อาดา บือซามา.
44020035	เดะ บือนา ซือมูฮา กู ฌาดี จูตอ บรี กะ กาเญา ดัฮ     นะ บรี กาเญา นะ ราเฌด บือกรือฌา     บีดา บือบือลา โกะ ซือมียา ฮอย อูรัจ. กู นะ บรี กาเญา อีงัจ กะ ปือมือเลา นะ ตูฮัด เยซู อีตู     นู ญา มือเลา จะ     'ซือมียา นู ฮาฆิ กะ กาวัด     ญา ซือนัง ซือลามัจ     ลือเบฮ เดะ ซือมียา นู ซาโมจ.' " ญา จะ.
44020036	ตานา เปาโล มือเลา กะฆีนี ฮาบิฮ ดัฮ     ญา ตูกู ลูโตจ     บือซาโวจ ฌางัน กูญา ซือมูฮา.
44020037	ลูมอฮ กูญา มือนาแงฮ บาญะ     กรด ลีเฮ นะ ญา     จีโยบ ปีปี ญา.
44020038	กูญา ซูซัฮ-ฮาตี โตระ     ซาเบะ ปือมือเลา นะ ญา     นู จะ     กูญา นะ เตด บือฆารี ญา ปูลัก. กะฆีเตอ     ลูมอฮ กูญา บาวา ญา บือปี     บรี ญาแญะ กาปัน.
44021001	ตานา ตีงัน กูญา ดัฮ     กามี ญาแญะ กาปัน     บลายัยํ ปี รือมัก     รอจ กะ ปูเลา โกด. ลือปัซ ซืออารี ปูลัก     กามี มาแรฮ รอจ กะ ปูเลา โรด. ตะเดะ โซะ อีตู     กามี มาแรฮ รอจ กะ ตือเปด ปะตารา.
44021002	เปะ อีตู     กามี ดาปัจ กาปัน     นู นะ ปี กะ นังฆรี ฟีนิเซีย. กามี ญาแญะ กาปัน อีตู     บลายัยํ ปี.
44021003	ตานา ลีฮัจ บือฆารี ปูเลา ซัยปรัด ดัฮ     กามี ลาลู ปูเลา อีตู     ซือบือลัฮ โซะ ลาโวจ     บลายัยํ ปี กะ นังฆรี ซีเรีย. กามี ตูโรด เดะ กาปัน     ปัจ ตือเปด ทัยระ     ซาเบะ กูญา นะ อาเกะ ซือบารัก     เดะ ดาลับ กาปัน     ตือปัจ อีตู.
44021004	กามี ปี มียา ลูมอฮ มูเระ ปัจ อีตู     ดูโดะ ฌางัน กูญา ตูโฌฮ อารี. ซือมืองัจ นะ ตูฮัด บือกรือฌา เดะ ฮาตี นะ โกะ มูเระ อีตู     บูวัจ บรี กูญา ปรีงัจ กะ เปาโล จะ     "ฌางัน ปี กะ นังฆรี เยรูซาเลม เลอ."
44021005	ซูดัฮ ดูโดะ ปัจ อีตู ตูโฌฮ อารี     กามี ตีงัน ลูมอฮ กูญา ปี ดัฮ. กูญา ซือมูฮา     ฌางัน โกะ อานะ บีนี ซามา     บาวา กามี บือปี ตรือเบะ เดะ นังฆรี. กามี ซือมูฮา ตูกู ลูโตจ เดะ ปาตัย     บือซาโวจ บือซามา.
44021006	กามี ตีงัน กูญา     ปี ญาแญะ กาปัน     ตาปี กูญา บาลิ ปี กะ รูมัฮ นะ กูญา ดัฮ.
44021007	ตานา กามี บลายัยํ มาแรฮ เดะ ตือเปด ทัยระ ดัฮ     กามี รอจ กะ นังฆรี โตละมัย. ตือปัจ อีตู กามี ดาปัจ ลูมอฮ ดีบราดี ปือจายา     ดูโดะ ฌางัน กูญา ซืออารี.
44021008	เดะ โซะ ปาฆี     กามี ปี ปูลัก     มาแรฮ รอจ กะ นังฆรี ซีซาเรีย. กามี มาโซะ ปี ดูโดะ เดะ รูมัฮ นะ ฟีลิบ     ซือมียา นู มือญาเระ บรีตา นู บาฌิ นะ ตูฮัด. ญา เตอ     ฌาดี ซือมียา ซืออูรัก     เดะ ลูมอฮ ตูโฌฮ อูรัก อีตู     นู กูญา ปีเลฮ ดัฮ     เดะ นังฆรี เยรูซาเลม.
44021009	ญา อาดา นานะ ราดารา     ปัจ อูรัก     นู ตูโดฮ ลาฆู นะ ตูฮัด.
44021010	ตานา กามี ดูโดะ ปัจ อีตู     บาญะ อารี ดัฮ     อาดา ซือมียา ตูโดฮ ซืออูรัก     ปือนามา อาฆาบัด     มาแรฮ ดาตัก เดะ นังฆรี ยูเดีย.
44021011	ญา มาแรฮ ดาปัจ กามี     อาเมด ตาลี ปีงัก นะ เปาโล     อีกัจ กากี นะ ตะอาซิก     ฌางัน ตางัน ซามา     มือเลา จะ     "ซือมืองัจ นะ ตูฮัด มือเลา จะ     ตูฮัด ตาลี ปีงัก อีนี เตอ     โกะ บักซา ยิว เดะ นังฆรี เยรูซาเลม     กูญา นะ อีกัจ ญา กะฆีนี เลอ     นะ อาตัจ ญา กะ ลูมอฮ บักซา อาซิก." ญา จะ.
44021012	ตานา กามี ดืองัยํ ลาฆู กะฆีเตอ     กามี ฌางัน ลูมอฮ ซือมียา โซะ อีตู     ปูโฌะ กะ เปาโล กือมัซๆ จะ     "ฌางัน นะ ปี กะ นังฆรี เยรูซาเลม เลอ."
44021013	ตาปี เปาโล ตีกัฮ จะ     "บูวัจ นามา เลอ     กาเญา มือนาแงฮ     บูวัจ บรี กู ฆาโดฮ-ฮาตี บาญะ. กู ปือนอฮ เดะ ฮาตี     บูกัด นะ กือนา อีกัจ เดะ นังฆรี เยรูซาเลม ซา ลาฆู     ตาปี นะ กือนา มาตี ปัจ อีตู โปด     กรานา นามา นะ ตูฮัด เยซู." ญา จะ.
44021014	กาลา กามี ลีฮัจ จะ     ญา ตีเมา มือนีงัย     กามี ซืองะ ดัฮ     มือเลา จะ     "บรี ฌาดี บือกะ ฮาตี นะ ตูฮัด เลอ."
44021015	ลือปัซ บาญะ อารี อีตู     กามี ปือตัด โกะ ซือบารัก     ปี รอจ กะ นังฆรี เยรูซาเลม ดัฮ.
44021016	อาดา มูเระ เดะ นังฆรี ซีซาเรีย ซือตืองัฮ     ปี ซามา ฌางัน กามี     บาวา บือปี กะ รูมัฮ นะ นาโซน     บรี นูปัก ปัจ อีตู. นาโซน เตอ     ฌาดี ซือมียา ปูเลา ซัยปรัด     นู ฌาดี มูเระ ตะเดะ นูตู.
44021017	ตานา กามี รอจ กะ นังฆรี เยรูซาเลม ดัฮ     ลูมอฮ ดีบราดี กูญา ซาโมจ กามี ซูกา-ฮาตี ซูโงฮ.
44021018	จรัฮ ปาฆี     เปาโล ฌางัน กามี มาโซะ ปี ดาปัจ ยากอบ. โกะ ซือมียา บือบือลา ลูมอฮ นะ ตูฮัด     อาดา บือซามา ฌูฆา.
44021019	เปาโล มืองา กะ กูญา     กะฆีเตอ ญา มือญาเระ กะ กูญา     ลาฆู ซือมูฮา     นู ตูฮัด บือเลฮ บูวัจ เดะ ตืองัฮ ลูมอฮ บักซา อาซิก     นู ฌาดี ลาฆู บือกรือฌา นะ ญา.
44021020	ตานา กูญา ดืองัยํ ลาฆู อีตู     กูญา ปูฌี กะ ตูฮัด เดะ อาตัซ. กูญา มือเลา ฌางัน เปาโล จะ     "มิ เออ     ลีฮัจ เลอ     เดะ ลูมอฮ บักซา ยิว     อาดา ซือมียา นู ปือจายา ดัฮ     บาญะ รีบู อูรัก. กูญา ซือมูฮา ราเฌด ตูเฮะ     กะ ปือมือเลา ฮูโกบ นะ มูซา.
44021021	อาดา ซือมียา บือเลฮ มือเลา ฌางัน กูญา     ปาซัน นะ เกา     จะ     นู เกา อาฌัยํ ลูมอฮ บักซา ยิว นู ดูโดะ เดะ ตืองัฮ ลูมอฮ บักซา อาซิก     บรี กูญา ตีงัน บูวัก ปือมือเลา ฮูโกบ นะ มูซา     เตด ปายัฮ บูวัจ ลาฆู กรัจ กะ นานะ นะ กูญา     เตด ปายัฮ ตูโรจ กะ ฮาดัจ ฮูโกบ นะ บักซา ยิว เลอ.
44021022	กะฆีเตอ     กีตา นะ บูวัจ กะฮามี บาฌิ? ซูโงฮ     กูญา นะ ดืองัยํ จะ     นู เกา มาแรฮ ดัฮ.
44021023	กะฆีเตอ     กือนา บูวัจ ตูโรจ     บือกะ กามี นะ มือเลา ฌางัน เกา. นี เลอ     กามี อาดา ซือมียา ปัจ อูรัก     นู บือเลฮ มือเลา ปือมือเลา บือฌาญี ตือตู     ฌางัน ตูฮัด เดะ อาตัซ ดัฮ.
44021024	บรี เกา บาวา ปัจ อูรัก อีตู บือปี     บรี เกา บูวัจ ลาฆู บาโซฮ ญาวา ตะอาซิก     ฌางัน กูญา     ซูโรฮ ดูเวะ ฆาตี กูญา     บรี กูญา นะ กูโกยํ ปาลา. กะฆีเตอ     ลูมอฮ ซือมียา ซือมูฮา นะ ตาฮู จะ     นู กูญา บือเลฮ ดืองัยํ ปาซัน นะ เกา อีตู     เตด ฌาดี นามา เลอ     ตาปี อีซี เกา ตะอาซิก บูวัจ ตูโรจ กะ ปือมือเลา ฮูโกบ อีตู.
44021025	ตาปี โซะ ลูมอฮ ซือมียา บักซา อาซิก นู ปือจายา ดัฮ     กามี บือเลฮ กีเรบ ซูรัจ มือญาเระ ลาฆู นู กามี บือกีรา ดัฮ     นู จะ     ฌางัน บรี กูญา มากัด บารัก นู มือนืองะ กะ บราลา ดัฮ. ฌางัน มากัด ดารัฮ     ฌางัน ลูลู บือนาตัก     นู จือแกะ ลีเฮ บรี มาตี. ฌางัน บรี กูญา บือกาเซฮ." กูญา จะ.
44021026	กะฆีเตอ     เปาโล บาวา ซือมียา ปัจ อูรัก อีตู บือปี. โซะ ปาฆี     ญา บูวัจ ลาฆู บาโซฮ ญาวา ตะอาซิก ฌางัน กูญา. ญา มาโซะ ปี กะ รูมัฮ มือญือมัฮ ตูฮัด นะ บรี ตาฮู ดูลู จะ     อาดา บราปา อารี     นู ลาฆู บาโซฮ อีตู นะ ซือลือซัย ดัฮ. ฌาดี-จะ     อารี ดีฮา นะ อาเมด บารัก มือญือมัฮ มาแรฮ มือนืองะ     กรานา กูญา โซก ซืออูรัก.
44021027	วะตู ตูโฌฮ อารี อีตู ซรือปะ นะ ฮาบิฮ ดัฮ     อาดา ลูมอฮ บักซา ยิว     นู ดาตัก เดะ นังฆรี เอเซีย ซือตืองัฮ     กูญา ลีฮัจ เปาโล เดะ รูมัฮ มือญือมัฮ ตูฮัด. กูญา อาโจบ ลูมอฮ ซือมียา บาญะ     บรี รีฆะ เปาโล
44021028	บือซูระ จะ     "ลูมอฮ บักซา อิซราเอน เออ     ตูโลก เลอ. ซือมียา อีนี เลอ     ญา อาฌัยํ ลูมอฮ ซือมียา ราตา     บรี บลาวัด ฌางัน บักซา กามี     ฌางัน ปือมือเลา ฮูโกบ นะ มูซา     ฌางัน รูมัฮ มือญือมัฮ ตูฮัด อีนี เลอ. ลือเบฮ เดะ อีตู ปูลัก     ญา บือเลฮ บาวา โกะ ซือมียา บักซา กรีก ซือตืองัฮ     บรี มาโซะ กะ รูมัฮ มือญือมัฮ     บูวัจ บรี รูมัฮ นู บาฌิ บือซรี อีนี     ฌาดี ตะอารัฮ ดัฮ."
44021029	กูญา มือเลา กะฆีนี     กรานา-จะ ดูลู เตอ     กูญา บือเลฮ บือฆารี โตรฟีมัด     นู ซือมียา นังฆรี เอเฟซัด     อาดา ฌางัน เปาโล เดะ ปือกัด. กะฆีเตอ กูญา อาคา จะ     เปาโล บือเลฮ บาวา ญา     บรี มาโซะ กะ รูมัฮ มือญือมัฮ ตูฮัด.
44021030	กะฆีเตอ     นังฆรี เยรูซาเลม ราตา     ฆาโดฮ โตระ. โกะ ซือมียา บาญะ     กูญา ฆรูมง บลารี บือซามา     รีฆะ เปาโล     อีเระ ญา บรี ตรือเบะ เดะ รูมัฮ มือญือมัฮ ตูฮัด. ดัดดัด     กูญา ตูโดก ปีตู รูมัฮ มือญือมัฮ ดัฮ.
44021031	ตานา กูญา กูวาซา นะ บูนอฮ เปาโล     อาดา บรีตา มาแรฮ     กะ กือปาลา บือซัยํ     นะ กาวัด ตาฮัน บักซา โรม     จะ     นังฆรี เยรูซาเลม ราตา     ฆาโดฮ โตระ.
44021032	ดัดดัด ญา อาเมด ลูมอฮ ตาฮัน     ฌางัน โกะ กือปาลา ตาฮัน ซามา     บลารี ปี ซารี กูญา. ตานา กูญา บือฆารี กือปาลา บือซัยํ อีตู     ฌางัน ลูมอฮ ตาฮัน มาแรฮ     กูญา บราดู     เตด กาเตาะ เปาโล ดัฮ.
44021033	กะฆีเตอ     กือปาลา บือซัยํ ญา มาแรฮ รีฆะ เปาโล     ปือซัด บรี อีกัจ ญา ฌางัน ราตัย     ดูวา อูตัซ. ญา ตาญา จะ     "ซือมียา อีนี ฌาดี ซาปา? ญา บูวัจ ซาลัฮ นามา เลอ?"
44021034	เดะ ลูมอฮ ซือมียา บาญะ     อาดา ซือตืองัฮ บือซูระ กะฆีนี     ซือตืองัฮ บือซูระ กะฆีเตอ. อาดา บูริ ฆาโดฮ โตระ. กือปาลา ตาฮัน อีตู นะ ดืองัยํ ลาฆู ซูโงฮ     เตด บือเลฮ ดัฮ. กะฆีเตอ     ญา ปือซัด บรี บาวา เปาโล มาโซะ กะ รูมัฮ ตาฮัน.
44021035	กาลา กูญา นะ ญาแญะ ตางา     โกะ ตาฮัน ฆาโดฮ อาเกะ เปาโล บาวา บือปี     ซาเบะ ลูมอฮ ซือมียา บาญะ     นะ บูวัจ ลาฆู ฌาฮัจ.
44021036	กูญา อีตู ฆรูมง ตูโรจ ญา     บือซูระ จะ     "บูนอฮ ญา เลอ."
44021037	ตานา โกะ ตาฮัน นะ บาวา เปาโล     บรี มาโซะ กะ รูมัฮ นะ กูญา     ญา มือเลา กะ กือปาลา ตาฮัน จะ     "บรี กู มือเลา ฌางัน เกา ซือตืองัฮ     บือเลฮ เฆอ?" กือปาลา ตาฮัน ตาญา จะ     "เกา ปานัย มือเลา บาซา กรีก เฆอ?
44021038	กะฆีเตอ เกา ฌาดี ซือมียา บักซา อียิบ อีตู     บูกัด เฆอ? ฌาดี ซือมียา นู ดูลู อาโจบ ลูมอฮ ซือมียา     บรี บูวัจ ลาฆู ฆาโดฮ โตระ     นู บาวา โกะ ซือมียา ปือฆัก ปีเซา     บรี มาโซะ ฮูตัด     ปัจ รีบู อูรัก     ซูโงฮ เฆอ เตด?"
44021039	ตาปี เปาโล ตีกัฮ จะ     "กู นี เลอ     ฌาดี ซือมียา บักซา ยิว. กู มาแรฮ ดาตัก เดะ นังฆรี ทาซัด     โซะ นังฆรี ซิลีเซีย เลอ. กู ฌาดี ซือมียา เดะ นังฆรี ซัยํ-บือซัยํ อีตู เลอ. กู มีตา เดะ เกา     บรี กู นะ มือเลา ฌางัน ลูมอฮ ซือมียา บาญะ     บือเลฮ เฆอ?"
44021040	กะฆีเตอ กือปาลา ตาฮัน ญา บรี เปาโล มือเลา ปือมือเลา กะฆีเตอ. เปาโล ญา บือดีรี เดะ ตางา     ลามัย ตางัน กะ ลูมอฮ ซือมียา บาญะ. ตานา กูญา ซือมูฮา ซืองะ กือเมน ดัฮ     เปาโล มือเลา ฌางัน กูญา     ฌาดี บาซา ฮีบรู     มือเลา จะ
44022001	"ลูมอฮ ดีบราดี ฌางัน โกะ อาโปก เออ     วะตู อีนี บรี กาเญา มือนีงัย เลอ     นู กู นะ มือเลา บือปูลัซ ญาวา     เดะ ปาซัน นู กาเญา อาดู ดัฮ."
44022002	ตานา กูญา ดืองัยํ ดัฮ     นู ญา มือเลา ฌาดี บาซา ฮีบรู     โตระ กูญา ซืองะ ดัฮ. เปาโล มือเลา ลาฆี จะ
44022003	"กู นี     ฌาดี ซือมียา บักซา ยิว     นู ดูโดะ เดะ อาปี เดะ นังฆรี ทาซัด     โซะ นังฆรี ซิลีเซีย ดัฮ. ตาปี กู มาแรฮ บือซัยํ ญาวา เดะ นังฆรี อีนี เลอ. กู บลาฌัยํ ซูรัจ ฌางัน ฆามาลีเอน บรี บูวัจ ตูโรจ กะ ปือมือเลา ฮูโกบ     นะ ลูมอฮ บีลาแก นะ กีตา     กือมัซๆ. กู ราเฌด นะ ตูเฮะ กะ ตูฮัด เดะ อาตัซ     บือกะ กาเญา ราเฌด เดะ อารี อีนี เลอ.
44022004	ดูลู กู ปรือกัด ลูมอฮ ซือมียา นู ตูโรจ ลาฆู อีนี     ยู มาตี ดัฮ ซือตืองัฮ. กู อีกัจ ฌางัน ราตัย โกะ กีลากี     โกะ นีบีนี     อาตัจ กูญา ปี กะ ปือฌารา.
44022005	กือปาลา ซามี ฌางัน ลูมอฮ บือมุน บือกีรา ซือมูฮา     กูญา นะ มือเลา ฌาดี ซะซี บือเลฮ จะ     ลาฆู อีนี ซูโงฮ. กูญา อีตู กีเรบ ซูรัจ เดะ กู     บรี กู บาวา ปี อาตัจ กะ ลูมอฮ ดีบราดี     เดะ นังฆรี ดามัดกัด. กะฆีเตอ กู ปี ดัฮ     บีดา นะ อีกัจ ฌางัน ราตัย ลูมอฮ ซือมียา อีตู     บาวา กูญา มาแรฮ     บรี กือนา ฮูโกบ เดะ นังฆรี เยรูซาเลม.
44022006	"กาลา กู ตืองัฮ ฌาลัด ปี     ซรือปะ นะ รอจ กะ นังฆรี ดามัดกัด     โซะ ตืองัฮ อารี     ดัดดัด อาดา บือซายา จรัฮ ดาตัก เดะ ลาแงะ     บรือเงา โซะ กือลีลิก กู.
44022007	กู รือบัฮ กะ ตานัฮ ดัฮ     ดืองัยํ บูงี ซูวารา นู มือเลา ฌางัน กู จะ     'เซาโล     เซาโล เออ     บูวัจ นามา ปะ เกา ตืองัฮ ปรือกัด กู?'
44022008	"กู ตีกัฮ จะ     'ตูฮัด เออ     เกา ฌาดี ซาปา?' "ญา มือเลา ฌางัน กู จะ     'กู นี เลอ     ฌาดี เยซู     ซือมียา ตูโปะ นาซาเรด     นู เกา ตืองัฮ ปรือกัด.'
44022009	"ลูมอฮ ซือมียา นู อาดา บือซามา ฌางัน กู     กูญา ลีฮัจ บือฆารี จรัฮ อีตู     ตาปี กูญา เตด บือเลฮ ดืองัยํ ซูวารา     นู มือเลา ฌางัน กู.
44022010	กะฆีเตอ     กู มือเลา จะ     'ตูฮัด เออ     กู นะ บูวัจ กะฮามี เลอ?' "ตูฮัด ญา มือเลา ฌางัน กู จะ     'บีกัซ เลอ     มาโซะ ปี กะ นังฆรี ดามัดกัด. โซะ อีตู     อาดา ซือมียา นะ บรี กะ เกา ตาฮู     ลาฆู ซือมูฮา นู ตูฮัด ตืองะ ดัฮ     บรี เกา นะ บือเลฮ บูวัจ.'
44022011	"ตานา กู ลีฮัจ เตด บือฆารี     กรานา จรัฮ นู บือซายา อีตู ดัฮ     โกะ ซือมียา นู อาดา บือซามา     กูญา ปือฆัก ตางัน นะ กู     ตูโตด บาวา บือปี มาโซะ กะ นังฆรี ดามัดกัด.
44022012	"อาดา ซือมียา ซืออูรัก     ปือนามา อานานียา. ญา ฌาดี ซือมียา นู ตูเฮะ กะ ตูฮัด     ตูโรจ ปือมือเลา ฮูโกบ นะ กีตา. ลูมอฮ บักซา ยิว นู ดูโดะ โซะ นังฆรี อีตู     กูญา มือโอจ กะ ญา     ซือมูฮา.
44022013	ญา เตอ     มาแรฮ ซารี กู ดัฮ     ญา บือดีรี ดาปิก กู     มือเลา จะ     'มิ เซาโล เออ     บรี เกา ลีฮัจ บือฆารี ปูลัก เลอ.' "ดัดดัด กู ลีฮัจ บือฆารี ญา.
44022014	ญา มือเลา ฌางัน กู จะ     'ตูฮัด นะ ลูมอฮ บีลาแก นะ กีตา     ญา ปีเลฮ เกา ดัฮ     บรี เกา นะ ตาฮู ลาฆู เดะ ฮาตี นะ ญา     บรี เกา นะ ลีฮัจ ซือมียา อีตู นู บาฌิ-ตือปัจ     บรี เกา นะ ดืองัยํ ปือมือเลา     นู ญา มือเลา ฌางัน เกา ดัฮ.
44022015	กะฆีเตอ     เกา นะ ฌาดี ซะซี ปาซัน ญา     กะ ลูมอฮ ซือมียา ซือมูฮา     ฌาดี ลาฆู นู เกา ลีฮัจ บือฆารี ดัฮ     ดืองัยํ ดัฮ.
44022016	ตาปี วะตู อีนี     บูวัจ นามา เกา นะ นาตี ลาฆี. บีกัซ เลอ     ซาโมจ ลาฆู ซือลับ เดะ อาเย. บลาโลก เลอ     ซือโบจ นามา นะ เยซู     บีดา บรี ตูฮัด นะ บาโซฮ ดูซา นะ เกา.' ญา จะ."
44022017	กะฆีเตอ     เปาโล มือเลา ลาฆี จะ     "กาลา กู บาลิ กะ นังฆรี เยรูซาเลม ดัฮ     ตืองัฮ กู อาดา บือซาโวจ เดะ รูมัฮ มือญือมัฮ ตูฮัด อาดา ลาฆู ปลีฮัจ กะ กู กะฆีนี.
44022018	กู ลีฮัจ ตูฮัด มาแรฮ มือเลา ฌางัน กู จะ     'ตรือเบะ ตีงัน นังฆรี เยรูซาเลม ปี งัจบางัจ เลอ     กรานา ลูมอฮ ซือมียา ปัจ อีนี     นะ เตด ซาโมจ ลาฆู นู เกา มือเลา ฌาดี ซะซี     ปาซัน กู ดัฮ.'
44022019	"โซะ กู     ตีกัฮ จะ     'ตูฮัด เออ     กูญา อีนี ตาฮู ซูโงฮ จะ     นู กู บือเลฮ ปี กะ โกะ รูมัฮ บือมุน รีฆะ ซือมียา ปือจายา กะ เกา     รือเปะ กูญา.
44022020	กาลา ซือตีเฟน     ซือมียา นู บือเลฮ มือเลา ฌาดี ซะซี     ปาซัน ลาฆู นะ เกา     ญา กือนา บูนอฮ ดัฮ เตอ     กู นี     อาดา บือดีรี ดาปิก     ลีฮัจ จะ     บือบูวัจ นะ กูญา บาฌิ ดัฮ. ลูมอฮ ซือมียา นู บูนอฮ ญา     กูญา กีเรบ โกะ บาฌู นะ กูญา เดะ กู ฌูฆา. ' กู จะ.
44022021	"ตาปี ตูฮัด มือเลา ฌางัน กู จะ     'เกา ปี เลอ. กู นะ ซูโรฮ เกา ปี ฌาโวฮ     บรี ซารี ลูมอฮ บักซา อาซิก.' " เปาโล ญา จะ.
44022022	ลูมอฮ ซือมียา ดืองัยํ เปาโล     ตือดะ รอจ กะ ปือมือเลา จะ     ลูมอฮ บักซา อาซิก ซีงี. บารู กูญา มูซัยํ     ฮึนตะ นะ บือซูระ     บูงี ซูวารา บือซัยํ จะ     "ซือมียา อีนี ฮอย เตด บือฆูนา นะ ฮีโดะ ลาฆี. อาเมด ปี บูนอฮ บูวัก เลอ."
44022023	กูญา ซือมูฮา บือซูระ บูริ     ซูวารา บือซัยํ. กูญา อูฆัย บาฌู นะ กูญา     ลามัย ปี มาแรฮ     อาเมด ฮาบู ตานัฮ     ปรัก กะ อาตัซ ลาแงะ.
44022024	กือปาลา ตาฮัน นู บือซัยํ อีตู     ญา ปือซัด บรี บาวา เปาโล     มาโซะ กะ ดาลับ รูมัฮ ตาฮัน     บรี รือเปะ ญา     ซาซัจ มือโซะ บรี ตาฮู จะ     บูวัจ นามา กูญา บือซูระ บลาวัด ญา กะฆีเตอ.
44022025	ตานา กูญา ตืองัฮ อีกัจ เปาโล ฌางัน ตาลี     ญา มือเลา ฌางัน กือปาลา ตาฮัน ซืออูรัก     นู บือดีรี ดาปิก     ตาญา จะ     "นู กาเญา นะ รือเปะ ซือมียา บักซา โรม ซือมียา นู เตด กือนา กรัจ ฮูโกบ ดัฮ เตอ     กะฆีเตอ รือมัก ฌางัน ปือมือเลา ฮูโกบ นะ นังฆรี โรม เฆอ?"
44022026	ตานา กือปาลา ตาฮัน อีตู ดืองัยํ กะฆีเตอ     ญา มาโซะ ปี มือญาเระ กะ กือปาลา บือซัยํ     จะ     "เกา นะ บูวัจ กะฮามี เลอ? ซือมียา อีตู ฌาดี ซือมียา บักซา โรม."
44022027	กือปาลา บือซัยํ ญา ปี ตาญา เปาโล จะ     "กือนา มือญาเระ กะ กู เลอ. เกา ฌาดี ซือมียา บักซา โรม เฆอ?" เปาโล ตีกัฮ จะ     "เออ     กู ฌาดี กะฆีเตอ เลอ."
44022028	กือปาลา บือซัยํ อีตู มือเลา จะ     "กู โปด     บือเลฮ บายัยํ ดูเวะ บาญะ     บีดา นะ ฌาดี ซือมียา บักซา โรม." ตาปี เปาโล ตีกัฮ จะ     "ตาปี โซะ กู นี     ฌาดี ซือมียา บักซา โรม     ตะเดะ บือฌาดี มาแรฮ เลอ."
44022029	ลูมอฮ ตาฮัน นู ฆามะ นะ ซาซัจ เปาโล     กูญา อูโนยํ ปี ดัดดัด. ตานา กือปาลา ตาฮัน นู บือซัยํ อีตู     ตาฮู จะ     ซือมียา นู ญา อีกัจ เดะ ราตัย ดัฮ     ฌาดี ซือมียา บักซา โรม     ญา โปด     ตาโกจ โตระ ฌูฆา.
44022030	โซะ ปาฆี     กือปาลา ตาฮัน นู บือซัยํ อีตู     ญา ซูกา นะ ตาฮู ซูโงฮ จะ     ฌาดี ลาฆู นามา     นู โกะ บักซา ยิว อาดู เปาโล. กะฆีเตอ     ญา ปลือปัซ เปาโล     ญา ปือซัด บรี ลูมอฮ ซามี ซัยํ-บือซัยํ     ฌางัน ลูมอฮ บือมุน บือกีรา ซือมูฮา     นะ บือมุน บือซามา. ญา บาวา เปาโล บือปี     บรี บือดีรี โซะ ฮึลด นู บือมุน บือกีรา อีตู.
44023001	เปาโล ตีญูง ลีฮัจ กะ ลูมอฮ บือมุน บือกีรา     มือเลา จะ     "โกะ ดีบราดี เออ     ตือดะ รอจ กะ อารี อีนี เลอ     กู บือเลฮ บูวัจ ตูโรจ     เดะ โซะ ฮึลด ตูฮัด เดะ อาตัซ     บือกะ ลาฆู นู ฮาตี กู อีงัจ จะ     บาฌิ ดัฮ."
44023002	กะฆีเตอ อานานียา     นู ฌาดี กือปาลา ซามี ซูโรฮ ซือมียา     นู บือดีรี ดาปิก เปาโล     บรี ตาปัยํ มูโลจ นะ ญา.
44023003	เปาโล มือเลา ฌางัน ญา จะ     "ตูฮัด เดะ อาตัซ นะ ตาปัยํ เกา เลอ. เกา ฌาดี ซือรูปา ดีนิง ตะอารัฮ     นู ซาปัก จัจ ปูเตฮ ดัฮ. เกา ดูโดะ นะ กรัจ ฮูโกบ กู     ตูโรจ ปือมือเลา ฮูโกบ นะ มูซา     ตาปี เกา ซูโรฮ กูญา ตาปัยํ กู     ฌาดี ลาฆู ซาลัฮ เดะ ปือมือเลา ฮูโกบ อีตู เลอ."
44023004	โกะ ซือมียา นู บือดีรี ดาปิก เปาโล     มือเลา กะ ญา จะ     "เกา นะ มือเลา กาซัยํ     กะ กือปาลา ซามี นะ ตูฮัด เดะ อาตัซ เฆอ?"
44023005	เปาโล ตีกัฮ กูญา จะ     "ดีบราดี เออ     กู เตด บือเลฮ ตาฮู จะ     ญา ฌาดี กือปาลา ซามี. กรานา-จะ     อาดา ฆาแรฮ ดัฮ     เดะ ซูรัจ ปือมือเลา นะ ตูฮัด     จะ 'ฌางัน มือเลา กาซัยํ กะ กือปาลา ลูมอฮ บักซา นะ กาเญา.'
44023006	กะฆีเตอ     ตานา เปาโล ลีฮัจ จะ     โกะ ซือมียา เดะ ลูมอฮ บือมุน บือกีรา     ฌาดี ลูมอฮ ซะดูซี ซือตืองัฮ     ลูมอฮ ฟาริซี ซือตืองัฮ     ญา บือซูระ เดะ ตือปัจ บือมุน จะ     "ดีบราดี เออ     กู ฌาดี ซือมียา ลูมอฮ ฟาริซี ซืออูรัก     ฌาดี นานะ นะ ซือมียา ลูมอฮ ฟาริซี ฌูฆา. นู กู กือนา กรัจ ฮูโกบ กะฆีนี     กรานา กู จาดัก จะ     อาดา ลาฆู ฮีโดะ ปาเระ เดะ มาตี เลอ." ญา จะ.
44023007	ตานา ญา มือเลา กะฆีนี ดัฮ     ลูมอฮ ฟาริซี ฌางัน ลูมอฮ ซะดูซี ฮึนตะ นะ บือตือฆัฮ     บูวัจ บรี โกะ ซือมียา นู บือมุน บือกีรา     ฌาดี ดูวา ปาลัฮ ดัฮ.
44023008	ลูมอฮ ซะดูซี อีงัจ จะ     ฮอย ลาฆู ฮีโดะ ปาเระ เดะ มาตี     ฮอย ฮูลู-บาลัก นะ ตูฮัด ฮอย ซือมืองัจ โปด. ตาปี ลูมอฮ ฟาริซี ซาโงะ บือนา อีตู ซือมูฮา.
44023009	กะฆีเตอ     อาดา ฌาดี ลาฆู บูริ บือซัยํ ฆาโดฮ โตระ. อาดา โกะ ซือมียา อาฌัยํ ลาฆู ปือมือเลา นะ ตูฮัด ซือตืองัฮ     นู โซะ ซือบือลัฮ ลูมอฮ ฟาริซี     กูญา บือดีรี บือตือฆัฮ กือมัซๆ จะ     "กามี เตด ลีฮัจ ซาลัฮ นามา โปด     เดะ ซือมียา อีนี. ดัฮ อาดา ซือมืองัจ     อาดา ฮูลู-บาลัก นะ ตูฮัด     มาแรฮ มือเลา ฌางัน ญา ดัฮ     กาเญา นะ มือเลา กะฮามี เลอ?"
44023010	กูญา บือตือฆัฮ ฆาโดฮ บาญะ     บูวัจ บรี กือปาลา ตาฮัน นู บือซัยํ ตาโกจ จะ     กูญา นะ ฆรูมง บรือโบจ บือรือฆัก-รือฆัก เปาโล บรี มาตี. กะฆีเตอ     ญา ปือซัด ลูมอฮ ตาฮัน บรี ตูโรด ปี     บาวา เปาโล ตรือเบะ มาแรฮ     เดะ ลูมอฮ กูญา     บรี มาโซะ กะ รูมัฮ ตาฮัน.
44023011	มาลับ อีตู     ตูฮัด เยซู มาแรฮ บือดีรี ดาปิก เปาโล     มือเลา จะ     "กือนา อาดา ฮาตี บรานี เลอ. เกา บือเลฮ มือเลา ฌาดี ซะซี ปาซัน ลาฆู นะ กู     เดะ นังฆรี เยรูซาเลม อีนี ดัฮ. เกา กือนา ปี มือเลา ฌาดี ซะซี กะฆีเตอ ฌูฆา     เดะ นังฆรี โรม." ญา จะ.
44023012	เดะ โซะ ปาฆี     ลูมอฮ ยิว ซือตืองัฮ กูญา บือมุน บือกีรา บือซามา. กูญา อีตู บือฌาญี กือมัซๆ บือซามา     จะ     กูญา นะ เตด มากัด นามา     เตด โอะ นามา     ยู ตือดะ กูญา บือเลฮ บูนอฮ เปาโล ดัฮ.
44023013	อาดา ซือมียา ปัจ-ปูโลฮ อูรัก ลือเบฮ     นู บือกีรา บือซามา กะฆีเตอ.
44023014	กูญา ปี ดาปัจ ลูมอฮ ซามี ซัยํ-บือซัยํ     ฌางัน ลูมอฮ อูรัก ตูฮา     มือเลา จะ     "กามี ซูดัฮ มือเลา ปือมือเลา ฌาญี ตือตู บือซามา     นู กามี ตีเมา นะ มากัด นามา     ยู ตือดะ กามี บือเลฮ บูนอฮ เปาโล ดัฮ.
44023015	กะฆีเตอ     อาดู กาเญา ฌางัน ลูมอฮ บือมุน บือกีรา     มือญาเระ บรี กะ กือปาลา ตาฮัน บือซัยํ ตาฮู จะ     นู กาเญา อีงัจ นะ ซาซัจ ลาฆู นะ เปาโล     บรี บาฌิ เดะ ดูลู. บรี ญา นะ บาวา เปาโล มาแรฮ ซารี กาเญา ปูลัก. โซะ กามี     กามี นะ อาดา ซียะ ดัฮ     นะ บูนอฮ ญา     ตานา ญา เตด รอจ ลาฆี." กูญา จะ.
44023016	ตาปี นานะ กีลากี นะ อาดี นีบีนี นะ เปาโล เตอ     ญา ดืองัยํ นู กูญา นาตี จือลัฮ กะฆีนี. ญา ปี มาโซะ กะ รูมัฮ ตาฮัน     มือญาเระ ลาฆู อีตู กะ เปาโล.
44023017	กะฆีเตอ     เปาโล บลาโลก กือปาลา ตาฮัน ซืออูรัก     มือเลา จะ     "มีตา บาวา อูรัก มูดา อีนี     ปี ซารี กือปาลา บือซัยํ. ญา อาดา ลาฆู นะ มือญาเระ บรี กะ ญา ตาฮู."
44023018	กะฆีเตอ กือปาลา ตาฮัน อีตู     บาวา กือมอน นะ เปาโล     บือปี กะ กือปาลา บือซัยํ     มือเลา จะ     "เปาโล นู อาดา เดะ ปือฌารา     ญา บลาโลก กู ดัฮ     มีตา บรี กู นะ บาวา อูรัก มูดา อีนี อาตัจ กะ เกา     กรานา ญา อาดา ลาฆู นะ มือเลา ฌางัน เกา."
44023019	กะฆีเตอ     กือปาลา บือซัยํ ญา ปือฆัก ตางัน นะ ญา     ตูโตด ปี กะ ตือปัจ ฮอย ซือมียา     ตาญา จะ     "เกา อาดา ลาฆู นามา นะ มือญาเระ กะ กู?"
44023020	อูรัก มูดา อีตู มือเลา จะ     "ลูมอฮ บักซา ยิว บือเลฮ บือกีรา ดัฮ     นะ มีตา บรี เกา บาวา เปาโล บือปี     กะ ตือปัจ บือมุน บือกีรา     มัฮปาฆี     ซือรูปา บือกะ กูญา นะ ซาซัจ ลาฆู นะ ญา     บรี บาฌิ เดะ ดูลู.
44023021	ตาปี เกา ฌางัน บูวัจ ตูโรจ เลอ. กรานา อาดา ลูมอฮ กูญา     ปัจ-ปูโลฮ อูรัก ลือเบฮ     นู นาตี จือลัฮ นะ บูนอฮ เปาโล. กูญา บือเลฮ บือฌาญี กือมัซๆ บือซามา     นู กูญา นะ เตด มากัด นามา     นะ เตด โอะ นามา     ยู ตือดะ กูญา บือเลฮ บูนอฮ เปาโล ดัฮ. กาลา อีนี     กูญา ซียะ ดัฮ. กูญา นาตี ปือมือเลา นะ เกา." ญา จะ.
44023022	กือปาลา บือซัยํ ญา บรี อูรัก มูดา อีตู ปี ดัฮ     ปือซัด กะ ญา จะ     "ฌางัน นะ มือเลา ฌางัน ซาปา     นู เกา บือเลฮ มือญาเระ ลาฆู อีนี     บรี กะ กู ตาฮู."
44023023	กะฆีเตอ กือปาลา ตาฮัน นู ซัยํ-บือซัยํ อีตู     ญา บลาโลก กือปาลา ตาฮัน ดูวา อูรัก มาแรฮ     ปือซัด จะ     "กือนา ปือซัด ตาฮัน ดูวา ราตุซ อูรัก     ฌางัน ตาฮัน ญาแญะ กูดา     ตูโฌฮ-ปูโลฮ อูรัก     ฌางัน ตาฮัน ปือฆัก บูลุซ     ดูวา ราตุซ อูรัก. ซูโรฮ กูญา บรี ซียะ นะ ปี กะ นังฆรี ซีซาเรีย     วะตู ปูโกยํ ซือมีลัด     มาลับ อีนี.
44023024	กือนา อาดา กูดา บรี กะ เปาโล ญาแญะ. กือนา ฌาฆา ญา บรี บาฌิ     บาวา บือปี กะ ฮูลู-บาลัก ฟีลิก. " ญา จะ.
44023025	กะฆีเตอ กือปาลา บือซัยํ ญา ฆาแรฮ ซูรัจ กะฆีนี ดัฮ.
44023026	"กู     คลาวดียัด ลีซียา     ฆาแรฮ ซูรัจ อีนี     กีเรบ บรี กะ ฟีลิก     ฮูลู-บาลัก นะ ราฌา     นู บือซรี ซูโงฮ.
44023027	"ซือลามัจ เลอ. ลูมอฮ บักซา ยิว รีฆะ ซือมียา อีนี     ซรือปะ นะ บูนอฮ ญา ดัฮ. ตาปี กู มาแรฮ ฌางัน ลูมอฮ ตาฮัน     ตูโลก บรี ญา ลือปัซ ดัฮ     กรานา กู ดืองัยํ จะ     ญา เตอ     ฌาดี ซือมียา บักซา โรม.
44023028	กู ซูกา นะ ตาฮู จะ     กูญา อาดู ญา ปาซัน ลาฆู นามา     กะฆีเตอ กู บาวา ญา บือปี กะ ตือปัจ บือมุน บือกีรา นะ กูญา.
44023029	กู ดาปัจ จะ     ญา เตด บือเลฮ บูวัจ ซาลัฮ นามา     นู ปาโตจ นะ กือนา มาตี     นะ กือนา ปือฌารา โปด     ฮอย. ตาปี กูญา อาดู ญา     ฌาดี ลาฆู ซาลัฮ เดะ ปือมือเลา ฮูโกบ นะ กูญา.
44023030	ตานา กู บือเลฮ ตาฮู ดัฮ จะ     นู กูญา บือกีรา บือซามา นะ บูนอฮ ญา     ดัดดัด กู ปือซัด บรี บาวา ญา บือปี กะ เกา. กู บือเลฮ มือญาเระ กะ ลูมอฮ ซือมียา อาดู ญา     บรี กูญา ปี มือเลา ฌางัน เกา     นู กูญา อาดู ญา     ฌาดี ปาซัน ลาฆู นามา." ญา จะ.
44023031	กะฆีเตอ โกะ ตาฮัน บูวัจ ตูโรจ ปือมือซัด อีตู. โซะ มาลับ     กูญา บาวา เปาโล บือปี กะ ตูโปะ อันตีปาตรี.
44023032	โซะ ปาฆี     ลูมอฮ ตาฮัน กูดา     บาวา เปาโล บือปี ปูลัก     ตาปี ลูมอฮ ตาฮัน ฆีลาฆี     บาลิ ปี กะ รูมัฮ ตาฮัน ดัฮ.
44023033	ตานา โกะ ตาฮัน กูดา รอจ กะ นังฆรี ซีซาเรีย ดัฮ     กูญา อาตัจ ซูรัจ อีตู บรี กะ ฮูลู-บาลัก นะ ราฌา     อาตัจ เปาโล กะ ญา ฌูฆา.
44023034	ตานา ฮูลู-บาลัก อีตู บาจา ซูรัจ ดัฮ     ญา ตาญา เปาโล จะ     "เกา มาแรฮ ดาตัก เดะ นังฆรี ดีฮา?" ตานา ญา ตาฮู จะ     ญา มาแรฮ เดะ นังฆรี ซิลีเซีย
44023035	ญา มือเลา จะ     "กาลา ซือมียา อาดู เกา มาแรฮ     กู นะ ดืองัยํ ลาฆู นะ เกา." กะฆีเตอ     ญา ปือซัด บรี ฌาฆา เปาโล     เดะ บาลัย นะ ราฌา เฮโรด.
44024001	ลือปัซ ลีมา อารี     อานานียา     นู กือปาลา ซามี     ฌางัน ลูมอฮ อูรัก ตูฮา ซือตืองัฮ     ฌางัน บูมอยํ บือดะวา ซืออูรัก     ปือนามา ตือตูลัด     กูญา ปี กะ นังฆรี ซีซาเรีย. กูญา ปี บือดาปัจ ฌางัน ฮูลู-บาลัก นะ ราฌา     บีดา นะ อาดู เปาโล.
44024002	ตานา บลาโลก เปาโล บรี มาโซะ ดัฮ     ตือตูลัด ฮึนตะ นะ อาดู เปาโล     มือเลา จะ     "โอ ฟีลิก     เกา นู ฌาดี ซือมียา ซัยํ-บือซัยํ เออ     ลามา ดัฮ     เกา บือเลฮ บือบือลา กามี บาฌิ     บรี ดูโดะ ซือนัง โตระ. เกา บลารัก ลาฆู ตะอารัฮ     ซาเลด บรี ฌาดี ลาฆู นู บาฌิ     บรี กะ ลูมอฮ บักซา กามี.
44024003	ลาฆู นู บาฌิ กะฆีเตอ     กามี ซาโงะ ซือลาลู     ราตา วะตู     ราตา ตูโปะ. กะฆีเตอ กามี ซือมูฮา บรี ซือลามัจ กะ เกา บาญะ.
44024004	กู ตีเมา มือเลา บาญะ     นู นะ บรี เกา รือมัย     ตาปี กู มีตา เดะ เกา     นะ ตือจีฮัด มือนีงัย กะ ลาฆู ดีกิ-ตอจ อีนี เลอ.
44024005	กามี นี เลอ     ลีฮัจ จะ     ซือมียา อีนี ฌาดี ซือมียา ฮอย เตด ตือปากัย. ญา บูวัจ ลาฆู ฆาโดฮ     เดะ ตืองัฮ ลูมอฮ บักซา ยิว     ราตา ดือนียา. ญา ฌาดี กือปาลา ซืออูรัก     เดะ ปาโซะ นะ ลูมอฮ นาซาเรด.
44024006	ญา กูวาซา นะ บูวัจ บรี รูมัฮ มือญือมัฮ ตูฮัด นะ กามี     ฌาดี ตะอารัฮ ดัฮ. กะฆีเตอ เลอ     กามี บือเลฮ รีฆะ ญา. อาดู เกา ซาซัจ ญา     อีซี เกา ตะอาซิก นะ ลีฮัจ ลาฆู ซือมูฮา     นู กามี อาดู ญา กะฆีนี."
44024009	โกะ ลูมอฮ บักซา ยิว     กูญา ปาคัจ อาดู ญา     ซาโงะ จะ     ลาฆู กะฆีเตอ     ฌาดี ซูโงฮ เลอ.
44024010	ฮูลู-บาลัก ฟีลิก ญา ลามัย เปาโล     บรี ตีกัฮ กะ กูญา. กะฆีเตอ เปาโล มือเลา จะ     "กู ตาฮู จะ     เกา ฌาดี ซือมียา กรัจ ฮูโกบ บักซา อีนี     บาญะ ตาโฮด ดัฮ. กะฆีเตอ     กู ซูกา-ฮาตี     นะ ตีกัฮ ปาซัน นู อาดู อีนี.
44024011	เกา บือเลฮ ตาฮู ดัฮ จะ     เตด รอจ กะ ดูวา-บือลัซ อารี     นู กู ปี กะ นังฆรี เยรูซาเลม ดัฮ     บีดา นะ มือญือมัฮ กะ ตูฮัด.
44024012	โกะ บักซา ยิว เตด บือเลฮ ดาปัจ กู บือตือฆัฮ ฌางัน ซาปา     เดะ รูมัฮ มือญือมัฮ ตูฮัด. กูญา เตด บือเลฮ ดาปัจ กู     ตืองัฮ อาโจบ ลูมอฮ ซือมียา บรี กือลาจุ     เตด-จะ เดะ ดาลับ รูมัฮ บือมุน นู ดีฮา     เดะ นังฆรี เยรูซาเลม โปด     ฮอย.
44024013	นู กูญา อาดู กู เดะ ปาซัน อีนี     กูญา ฮอย ลาฆู ปือมือเลา นู นะ ฌาดี ซะซี นามา โปด.
44024014	ตาปี กู ยอม ซาโงะ ฌางัน เกา จะ     กู มือญือมัฮ กะ ตูฮัด เดะ อาตัซ     ตูฮัด นะ โกะ บีลาแก นะ กามี     ตูโรจ กะ ลาฆู ฌาลัด อีตู     นู กูญา จะ     ซือซัจ ดัฮ. ตาปี กู ปือจายา ลาฆู ซือมูฮา นู ฆาแรฮ ดัฮ     เดะ ซูรัจ ปือมือเลา ฮูโกบ นะ มูซา     เดะ ซูรัจ นะ โกะ ซือมียา ตูโดฮ ลาฆู นะ ตูฮัด ซือมูฮา.
44024015	ซือรูปา บือกะ นู กูญา ปือจายา     กู โปด     อาดา ฮาระ กะ ตูฮัด ฌูฆา จะ     ลูมอฮ ซือมียา มาตี ซือมูฮา     นะ ฮีโดะ ปาเระ เดะ มาตี     ฌางัน ซือมียา นู บาฌิ     ฌางัน ซือมียา นู ฌาฮัจ ฌูฆา.
44024016	กะฆีเตอ     กู ราเฌด นะ ตูโรจ ลาฆู     นู กู อีงัจ เดะ ฮาตี     เตด ซาลัฮ ฌางัน ตูฮัด     เตด ซาลัฮ ฌางัน ซือมียา ฌูฆา.
44024017	"ลือปัซ กู ดูโดะ เดะ นังฆรี อาซิก บาญะ ตาโฮด ดัฮ     กู บือเลฮ มาแรฮ กะ บักซา นะ กู ปูลัก     บีดา อาเมด ดูเวะ     มาแรฮ ฮาฆิ กะ อูรัก ฮาฌะ ซือตืองัฮ     บีดา อาเมด บารัก มาแรฮ มือนืองะ มือญือมัฮ กะ ตูฮัด ฌูฆา.
44024018	ตืองัฮ กู บูวัจ กะฆีเตอ     กูญา ดาปัจ กู เดะ รูมัฮ มือญือมัฮ ตูฮัด     บารู บูวัจ ลาฆู บาโซฮ ญาวา ดัฮ. วะตู อีตู     ฮอย ซือมียา บาญะ บือซามา ฌางัน กู     ฮอย ลาฆู กือลาจุ นามา โปด.
44024019	ตาปี อาดา ลูมอฮ ยิว ซือตืองัฮ     นู มาแรฮ ดาตัก เดะ นังฆรี เอเซีย. ดัฮ กูญา อาดา ปาซัน นามา นะ อาดู กู     อีซี กูญา โปด     ฆาโดฮ นะ มาแรฮ อาดู     โซะ ฮึลด เกา.
44024020	ตาปี บรี ลูมอฮ ซือมียา อีนี     มือญาเระ บรี ตาฮู จะ     วะตู กู บือดีรี โซะ ฮึลด ลูมอฮ บือมุน บือกีรา     กูญา ดาปัจ ลาฆู ซาลัฮ นามา เดะ กู
44024021	ลือเบฮ ซา ลาฆู อีนี     นู กู บือซูระ เดะ ตืองัฮ ลูมอฮ กูญา จะ     'อารี อีนี     กาเญา นะ กรัจ ฮูโกบ กู     ปาซัน ลาฆู นู กู ปือจายา จะ     ซือมียา ซือมูฮา นะ ฮีโดะ ปาเระ เดะ มาตี.' " เปาโล ญา จะ.
44024022	ฟีลิก ญา ตาฮู ปาซัน ฌาลัด นะ เยซู     บาฌิ ดัฮ. กะฆีเตอ     ซูดัฮ ญา ดืองัยํ เปาโล ฮาบิฮ ดัฮ     ญา อูบัฮ บรี ดืองัยํ ลาฆู อีตู     เดะ อารี อาซิก ปูลัก. ญา มือเลา จะ     "ตานา ลีซียา     นู กือปาลา ตาฮัน บือซัยํ     นะ มาแรฮ     กู นะ บรี ลาฆู นะ เกา ซือลือซัย ดัฮ."
44024023	ญา ปือซัด กือปาลา ตาฮัน ซืออูรัก     บรี ฌาฆา เปาโล     ตาปี ฌางัน บอฮ ราตัย     ฌางัน บลารัก ซาปา เดะ ลูมอฮ ฆูๆ นะ ญา     นู นะ มาแรฮ ฌือเงาะ ลีฮัจ     มาแรฮ บือบือลา ญา.
44024024	ลือปัซ บาญะ อารี ดัฮ     ฟีลิก มาแรฮ ฌางัน ดรูซีลา     บีนี นะ ญา     นู ฌาดี นีบีนี บักซา ยิว ซืออูรัก. ญา ซูโรฮ บาวา เปาโล มาแรฮ     บีดา นะ ดืองัยํ ปือมือเลา นะ ญา     ปาซัน ลาฆู ปือจายา กะ เยซู คริด.
44024025	ตาปี ซูดัฮ เปาโล มือญาเระ     ปาซัน ลาฆู นู บาฌิ-ตือปัจ     ลาฆู ฮูโกบ ฮาตี ตะอาซิก     ปาซัน อารี กรัจ ฮูโกบ นู นะ มาแรฮ รอจ     ฟีลิก ญา ตาโกจ ตือกือฌุจ     มือเลา จะ     "กาลา อีนี     บรี เกา ปี ดูลู. วะตู กู อาดา จือลัฮ     กู นะ บลาโลก เกา ปูลัก."
44024026	ซูโงฮ เลอ     ฟีลิก จาดัก เดะ ฮาตี     นู เปาโล นะ ซูวะ ดูเวะ กะ ญา. กะฆีเตอ     ญา บลาโลก เปาโล มาแรฮ ซัจๆ     มือเลา ฌางัน ญา.
44024027	ลือปัซ ดูวา ตาโฮด     ปอซียัด เฟซะตัด มาแรฮ ฌาดี ฮูลู-บาลัก นะ ราฌา     ฆาตี ฟีลิก. ฟีลิก อีงัจ นะ บรี ลูมอฮ บักซา ยิว ซูกา-ฮาตี     กะฆีเตอ ญา บรี เปาโล ดูโดะ เดะ ปือฌารา ลาฆี.
44025001	ตานา เฟซะตัด มาแรฮ ฌาดี ฮูลู-บาลัก     บือเลฮ ตีฆา อารี ดัฮ     ญา ตรือเบะ เดะ นังฆรี ซีซาเรีย     ปี กะ นังฆรี เยรูซาเลม.
44025002	ตือปัจ อีตู     ลูมอฮ ซามี ซัยํ-บือซัยํ     ฌางัน ลูมอฮ กือปาลา บักซา ยิว     มาแรฮ ดาปัจ ญา     อาดู ลาฆู นะ เปาโล กะ ญา. กูญา ปูโฌะ ญา     มีตา จะ
44025003	บรี เฟซะตัด นะ ตูโลก กูญา     ปือซัด บรี อาตัจ เปาโล มาแรฮ     กะ นังฆรี เยรูซาเลม. กูญา อีงัจ นะ นาตี เดะ ตืองัฮ ฌาลัด     บีดา นะ บูนอฮ ญา.
44025004	ตาปี เฟซะตัด ตีกัฮ กะ กูญา จะ     "เปาโล อาดา เดะ ปือฌารา     เดะ นังฆรี ซีซาเรีย. กลาฆี กู นะ บาลิ ปี กะ กียุฮ.
44025005	กะ เปาโล บูวัจ ซาลัฮ นามา โปด     บรี กือปาลา นะ กาเญา ซือตืองัฮ     ปี บือซามา ฌางัน กู     บรี อาดู ญา ปัจ กียุฮ." ญา จะ.
44025006	กาลา เฟซะตัด ดูโดะ ปัจ อีตู     บือเลฮ ฆามะ-จะ ลาปัด อารี     ซือปูโลฮ อารี ดัฮ     ญา บาลิ ปี กะ นังฆรี ซีซาเรีย. โซะ ปาฆี     ญา ปี ดูโดะ เดะ ตือปัจ บือดะวา กรัจ ฮูโกบ     ปือซัด บรี อาเมด เปาโล บาวา มาแรฮ.
44025007	ตานา เปาโล มาโซะ ดัฮ     โกะ บักซา ยิว     นู มาแรฮ ดาตัก เดะ นังฆรี เยรูซาเลม ดัฮ     กูญา บือดีรี กือลีลิก ญา     อาดู ญา     บาญะ ลาฆู     บาญะ มาจับ     นู ซาลัฮ โตระ. ตาปี กูญา ฮอย ปือมือเลา ซะซี     นู นะ บูวัจ บรี บือฆารี บือเลฮ.
44025008	เปาโล ตีกัฮ ลาฆู อีตู จะ     "กู เตด บือเลฮ บูวัจ นามาๆ โปด     นู ซาลัฮ เดะ ปือมือเลา ฮูโกบ นะ บักซา ยิว     นู ซาลัฮ เดะ รูมัฮ มือญือมัฮ ตูฮัด นู ซาลัฮ เดะ ราฌา ซีซา โปด     ฮอย ลาลู." ญา จะ.
44025009	ตาปี เฟซะตัด อีงัจ นะ บรี บักซา ยิว ซูกา-ฮาตี. กะฆีเตอ ญา มือเลา ฌางัน เปาโล จะ     "เกา นะ ปี กะ นังฆรี เยรูซาเลม เฆอ     บีดา กู นะ กรัจ ฮูโกบ เกา ปัจ กียุฮ     ปาซัน ลาฆู นู กูญา อาดู อีนี?."
44025010	เปาโล ตีกัฮ จะ     "กู ตีเมา. กู อาดา บือดีรี โซะ ฮึลด ตือปัจ ดูโดะ กรัจ ฮูโกบ     นะ ราฌา ซีซา. โซะ อีนี เลอ     ฆาโดฮ นะ ซาซัจ กรัจ ฮูโกบ ลาฆู นะ กู. อีซี เกา ตะอาซิก ตาฮู จะ     กู เตด บือเลฮ บูวัจ ซาลัฮ     ฌางัน ลูมอฮ บักซา ยิว.
44025011	ดัฮ กู บูวัจ ซาลัฮ     นู ปาโตจ นะ กือนา กรัจ ฮูโกบ บรี มาตี     กู นะ เตด บลาวัด     นะ ปี มาตี กะฆีเตอ. ตาปี ดัฮ กูญา อาดู กู     ฌาดี ลาฆู เตด ซูโงฮ     ฮอย ซาปา นู นะ บือเลฮ อาตัจ กู     บรี กะ กูญา. กู มีตา ปี ดาปัจ ราฌา ซีซา     เดะ นังฆรี โรม     บรี ญา นะ กรัจ ฮูโกบ ลาฆู นะ กู." เปาโล ญา จะ.
44025012	กะฆีเตอ     เฟซะตัด บรีงัจ ลาฆู อีนี     ฌางัน ลูมอฮ ซือมียา บือกีรา นะ ญา     ลาลู มือเลา จะ     "เกา มีตา ปี ดาปัจ ราฌา ซีซา     กะฆีเตอ     เกา นะ ปี กะ ราฌา ซีซา เลอ."
44025013	ลือปัซ บาญะ อารี ดัฮ     ราฌา อาฆริบปา ฌางัน บือนิด     อาดี นีบีนี เดะ ญา     กูญา มาแรฮ กะ นังฆรี ซีซาเรีย     บีดา นะ ฌือเงาะ ลีฮัจ ฮูลู-บาลัก เฟซะตัด.
44025014	กาลา กูญา ดูโดะ ปัจ อีตู     บาญะ อารี ดัฮ     เฟซะตัด มือญาเระ ลาฆู นะ เปาโล     บรี กะ ราฌา ตาฮู     มือเลา จะ     "ตือปัจ อีนี อาดา ซือมียา ซืออูรัก     นู ฟีลิก ญา กานัก ตีงัน เดะ ปือฌารา ดัฮ.
44025015	กาลา กู ปี กะ นังฆรี เยรูซาเลม เตอ     ลูมอฮ ซามี ซัยํ-บือซัยํ     ฌางัน ลูมอฮ อูรัก ตูฮา นะ บักซา ยิว     กูญา อาดู ญา     มีตา บรี กู นะ กรัจ ฮูโกบ ญา.
44025016	ตาปี กู มือเลา ฌางัน กูญา จะ     ฮาดัจ นะ บักซา โรม บูกัด กะฆีเตอ เลอ. ดัฮ นะ กรัจ ฮูโกบ ซือมียา ดีฮา เตอ     ซือมียา กือนา อาดู ฌางัน ซือมียา นู อาดู ญา     กือนา บือดาปัจ บือซูวา มูคา     บีดา บรี ซือมียา กือนา อาดู อาดา จือลัฮ     นะ ตีกัฮ ลาฆู     นู กูญา อาดู อีตู. ดัฮ เตด บูวัจ กะฆีเตอ     นะ ซรัฮ ซือมียา กือนา อาดู บรี กะ กูญา     เตด บือเลฮ ดัฮ เลอ.
44025017	"กาลา กูญา มาแรฮ ปัจ อีนี ดัฮ     กู เตด นาตี ลามา. เดะ โซะ ปาฆี     กู ปี ดูโดะ เดะ ตือปัจ บือดะวา กรัจ ฮูโกบ     ปือซัด บรี บาวา อูรัก อีตู มาแรฮ มาโซะ.
44025018	ตานา โกะ ซือมียา อาดู     บือดีรี อาดู ญา     กู อีงัจ จะ     กูญา นะ อาดู ญา     ฌาดี ลาฆู ฌาฮัจ     ตาปี บูกัด กะฆีเตอ.
44025019	กูญา อาดา ลาฆู บือตือฆัฮ ฌางัน ญา     ปาซัน ลาฆู นู กูญา มือญือมัฮ กะ ตูฮัด     ปาซัน ซือมียา ซืออูรัก ปือนามา เยซู     นู มาตี ดัฮ. ตาปี เปาโล มือเลา จะ     ญา อาดา ฮีโดะ ลาฆี.
44025020	ตานา กู บรีงัจ บาญะ     เตด ตาฮู นะ กรัจ ฮูโกบ ลาฆู อีนี กะฮามี     กู ตาญา เปาโล จะ     ญา นะ ปี กะ นังฆรี เยรูซาเลม เฆอ     บีดา นะ ซาซัจ ลาฆู ปัจ อีตู?
44025021	ตาปี เปาโล มีตา     บรี ราฌา ซีซา นะ ซาซัจ ลาฆู นะ ญา. กะฆีเตอ     กู ปือซัด บรี ญา ดูโดะ เดะ ปือฌารา     ตือดะ กู นะ บือเลฮ อาตัจ ญา     กะ ราฌา ซีซา." เฟซะตัด ญา จะ.
44025022	ราฌา อาฆริบปา มือเลา กะ เฟซะตัด จะ     "กู ซูกา นะ ดืองัยํ ซือมียา อีตู ฌูฆา." เฟซะตัด ตีกัฮ จะ     "มัฮปาฆี เลอ     เกา นะ บือเลฮ ดืองัยํ ญา."
44025023	เดะ โซะ ปาฆี     ราฌา อาฆริบปา     ฌางัน บือนิด     มาแรฮ มาโซะ ดูโดะ เดะ บาลัย กรัจ ฮูโกบ. อาดา ฌางัน บือนา นู บือฆาจะ บือซรี     อาดา ฌางัน โกะ ปรูโซก แนฮ-ฌือแนฮ. อาดา ลูมอฮ กือปาลา ตาฮัน     ฌางัน ลูมอฮ ซือมียา ซัยํ-บือซัยํ นะ นังฆรี อีตู     มาแรฮ ซามา. เฟซะตัด ปือซัด บรี บาวา เปาโล บือมาแรฮ.
44025024	เฟซะตัด มือเลา จะ     "ราฌา อาฆริบปา เออ     ลูมอฮ กาเญา ซือมูฮา เออ     ลีฮัจ เลอ     กะ ซือมียา อีนี. ลูมอฮ บักซา ยิว ซือมูฮา     มาแรฮ อาดู ญา     เดะ โซะ อีนี     เดะ โซะ นังฆรี เยรูซาเลม ฌูฆา. กูญา บือซูระ จะ     ญา เตด บือฆูนา นะ ฮีโดะ ลาฆี.
44025025	ตาปี โซะ กู นี     ลีฮัจ จะ     ญา เตด บือเลฮ บูวัจ ซาลัฮ นามา     นู ปาโตจ นะ กือนา ฮูโกบ มาตี. ตาปี ญา มีตา     บรี ลาฆู นะ ญา     นะ ปี กะ ราฌา ซีซา     นู บือซัยํ. กะฆีเตอ     กู อีงัจ นะ อาตัจ ญา     ปี กะ นังฆรี โรม.
44025026	ตาปี กู ฮอย ลาฆู นู ซัฮ     นู นะ ฆาแรฮ กะ ราฌา ซีซา     นู ฌาดี ตูฮัด นะ กู. กะฆีเตอ     กู บาวา ญา     บรี มาแรฮ ดาปัจ ลูมอฮ กาเญา     ฌางัน เกา เลอ     ราฌา อาฆริบปา เออ. กะฆีเตอ     วะตู ซาซัจ ลาฆู นะ ญา บรี ซือลือซัย ดัฮ     กู นะ อาดา ลาฆู นู ซัฮ     นะ ฆาแรฮ.
44025027	กรานา กู ลีฮัจ จะ     ดัฮ กู อาตัจ อูรัก ซาลัฮ     ตาปี เตด บรี ตาฮู ลาฆู นู กือนา อาดู ญา     นะ ฌาดี ลาฆู เตด กือนา เลอ." เฟซะตัด ญา จะ.
44026001	ราฌา อาฆริบปา มือเลา ฌางัน เปาโล จะ     "บรี เกา มือเลา ตีกัฮ ปาซัน ลาฆู นะ เกา เลอ." กะฆีเตอ     เปาโล ลามัย ตางัน     มือเลา จะ
44026002	"ราฌา อาฆริบปา เออ     กู ลีฮัจ จะ     บาฌิ ดัฮ เลอ     นู กู ฆาโดฮ บือดีรี โซะ ฮึลด มูคา เกา     อารี อีนี     บรี ตีกัฮ ลาฆู ซือมูฮา     นู โกะ บักซา ยิว อาดู กู นี.
44026003	เกา เลอ     ฌาดี ซือมียา นู ปานัย ซูโงฮ     เดะ โกะ ฮาดัจ นะ บักซา ยิว     เดะ ลาฆู นู กูญา บือตือฆัฮ     ซือมูฮา. กะฆีเตอ     กู มีตา     บรี เกา ตาฮัด-ฮาตี     ดืองัยํ ลาฆู นะ กู เลอ.
44026004	"ลูมอฮ ยิว ซือมูฮา ตาฮู     นู ตะเดะ กู ฌาดี นานะ     กู อาดา ลาฆู ดูโดะ กะฮามี. กูญา ตาฮู     นู ตะเดะ ลามูลา เตอ     กู บือเลฮ ดูโดะ กะฮามี     เดะ นังฆรี นะ กู     เดะ นังฆรี เยรูซาเลม โปด.
44026005	กูญา กราลา กู     ลามา ดัฮ. ดัฮ กูญา นะ มือเลา ฌาดี ซะซี     กูญา ฆาโดฮ ซาโงะ จะ     ตะเดะ ลามูลา     กู ฌาดี ซือมียา ลูมอฮ ฟาริซี ซืออูรัก     ราเฌด ตูโรจ กะ ลาฆู นะ กีตา.
44026006	วะตู อีนี     กู กือนา บือดีรี ปัจ อีนี     บรี กือนา ฮูโกบ     กรานา กู อาดา จาดัก กะฆีนี จะ     ลาฆู อีตู     นู ตูฮัด เดะ อาตัซ บือเลฮ บือฌาญี     ฌางัน โกะ บีลาแก นะ กีตา เตอ     ญา นะ บูวัจ บรี ซุจ รือมัก ดัฮ.
44026007	ดูวา-บือลัซ ปาลัฮ นะ บักซา กีตา     นู ราเฌด มือญือมัฮ กะ ตูฮัด เดะ อาตัซ     ซียัก มาลับ     กูญา โปด     จาดัก นะ ซาโมจ     บือกะ ปือมือเลา บือฌาญี อีตู     รือมัก ดัฮ. ราฌา เออ     กรานา กู จาดัก กะฆีนี เลอ     นู ลูมอฮ ยิว อาดู กู นี.
44026008	กาเญา ซือมูฮา เออ     บูวัจ นามา เลอ     กาเญา ปาคัจ อีงัจ จะ     นู ตูฮัด เดะ อาตัซ     นะ บูวัจ บรี ซือมียา ฮีโดะ ปาเระ เดะ มาตี เตอ     ฌาดี ลาฆู นู ปือจายา เตด บือเลฮ ดัฮ?
44026009	"ตาปี อีซี กู ตะอาซิก     ดูลู เตอ     กู บือเลฮ ตือตู เดะ ฮาตี     นู กู ฆาโดฮ บูวัจ ลาฆู มานามา     บาญะ มาจับ     นู นะ บลาวัด ฌางัน ลาฆู นะ เยซู     ซือมียา ตูโปะ นาซาเรด อีตู.
44026010	กะฆีเตอ     กู บือเลฮ บูวัจ กะฆีเตอ     เดะ นังฆรี เยรูซาเลม. ลูมอฮ ซามี ซัยํ-บือซัยํ กูญา ปือซัด กะ กู จะ     บรี กู รีฆะ โกะ ซือมียา นะ ตูฮัด     บาญะ อูรัก     กานัก เดะ ปือฌารา. กาลา กูญา กือนา กรัจ ฮูโกบ บรี มาตี     กู โปด ลีฮัจ บาฌิ บือซามา.
44026011	บาญะ กาลี     กู ปี กะ รูมัฮ บือมุน     โซะ อีนี     โซะ อีตู     บูวัจ บรี กูญา กือนา ฮูโกบ. กู กูวาซา นะ บูวัจ บรี กูญา นะ มือเลา ตะอารัฮ กะ ตูฮัด เดะ อาตัซ. กู บืออีเซด โตระ ฌางัน กูญา     ยู-จะ กู ตูโรจ กูญา ปี กะ นังฆรี อาซิก ฌูฆา     บีดา นะ ปรือกัด กูญา." เปาโล ญา จะ.
44026012	เปาโล มือเลา ลาฆี จะ     "กรานา กะฆีเตอ เลอ     กู ปี กะ นังฆรี ดามัดกัด     อาดา ซูรัจ ปือมือซัด นะ ลูมอฮ ซามี ซัยํ-บือซัยํ.
44026013	โอ ราฌา เออ     ตานา กู ฌาลัด ปี     วะตู ตืองัฮ อารี     กู ลีฮัจ จรัฮ ซูโลฮ มาแรฮ ดาตัก เดะ โซะ ลาแงะ     โซะ กือลีลิก กู     ฌางัน กาวัด นู ปี ซามา. จรัฮ อีตู     บือซายา ลือเบฮ เดะ มาตาอารี ดัฮ.
44026014	กามี ซือมูฮา รือบัฮ กะ ตานัฮ. กู ดืองัยํ ซูวารา มือเลา ฌางัน กู     ฌาดี บาซา ฮีบรู     นู จะ     'เซาโล     เซาโล เออ     บูวัจ นามา ปะ เกา ตืองัฮ ปรือกัด กู? ซาเบะ กะฆีเตอ เกา ซูซัฮ ดัฮ เลอ     ซือรูปา กะ กรือเบา ซืออีโกยํ     นู ซีปะ ตูกัจ นะ ตกเก ญา.'
44026015	โซะ กู     ตาญา จะ     'ตูฮัด เออ     เกา ฌาดี ซาปา?' ตูฮัด ญา ตีกัฮ จะ     'กู ฌาดี เยซู     นู เกา ตืองัฮ ปรือกัด เลอ.
44026016	ตาปี บีกัซ บือดีรี เลอ. กู มาแรฮ ปลีฮัจ กะ เกา     บีดา นะ ตืองะ เกา     ฌาดี ซือมียา บือกรือฌา นะ กู     บรี เกา นะ มือเลา ฌาดี ซะซี     ปาซัน ลาฆู นู เกา ลีฮัจ กู ดัฮ     ปาซัน ลาฆู นู กู นะ ปลีฮัจ กะ เกา     โซะ ฮึลด ฌูฆา.
44026017	กู นะ ตูโลก เกา     บรี ลือปัซ เดะ ลูมอฮ บักซา ยิว     เดะ ลูมอฮ บักซา อาซิก โปด. กู นะ ซูโรฮ บรี เกา ปี กะ กูญา.
44026018	เกา นะ บูวัจ บรี กูญา ญรือลัก มาตา ดัฮ     บีดา บรี กูญา นะ อาเลฮ มาแรฮ     เดะ โซะ กือลับ     รอจ กะ โซะ จรัฮ     นะ อาเลฮ มาแรฮ เดะ ตางัน นะ กือปาลา ฮาตู ซีตัด รอจ กะ ตูฮัด เดะ อาตัซ. กรานา กูญา ปือจายา กะ กู     กู นะ อาเกะ ดูซา นะ กูญา     นะ บรี กูญา อาดา บาฮาเฆด     บือซามา ฌางัน โกะ ซือมียา นู กู ปีเลฮ ดัฮ     บรี ฌาดี ลูมอฮ ซือมียา นะ กู.' ตูฮัด ญา จะ.
44026019	"กะฆีเตอ เลอ     ราฌา อาฆริบปา เออ     กู ฆางู บูวัจ ตูโรจ กะ ลาฆู นู ปลีฮัจ กะ กู เดะ โซะ ลาแงะ.
44026020	กู ฮึนตะ เดะ นังฆรี ดามัดกัด     เดะ นังฆรี เยรูซาเลม     ลาลู กู ปี กะ นังฆรี บักซา ยิว ราตา     กะ ลูมอฮ บักซา อาซิก ฌูฆา. กู ปี มือญาเระ กะ กูญา     นู กูญา กือนา บราเลฮ-ฮาตี     กือนา อาเลฮ มาแรฮ ซารี ตูฮัด เดะ อาตัซ     กือนา บูวัจ ตูโรจ ลาฆู นู บรี ลีฮัจ จะ     กูญา บราเลฮ-ฮาตี ดัฮ.
44026021	กรานา ลาฆู กะฆีเตอ เลอ     ลูมอฮ ยิว รีฆะ กู เดะ ลามัน รูมัฮ มือญือมัฮ ตูฮัด. กูญา อีงัจ นะ บูนอฮ กู.
44026022	ตาปี รอจ กะ อารี อีนี     ตูฮัด เดะ อาตัซ     ญา ตูโลก กู ดัฮ. กะฆีเตอ กู อาดา บือดีรี ตือปัจ อีนี     มือเลา ฌาดี ซะซี กะ ลูมอฮ ซือมียา ฮาฌะ     ฌางัน ลูมอฮ ซือมียา ซัยํ-บือซัยํ     ซือมูฮา. นู กู มือญาเระ อีตู     ฌาดี ซา ลาฆู ฌางัน ปือมือเลา นะ โกะ ซือมียา ตูโดฮ ลาฆู นะ ตูฮัด     ฌางัน ปือมือเลา นะ มูซา ฌูฆา. กูญา อีตู บือเลฮ ตูโดฮ ลาฆู นู นะ ฌาดี โซะ ฮึลด     นู จะ
44026023	ราฌา นู บรี ซือลามัจ เตอ     ญา ฆาโดฮ นะ ตาฮัด ซูซัฮ. ญา เตอ     นะ ฌาดี ซือมียา ลามูลา     นู ฮีโดะ ปาเระ เดะ มาตี. กะฆีเตอ     นะ บรี ลูมอฮ บักซา ยิว ฌางัน ลูมอฮ บักซา อาซิก นะ ลีฮัจ ซายา จรัฮ     นู นะ บรี กูญา ฮีโดะ ลือปัซ บาฌิ." ญา จะ.
44026024	ตานา เปาโล ตีกัฮ ลาฆู นะ ญา กะฆีนี     ฮูลู-บาลัก เฟซะตัด มือเลา กะ ญา     ซูวารา บือซัยํ     จะ     "เปาโล เออ     เกา ฆีลา ดัฮ เลอ. นู เกา บลาฌัยํ บาญะ ดัฮ     บูวัจ บรี เกา ฆีลา ดัฮ." ญา จะ.
44026025	เปาโล ตีกัฮ จะ     "โอ เฟซะตัด     นู ฌาดี ซือมียา ซัยํ-บือซัยํ เออ     กู ฮอย เตด ฆีลา ดัฮ เลอ     ตาปี กู มือเลา ปือมือเลา นู ซูโงฮ     ปือมือเลา นู บาฌิ บือฆูนา.
44026026	โซะ ราฌา เตอ     ญา ตาฮู ลาฆู อีนี     บาฌิ ดัฮ. กะฆีเตอ     กู บรานี มือเลา ฌางัน ญา. กู ปือจายา ซูโงฮ จะ     ลาฆู อีนี ซือมูฮา     ญา ลีฮัจ บาฌิ ดัฮ. กรานา ลาฆู อีนี     เตด บือเลฮ บือฌาดี เดะ ตือปัจ ลีนง เลอ.
44026027	ราฌา อาฆริบปา เออ     เกา ปือจายา ปือมือเลา     นะ โกะ ซือมียา ตูโดฮ ลาฆู นะ ตูฮัด เฆอ? กู ตาฮู นู เกา ปือจายา ดัฮ เลอ." เปาโล ญา จะ.
44026028	ราฌา อาฆริบปา ตีกัฮ กะ เปาโล จะ     "ฌางัน ปือมือเลา ดีกิ-ตอจ กะฆีนี     เกา อีงัจ นะ บูวัจ บรี กู ฌาดี อูรัก คริดเตียน เฆอ?"
44026029	เปาโล ตีกัฮ กะ ราฌา จะ     "เตด-จะ     ปือมือเลา ดีกิ-ตอจ     ปือมือเลา บาญะ โปด     กู มีตา เดะ ตูฮัด เดะ อาตัซ     บรี เกา ฌางัน ลูมอฮ กาเญา ซือมูฮา นู ดืองัยํ กู     อารี อีนี     นะ ฌาดี ซือรูปา บือกะ กู ฌาดี เลอ. ตาปี ตีเมา บรี กาเญา กือนา ราตัย กะฆีนี     ซือรูปา กู." ญา จะ.
44026030	กะฆีเตอ ราฌา ฌางัน ฮูลู-บาลัก กูญา บือดีรี     ฌางัน บือนิด ฌางัน ลูมอฮ ซือมียา นู ดูโดะ บือซามา.
44026031	กูญา ตรือเบะ ปี     บือกีรา บือซามา     มือเลา จะ     "ซือมียา อีนี เตด บือเลฮ บูวัจ ซาลัฮ นามา     นู ฆาโดฮ นะ บรี มาตี     นู ปาโตจ นะ กือนา ราตัย โปด     ฮอย."
44026032	ราฌา อาฆริบปา มือเลา     ฌางัน ฮูลู-บาลัก เฟซะตัด     จะ     "ดัฮ ซือมียา อีนี     เตด บือเลฮ มีตา นะ ดาปัจ ราฌา ซีซา เตอ     นะ ปลือปัซ ญา โปด     บือเลฮ."
44027001	ตานา ตือตู เดะ ฮาตี ดัฮ     นู กามี นะ ปี กะ นังฆรี อิตาลี     กูญา อาตัจ เปาโล ฌางัน อูรัก ซาลัฮ อาซิก     บรี กะ กือปาลา ตาฮัน ซืออูรัก     ปือนามา ยูลียัด. ญา ฌาดี กือปาลา ตาฮัน เดะ กาวัด ตาฮัน     นู กือนา ซือโบจ จะ "กาวัด ตาฮัน นะ ราฌา ซีซา".
44027002	กามี ญาแญะ กาปัน นู ดาตัก มาแรฮ เดะ ตือเปด อัดรามิดทียุม     นู นะ ปี กะ โกะ ตือเปด ซือตืองัฮ     เดะ โซะ นังฆรี เอเซีย. อาดา อาริดตาคัด     ซือมียา เดะ นังฆรี เทซะโลนิกา     โซะ นังฆรี มาซิโดเนีย     ญา ปี ซามา. กะฆีเตอ กามี บลายัยํ ปี ดัฮ.
44027003	โซะ ปาฆี     กาปัน ซีงัฮ เดะ ตือเปด ซัยดอน. กือปาลา ตาฮัน ญา ฮาตี บาฌิ     ญา บรี เปาโล ตูโรด ปี     มียา โกะ ฆูๆ นะ ญา     บีดา กูญา นะ ตูโลก บือบือลา ญา.
44027004	กาลา กามี ตรือเบะ เดะ ตือเปด อีตู     กามี บลายัยํ ปี มือญูโซยํ ปูเลา ซัยปรัด     ซาเบะ มือญางัฮ อาเงน.
44027005	กะฆีเตอ กามี บลายัยํ มือลากัฮ ลาโวจ     นู ดาปิก กะ นังฆรี ซิลีเซีย     ฌางัน นังฆรี ปัมฟีเลีย     บารู มาแรฮ รอจ กะ ตือเปด มีรา ดัฮ     โซะ นังฆรี ลีซียา.
44027006	ปัจ อีตู     กือปาลา ตาฮัน ญา ดาปัจ กาปัน ซือบูวัฮ     ดาตัก เดะ นังฆรี อาเลกซันดรียา     นู นะ ปี กะ นังฆรี อิตาลี. กะฆีเตอ     ญา บาวา กามี     บรี ญาแญะ กะ กาปัน อีตู ดัฮ.
44027007	บาญะ อารี     กามี บลายัยํ ปี ฮัด-ปรือฮัด     ลามัจ นะ รอจ กะ ตูโปะ คือนีดัด     กรานา อาเงน ตือฆัยํ โตระ. กาลา กามี มือญางัฮ อาเงน เตด บียัซ     กามี บลายัยํ ปี มือญูโซยํ ปูเลา ครีด     ปี ลีนง อาเงน เดะ โซะ ตาโญก ซันโมเน.
44027008	กามี บลายัยํ มือญูโซยํ ปูเลา อีตู ปายัฮ     มาแรฮ รอจ กะ ตือเปด นู ปือนามา จะ     "ตือเปด ลีนง บาฌิ"     ดาปิก เดะ ตูโปะ ลาเซีย.
44027009	กาลา อีตู     บาญะ อารี ลือปัซ ดัฮ     รอจ กะ มูเซด บลายัยํ ปายัฮ โตระ     ฌาดี-จะ     ลาฆู บรามัย บือตาฮัด มากัด นะ บักซา ยิว     ลือปัซ ปี ดัฮ. กะฆีเตอ เปาโล อูจะ กะ กูญา จะ
44027010	"กาเญา เออ     กู ลีฮัจ จะ     นู กีตา นะ บลายัยํ ปี ปูลัก เดะ วะตู อีนี     นะ บูวัจ บรี กีตา มาจับ นะ ฌาฮานัม     นะ รูฆี โปด     ฌางัน โกะ บารัก นู ปือโดะ เดะ กาปัน     ฌางัน กาปัน ตะอาซิก. ตาโกจ-จะ     อาดา ซือมียา นะ มาตี ฌูฆา."
44027011	มีเซ-จะ กะฆีเตอ     กือปาลา ตาฮัน ญา ปือจายา กะ ปือมือเลา นะ เตกก     ฌางัน ปือมือเลา นะ ตกเก กาปัน     ลือเบฮ เดะ ปือจายา กะ ปือมือเลา นะ เปาโล.
44027012	ตือเปด อีตู เตด บราปา บาฌิ. นะ ซีงัฮ กาปัน ปัจ อีตู     ตือดะ ฮาบิฮ มูเซด บือแฌะ     ปายัฮ. กะฆีเตอ     โกะ ซือมียา นู บาญะ     บรีงัจ นะ ตรือเบะ ปี     จาดัก นะ บือเลฮ รอจ กะ ตือเปด ฟีนิก     นะ ดูโดะ ปัจ อีตู     ตือดะ ฮาบิฮ มูเซด บือแฌะ. ตูโปะ ฟีนิก อีตู     ฌาดี ตือเปด เดะ ปูเลา ครีด     นู ลีนง เดะ อาเงน โซะ ตีมอยํ.
44027013	ตานา อาดา อาเงน บารัจ-ดายา     นู ซืองะๆ     กูญา อีงัจ จะ     "โฌฮ     ฆามะ-จะ บือเลฮ." กูญา ซีตะ ซาโวฮ     บลายัยํ มือญูโซยํ ดิก-บีดิก ปูเลา.
44027014	ตาปี เตด ลามา     อาดา อาเงน รีโบจ     ตูโรด เดะ โซะ ฮูตัด     นู กือนา บลาโลก จะ     อาเงน ตีมอยํ ปาดัก.
44027015	ตานา กือนา อาเงน รีโบจ อีตู     กาปัน นะ มือญางัฮ อาเงน โปด     เตด บียัซ     ฆาโดฮ ลารี มือนูโรจ อาเงน.
44027016	ตานา มาแรฮ ลีนง เดะ ปูเลา ดือมิ     ปือนามา ปูเลา เคาดา     กามี อาเกะ ปราฮู ดือมิ     อีกัจ เดะ อาตัซ กาปัน     ตาปี บูวัจ ปายัฮ เลอ.
44027017	กูญา อาเมด ตาลี มาแรฮ     บือเละ กาปัน     อีกัจ บรี กือฌะ. กูญา ตาโกจ นะ ตือกริก เดะ บูโฮยํ     โซะ นังฆรี ลีเบีย. กะฆีเตอ     กูญา ฆูโลก ลายัยํ     ปลือปัซ กาปัน     บรี ฮาญอจ มือนูโรจ อาเงน.
44027018	กือนา รีโบจ โตระ กะฆีนี     โซะ ปาฆี     กูญา อาเมด บารัก นู ปือโดะ เดะ กาปัน     ซือตืองัฮ     บูวัก กะ ลาโวจ.
44027019	เดะ อารี ตีฆา     ฌางัน ตางัน นะ กูญา ตะอาซิก     กูญา อาเมด บารัก ซูโรฮ เดะ กาปัน ซือตืองัฮ     บูวัก กะ ลาโวจ.
44027020	บาญะ อารี ดัฮ     กามี ลีฮัจ เตด บือฆารี โกะ มาตาอารี     โกะ บีตัก นามา โปด. กามี กือนา รีโบจ     ซูซัฮ โตระ     ยู-จะ ฮอย เตด จาดัก นะ บือเลฮ ปี ลือปัซ เลอ.
44027021	ตานา กูญา บือตาฮัด บารัก มากัด ลามา ดัฮ     เปาโล ญา บือดีรี เดะ ตืองัฮ กูญา     มือเลา จะ     "กาเญา เออ     อาดู-จะ กาเญา มือนีงัย กะ ปือมือเลา นะ กู ดัฮ     เตด ตรือเบะ ปี เดะ ปูเลา ครีด เตอ     กาเญา นะ ฮอย เตด กือนา ลาฆู บือนาซา     เตด กือนา รูฆี กะฆีนี เลอ.
44027022	ตาปี วะตู อีนี     กู ปรีงัจ กะ กาเญา จะ     บรี กาเญา ซือนัง-ฮาตี เลอ. ฮอย ซือมียา นะ มาตี     ซืออูรัก โปด. ตาปี กาปัน นะ บือนาซา ฮาบิฮ.
44027023	กู ฌาดี ซือมียา นะ ตูฮัด เดะ อาตัซ ดัฮ     ฌาดี ซือมียา บือกรือฌา นะ ญา เตอ. มาลับ อีนี เลอ     อาดา ฮูลู-บาลัก นะ ตูฮัด มาแรฮ บือดีรี ดาปิก กู
44027024	มือเลา จะ     'เปาโล เออ     ฌางัน ตาโกจ เลอ. เกา ฆาโดฮ นะ บือดาปัจ ฌางัน ราฌา ซีซา. นี เลอ     ตูฮัด เดะ อาตัซ     ญา บาฌิ ฌางัน เกา     ญา นะ บูวัจ บรี ลูมอฮ ซือมียา     นู อาดา บือซามา ฌางัน เกา เดะ กาปัน     เตด มาตี     ซืออูรัก โปด.' ฮูลู-บาลัก ญา จะ.
44027025	"กะฆีเตอ กาเญา เออ" เปาโล ญา จะ     "กู ปือจายา กะ ตูฮัด     นู ญา นะ บูวัจ รือมัก     ฌางัน ปือมือเลา     นู ญา มือญาเระ ดัฮ.
44027026	ตาปี กีตา ฆาโดฮ นะ กือนา ตีงัน     เดะ ปูเลา     ซา ปูเลา ดัฮ." เปาโล ญา จะ.
44027027	กาลา รอจ กะ ปัจ-บือลัซ มาลับ ดัฮ     นู กามี กือนา อาเงน บาวา ปี มาแรฮ     เดะ ลาโวจ อาดรียา ดัฮ     โซะ ตืองัฮ มาลับ     โกะ อานะ กูลี เดะ กาปัน     กูญา อาคา จะ     ฆามะ นะ รอจ กะ ฮูตัด ดัฮ.
44027028	กูญา อาเมด ตาลี     อีกัจ ตือลาโปก     อูโกยํ อาเย จะ     บราปา ดาลับ. ดาปัจ ดัฮ     ฌาดี ดูวา-ปูโลฮ ดือปา. ปี ดีกิ ลาฆี ดัฮ     กูญา อูโกยํ อาเย ปูลัก     ฌาดี ลีมา-บือลัซ ดือปา ดัฮ.
44027029	กูญา ตาโกจ จะ     กาปัน นะ ตือญาแญะ เดะ อาตัซ ตูกด     กูญา ปลือปัซ ซาโวฮ เดะ กือมูดี     ปัจ ซาโวฮ. กูญา มือเลา เตด บราดู     นู นะ บรี ซียัก งัจบางัจ.
44027030	ลูมอฮ อานะ กูลี เดะ กาปัน     อีงัจ นะ ตีงัน กาปัน. กูญา บือตูโรด ปราฮู ดือมิ เดะ ลาโวจ     ซืองาฌา นะ ปี ปลือปัซ ซาโวฮ เดะ บอยา โซะ ฮึลด.
44027031	ตาปี เปาโล มือเลา ฌางัน กือปาลา ตาฮัน     ฌางัน กาวัด ตาฮัน     จะ     "ดัฮ กูญา อีนี เตด ดูโดะ เดะ กาปัน     กาเญา นะ ลือปัซ เตด บือเลฮ."
44027032	กะฆีเตอ     โกะ ตาฮัน กรัจ ตาลี นะ ปราฮู ดือมิ     บรี ญา ลือแงะ ปี เดะ ลาโวจ ดัฮ.
44027033	ตานา บือบีฮัก ดัฮ     เปาโล ปูโฌะ กูญา ซือมูฮา     บรี มากัด ซือตืองัฮ     มือเลา จะ     "อารี อีนี ฌาดี ปัจ-บือลัซ อารี ดัฮ     นู กาเญา นาตี     เตด บือเลฮ มากัด นามาๆ โปด.
44027034	กะฆีเตอ     กู ปูโฌะ กาเญา     บรี มากัด ซือตืองัฮ     บีดา กาเญา นะ ตือฆัยํ-อูรัจ. กรานา-จะ     โบะ นะ เตด ฆูรก เดะ ปาลา นะ กาเญา     ซา อูรัจ โปด     ฮอย เลอ." ญา จะ.
44027035	ตานา มือเลา กะฆีนี ดัฮ     เปาโล อาเมด ตือโปก โรตี มาแรฮ     ซือตืองัฮ     ญา บรี ซือลามัจ กะ ตูฮัด เดะ อาตัซ     โซะ ฮึลด มูคา นะ กูญา ซือมูฮา. กะฆีเตอ     ญา ลือแปะ ตือโปก     ฮึนตะ นะ มากัด.
44027036	กะฆีเตอ     กูญา ซือมูฮา ซือนัง-ฮาตี     มากัด บือซามา.
44027037	ลูมอฮ กามี เดะ กาปัน ซือมูฮา     ฌาดี ดูวา ราตุซ ตูโฌฮ-ปูโลฮ นัม อูรัก.
44027038	ตานา มากัด กือญัง ดัฮ     กูญา อาเมด บรัซ     นู ปือโดะ เดะ กาปัน     บูวัก กะ ลาโวจ     บรี กาปัน รีฮัน เลอ.
44027039	ตานา ซียัก ดัฮ     กูญา เตด กราลา ตือปัจ อีตู. ตาปี กูญา ลีฮัจ ซา ตือโละ     นู อาดา ปาตัย     กูญา อีงัจ นะ มาโซะ จรือนิ กาปัน     บรี ดาปัยํ โซะ อีตู.
44027040	กะฆีเตอ     กูญา กรัจ ตาลี     บูวัก โกะ ซาโวฮ เดะ ลาโวจ. กูญา ปลือปัซ ตาลี นู อีกัจ กือมูดี. กูญา อาเกะ ลายัยํ โซะ ฮึลด     บรี กือนา อาเงน     อีงัจ นะ จรือนิ กะ ปาตัย.
44027041	กูญา ปี กือนา ตือปัจ นู อูมะ ดูวา บือลัฮ     ญา บลาฆา. กาปัน ญา ตือกริก เดะ อาตัซ บูโฮยํ โซะ อีตู. โซะ บอยา ลือกัจ เดะ บูโฮยํ ตือโฆฮ ดัฮ     ตรือเบะ เตด บียัซ. โซะ กือมูดี กือนา อูมะ บือซัยํ     ตาปัยํ ดัฮ     บรี กาปัน ปือจัฮ ฮาบิฮ.
44027042	โกะ ตาฮัน อีงัจ นะ บูนอฮ ลูมอฮ อูรัก ซาลัฮ     ตาโกจ-จะ กูญา นะ บือดือนัง ปี     ลือปัซ ดัฮ.
44027043	ตาปี กือปาลา ตาฮัน บลารัก กูญา     ตีเมา บรี บูวัจ กะฆีเตอ     ญา บือคานะ นะ บรี เปาโล นะ ฮีโดะ. ญา ปือซัด จะ     ซือมียา นู ปานัย บือดือนัง     บรี กูญา ตรือโฌด กะ ลาโวจ ดูลู     บือดือนัง ปี กะ ปาตัย.
44027044	บารู บรี โกะ ซือมียา ฆีลาฆี     งาปอ ปาปัด ซือตืองัฮ     งาปอ บารัก นู บือกัซ ปือโดะ เดะ กาปัน ซือตืองัฮ     ปาคัจ ปี กะ ปาตัย. กะฆีเตอ     กามี รอจ ดัฮ     ซือมูฮา. ฮอย ซาปา มาตี     ซืออูรัก โปด     ฮอย.
44028001	ตานา กามี รอจ กะ ปาตัย ซือนัง ดัฮ     บารู กามี ตาฮู จะ     ปูเลา อีตู ปือนามา ปูเลา มอนตา.
44028002	ลูมอฮ ซือมียา เดะ ปูเลา อีตู     ตือจีฮัด กะ กามี     ซาโมจ กามี บาฌิ ดัฮ. กูญา จูโจฮ อาปี     ซาเบะ อาดา ฮูฌัด บูวัจ บรี กามี บือแฌะ ดัฮ.
44028003	เปาโล ญา บือเลฮ มียา กายู อาปี ซือตืองัฮ     อาเมด มาแรฮ บอฮ เดะ อาปี. ตานา บาฌิ อาดา อูลัยํ บีซา ซืออีโกยํ     กือนา อาปี ฮางัจ ดัฮ     ญา ตรือเบะ มาแรฮ     ปาโตะ ลือกัจ เดะ ตางัน นะ เปาโล.
44028004	ตานา ลูมอฮ ซือมียา เดะ ปูเลา     ลีฮัจ อูลัยํ อีตู ลือกัจ โตก-ฆาโตก     เดะ ตางัน นะ เปาโล     กูญา มือเลา บือซามา กูญา จะ     "ซูโงฮ เลอ     ซือมียา อีนี     ฌาดี ซือมียา บูนอฮ กาวัด. มีเซ-จะ     ลือปัซ เดะ ลาโวจ ดัฮ     ตาปี โฆรฮ นะ ญา     ตีเมา บรี ลือปัซ เดะ มาตี เลอ."
44028005	ตาปี เปาโล กือติฮ อูลัยํ อีตู     บรี ฆูโฆยํ เดะ อาปี. ญา เตด ซาเกะ นามา โปด.
44028006	ตาปี กูญา อีตู     ตีญูง ลีฮัจ กะ ญา     อีงัจ จะ     ญา นะ ฌาดี บาซัน ดัฮ     นะ รือบัฮ มาตี ดัดดัด. กาลา กูญา บือฆารี ลามา ดัฮ     ลีฮัจ ญา เตด ซาเกะ นามา     บารู กูญา บราเลฮ-ฮาตี อีงัจ จะ     ญา ฌาดี ซือมียา ซีดี ซืออูรัก.
44028007	เดะ ตูโปะ อีตู     อาดา ตือปัจ ตานัฮ นะ ปุบลียัด     นู ฌาดี กือปาลา เดะ ปูเลา อีตู. ญา ซาโมจ กามี บาฌิ ดัฮ     บือบือลา กามี     ตีฆา อารี ดัฮ.
44028008	อาโปก เดะ ปุบลียัด เตด ซือนัง ญาวา     ฮูวัจ ดัฮ     เอฮ ตรือเบะ ดารัฮ. เปาโล มาโซะ ปี ซารี ญา     บือซาโวจ     ตืองะ ตางัน เดะ ญาวา ญา. บารู ญา ซือนัง บาฌิ ดัฮ.
44028009	ลือปัซ อีตู     โกะ ลูมอฮ ซือมียา ฆีลาฆี เดะ ปูเลา     นู ซาเกะ     กูญา มาแรฮ ดัฮ. เปาโล บือบือลา กูญา     บรี ซือนัง บาฌิ ดัฮ.
44028010	กูญา มือโอจ กะ กามี บาญะ ดัฮ. รอจ วะตู กามี นะ ตรือเบะ เดะ ปูเลา อีตู     กูญา อาเมด โกะ บือนา บารัก มาแรฮ     บรี กะ กามี มากัด เดะ กาปัน.
44028011	กาลา กามี ดูโดะ ปัจ อีตู     กือมูฮา ตีฆา บูลัด ดัฮ     กามี ญาแญะ กาปัน ซือบูวัฮ     นู ปือนามา จะ "ดาโตะ บือกือมัยํ". ฌาดี กาปัน นู มาแรฮ ดาตัก เดะ นังฆรี อาเลกซันดรียา     ดูโดะ เดะ ปูเลา     ฮาบิฮ มูเซด บือแฌะ ดัฮ. กามี บลายัยํ ปี
44028012	รอจ กะ ตือเปด ซัยราคิว     ซีงัฮ ปัจ อีตู     ตีฆา อารี ดัฮ.
44028013	กามี ตรือเบะ เดะ โซะ อีตู     ปี รอจ กะ ตือเปด เรฆียุม. เดะ โซะ ปาฆี     อาดา อาเงน มาแรฮ เดะ โซะ บารัจ-ดายา. กามี บลายัยํ ดูวา อารี     มาแรฮ รอจ กะ ตือเปด โปทิโอลี.
44028014	ตือปัจ อีตู     กามี ดาปัจ ลูมอฮ ดีบราดี ปือจายา ซือตืองัฮ     นู บืออาฌะ กามี     บรี นูปัก ดูโดะ บือซามา กูญา     ตูโฌฮ อารี. กะฆีเตอ     กามี บือฌาลัด ปี กะ นังฆรี โรม.
44028015	ตานา ลูมอฮ ดีบราดี เดะ นังฆรี โรม     ดืองัยํ ลาฆู นะ กามี ดัฮ     กูญา มาแรฮ ซาโมจ กามี     เดะ ปือกัด อับปียัด ซือตืองัฮ     เดะ ตูโปะ นู ปือนามา จะ "ตีฆา โรงแรม" ซือตืองัฮ. กาลา เปาโล ลีฮัจ กูญา     ญา บรี ซือลามัจ กะ ตูฮัด     บราซา ซือนัง-ฮาตี ดัฮ.
44028016	ตานา กามี รอจ กะ นังฆรี โรม ดัฮ     กูญา ยอม บรี เปาโล ดูโดะ ซาญา     บรี อาดา ตาฮัน ซืออูรัก     ดูโดะ บือซามา     ตูงู ญา.
44028017	ลือปัซ ตีฆา อารี     เปาโล บืออาฌะ ลูมอฮ กือปาลา นะ บักซา ยิว     บรี มาแรฮ บือมุน บือซามา. บือมุน ดัฮ     ญา มือเลา ฌางัน กูญา จะ     "ลูมอฮ ดีบราดี เออ     กู นี     เตด ดือละ บูวัจ นามาๆ นู บลาวัด ฌางัน บักซา กีตา     นู บลาวัด ฌางัน ฮาดัจ นะ โกะ บีลาแก นะ กีตา. ตาปี กู กือนา รีฆะ เดะ นังฆรี เยรูซาเลม     กือนา อาตัจ กะ ลูมอฮ บักซา โรม.
44028018	ซูดัฮ กูญา อีตู ซาซัจ กู ดัฮ     กูญา อาดา ฮาตี นะ ปลือปัซ กู     ซาเบะ ลีฮัจ จะ     กู เตด บือเลฮ บูวัจ ซาลัฮ นามา นู ปาโตจ นะ กือนา ฮูโกบ บรี มาตี.
44028019	ตานา โกะ บักซา ยิว ซือกัจ มือเลา เตอ     มีเซ-จะ กู ฮอย ปาซัน นามา นะ อาดู บักซา นะ กู     ตาปี กู ฆาฆัฮ นะ มีตา ปี บือดาปัจ ฌางัน ราฌา ซีซา.
44028020	กะฆีเตอ เลอ     กู ซูกา นะ ดาปัจ กาเญา     นะ มือเลา ฌางัน กาเญา กะฆีนี จะ     อาดา ซา ลาฆู นู บักซา อิซราเอน จาดัก นะ ดาปัจ เตอ     กรานา ลาฆู อีตู เลอ     นู กู กือนา ราตัย กะฆีนี." เปาโล ญา จะ.
44028021	โกะ กือปาลา บักซา ยิว ตีกัฮ กะ ญา จะ     "โซะ กามี เตอ     เตด บือเลฮ ซาโมจ ซูรัจ มานามา     มาแรฮ เดะ นังฆรี ยูเดีย     ปาซัน ลาฆู นะ เกา. ฮอย ดีบราดี นะ กามี ซือมียา ดีฮา โปด     บือเลฮ ดาตัก มาแรฮ เดะ โซะ อีตู     นู มือญาเระ บรีตา     เฆอ-จะ     มือเลา ลาฆู ฌาฮัจ มานามา     ปาซัน นะ เกา.
44028022	ตาปี กามี ซูกา นะ ดืองัยํ เกา มือเลา     ลาฆู นู เกา อีงัจ เดะ ฮาตี     ซาเบะ กามี ตาฮู จะ     ราตา ตือปัจ     อาดา ซือมียา มือเลา บลาวัด     ฌางัน ลูมอฮ นะ เกา อีนี เลอ." กูญา จะ.
44028023	กะฆีเตอ กูญา ตือตู ฌางัน เปาโล จะ     นะ มาแรฮ มียา ญา     อารี ดีฮา. อารี อีตู     อาดา ลูมอฮ กูญา มาแรฮ มียา เปาโล เดะ รูมัฮ     บาญะ อูรัก. ตะเดะ ปาฆี     ตือดะ รอจ กะ มาลับ     ญา มือญาเระ บรี กะ กูญา ตาฮู     ปาซัน ลาฆู นู ตูฮัด เดะ อาตัซ มาแรฮ บือบือลา ฌาดี ราฌา กะฮามี. ญา มือเลา ลาฆู     เดะ ซูรัจ ปือมือเลา ฮูโกบ นะ มูซา     เดะ ซูรัจ นะ โกะ ซือมียา ตูโดฮ ลาฆู นะ ตูฮัด ฌูฆา     บือคานะ นะ บรี กูญา ปือจายา     ลาฆู นะ เยซู.
44028024	ปือมือเลา นะ ญา อีตู     อาดา ซือมียา ปือจายา     ซือตืองัฮ     ซือมียา เตด ปือจายา     ซือตืองัฮ.
44028025	กะฆีเตอ     กูญา ฆามะ นะ ตรือเบะ ปี     ตืองัฮ มือเลา บือตีกัฮ-ตีกัฮ บือซามา. ตาปี เปาโล มือเลา ปือมือเลา     ซา ปาตัฮ ลาฆี     จะ     "ซูโงฮ เลอ     ปือมือเลา อีตู     นู ซือมืองัจ นะ ตูฮัด บูวัจ บรี อิซายา ซือมียา ตูโดฮ ลาฆู นะ ตูฮัด     มือเลา กะ โกะ บีลาแก นะ กาเญา     ญา รือมัก ดัฮ.
44028026	ญา บือเลฮ มือเลา กะฆีนี จะ 'ปี เลอ     มือเลา ฌางัน ลูมอฮ บักซา อีนี จะ "กาเญา ซือมาตา ดืองัยํ     ตาปี เตด มาโซะ เดะ ฮาตี เลอ. กาเญา นะ ฌือเงาะ ลีฮัจ     ตาปี เตด บือฆารี ดัฮ."
44028027	ซาเบะ ลูมอฮ บักซา อีนี เตอ     ฮาตี นะ กูญา บรีงัจ เตด กือนา ลาฆู ตือลีงา นะ กูญา     กูญา ตูโดก ดัฮ. มาตา นะ กูญา     กูญา ปือฌับ ดัฮ. ตาโกจ-จะ     มาตา นะ กูญา     นะ บือฆารี ตือลีงา นะ กูญา     นะ ดืองัยํ ลาฆู นะ มาโซะ เดะ ฮาตี     นะ กูญา. กะฆีเตอ     กูญา นะ อาเลฮ มาแรฮ ซารี กู. กู โปด     นะ บือบือลา กูญา     บรี ลือฆา บาฌิ ดัฮ.' ตูฮัด ญา จะ."
44028028	เปาโล มือเลา ลาฆี จะ     "กะฆีเตอ เลอ     กาเญา กือนา ตาฮู จะ     ปือมือเลา นะ ตูฮัด เดะ อาตัซ     นู ญา นะ บรี ลูมอฮ ซือมียา ฮีโดะ ลือปัซ บาฌิ ดัฮ     ปือมือเลา อีตู นะ ปี กะ ลูมอฮ บักซา อาซิก. กูญา อีตู เลอ     นะ มือนีงัย." เปาโล ญา จะ.
44028030	กือมูฮา ดูวา ตาโฮด ดัฮ     เปาโล ดูโดะ ปัจ อีตู     เดะ รูมัฮ นู ญา ซีวา ตะอาซิก. ญา ซาโมจ ซือมียา ซือมูฮา     นู มาแรฮ ซารี ญา.
44028031	ฌางัน ฮาตี บรานี     ญา มือญาเระ ลาฆู     ปาซัน นู ตูฮัด เดะ อาตัซ นะ บือบือลา ฌาดี ราฌา     ญา อาฌัยํ ลาฆู ปาซัน ตูฮัด เยซู คริด. ฮอย ซาปา บลารัก ดัฮ.
45001001	กู เปาโล     นู ฌาดี ปราโซฮ นะ เยซู คริด กู ฆาแรฮ ซูรัจ อีนี     กีเรบ บรี กะ ลูมอฮ ซือมียา ตือปัจ นังฆรี โรม. ตูฮัด เดะ อาตัซ บือเลฮ ปาเงน กู     บรี ฌาดี ปือญูโรฮ นะ ญา. ญา ปีเลฮ กู ดัฮ     บีดา กู นะ มือญาเระ ซา ลาฆู บรีตา นู บาฌิ นะ ญา.
45001002	บรีตา นู บาฌิ อีตู     ตูฮัด บือเลฮ บือฌาญี ดูลู ดัฮ     บือเลฮ ซูโรฮ โกะ ซือมียา ตูโดฮ ลาฆู นะ ญา     มาแรฮ มือญาเระ     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด ซูรัจ นู บาฌิ บือซรี เตอ.
45001003	บรีตา อีตู เตอ     มือญาเระ ลาฆู ปาซัน นานะ นะ ตูฮัด เดะ อาตัซ     ฌาดี-จะ เยซู คริด     ตูฮัด นะ กีตา เลอ. โซะ ญาวา นะ ญา เตอ     ญา บือฌาดี มาแรฮ     เดะ บือแนฮ นะ ราฌา ดาวิด
45001004	ตาปี โซะ ซือมืองัจ นะ ญา     นู บาฌิ บือซรี เตอ     ญา กือนา ตืองะ ดัฮ     ฌาดี นานะ นะ ตูฮัด     นู มือฆัฮ ซูโงฮ     กรานา-จะ ญา กือนา บูวัจ บรี ฮีโดะ ปาเระ เดะ มาตี ดัฮ เลอ.
45001005	กรานา เยซู อีตู เตอ     ตูฮัด บือเลฮ ฮาลัย บรี ซือลามัจ กะ กามี     บรี กามี ฌาดี ปือญูโรฮ นะ ญา     บีดา นะ บาวา โกะ ลูมอฮ ซือมียา ราตา บักซา     มาแรฮ ปือจายา กะ ตูฮัด     บูวัจ ตูโรจ กะ ญา เลอ. กะฆีเตอ     นะ บรี นามา นะ เยซู     นะ ฌาดี บือซัยํ ซูโงฮ.
45001006	ลูมอฮ กาเญา ฌูฆา     นู เยซู คริด บือเลฮ ปาเงน ดัฮ     กาเญา อาดา เดะ โกะ ลูมอฮ ซือมียา อีตู เลอ.
45001007	กะฆีเตอ     กู ฆาแรฮ ซูรัจ อีนี     กีเรบ บรี กะ ลูมอฮ ซือมียา เดะ โซะ นังฆรี โรม     ลูมอฮ ซือมียา นู ตูฮัด เดะ อาตัซ ซายัก     บือเลฮ ปาเงน ดัฮ     บรี ฌาดี โกะ ซือมียา นะ ญา. มีตา เดะ ตูฮัด     นู อาโปก เดะ อาตัซ นะ กีตา     มีตา เดะ ตูฮัด เยซู คริด     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
45001008	ลามูลา เตอ     นู เยซู คริด ญา อาดา ตูโลก กู     กะฆีเตอ กู บรี ซือลามัจ กะ ตูฮัด เดะ อาตัซ     ตูฮัด นะ กู     ปาซัน ลาฆู นะ กาเญา ซือมูฮา     กรานา-จะ     นู กาเญา ปือจายา กะ ตูฮัด เตอ     ญา กือจัย ปี ดัฮ     บรี โกะ ซือมียา ราตา ดือนียา ดืองัยํ.
45001009	ตูฮัด เดะ อาตัซ     นู กู บูวัจ ตูโรจ ปือนอฮ เดะ ฮาตี     เดะ ลาฆู มือญาเระ บรีตา นู บาฌิ ปาซัน นานะ นะ ญา เตอ     ตูฮัด เลอ     ญา บรี ซะซี ปาซัน กู จะ     กู บรีงัจ กะ กาเญา ซือลาลู เตด บราดู.
45001010	วะตู กู บือซาโวจ บีลัก กาลี     กู มีตา เดะ ตูฮัด จะ     อาซัน บรี กือนา เดะ ฮาตี นะ ตูฮัด เตอ     กะฮามี โปด บรี กู นะ บือเลฮ มาแรฮ ฌือเงาะ ลีฮัจ ลูมอฮ กาเญา     เดะ วะตู โซะ บลากัก อีนี เลอ.
45001011	กรานา-จะ     กู ฌีราซา นะ ลีฮัจ กาเญา     บีดา นะ บือเลฮ ปาฮาฆิ ลาฆู บาฌิ บรี กะ กาเญา     นู ดาตัก เดะ ซือมืองัจ นะ ตูฮัด เตอ เลอ     บรี กะ กาเญา นะ กือฌะ-กือมัซ เดะ ฮาตี.
45001012	ฌาดี-จะ     นู กีตา ซือมูฮา ปือจายา กะ เยซู ดัฮ     กะฆีเตอ กีตา นะ ปาคัจ ตูโลก     ปูโฌะ-ฮาตี บือซามา-ซามา เลอ.
45001013	อาดี-บราดี เออ     กู นะ บรี กาเญา ตาฮู จะ     บาญะ กาลี ดัฮ     นู กู ตือตู-ฮาตี นะ มาแรฮ ฌือเงาะ ลีฮัจ กาเญา     ตาปี อาดา ลาฆู ซือกัจ     ตือดะ ฮาดัจ อีนี เลอ. กู ซูกา นะ มาแรฮ     บีดา นะ บือเลฮ ตูโลก บรี อาดา ซือมียา ซือตืองัฮ นะ มาแรฮ ปือจายา     เดะ ตืองัฮ ลูมอฮ กาเญา     บือกะ กู บือเลฮ ตูโลก ดัฮ     เดะ โกะ ลูมอฮ บักซา อาซิก นู ฆีลาฆี ฌูฆา.
45001014	กู ซือรูปา ตือฮูตัก ดัฮ     เดะ โกะ ลูมอฮ บักซา บาฌิ     ฌางัน โกะ ลูมอฮ บักซา เตด บาฌิ ซามา     เดะ โกะ ลูมอฮ ซือมียา ปานัย ซูรัจ     ฌางัน โกะ ลูมอฮ ซือมียา นู เตด ตาฮู ซูรัจ ฌูฆา.
45001015	กะฆีเตอ     กู บือคานะ บาญะ ซูโงฮ เลอ     นะ บือเลฮ มือญาเระ บรีตา นู บาฌิ อีตู     บรี กะ ลูมอฮ กาเญา     นู ดูโดะ เดะ นังฆรี โรม     นะ บือเลฮ ดืองัยํ ฌูฆา.
45001016	กรานา-จะ     กู ตือตู-ฮาตี ซูโงฮ     เดะ บรีตา นู บาฌิ นะ ตูฮัด. บรีตา อีนี เลอ     ฌาดี บือกะ ลาฆู ปือมือฆัฮ นะ ตูฮัด เดะ อาตัซ     บีดา นะ ตูโลก ราตา ซือมียา นู ปือจายา     บรี ลือปัซ เดะ ดูซา ดัฮ. ซือมียา บักซา ยิว ดูลู เตอ     ซือมียา บักซา อาซิก ซามา ฌูฆา เลอ.
45001017	ซาเบะ เดะ บรีตา นู บาฌิ อีนี เตอ     ตูฮัด เดะ อาตัซ ญา ปลีฮัจ บรี ซัฮ จะ     นู ญา นะ บูวัจ บรี ลูมอฮ ซือมียา     นะ บาฌิ-ตือปัจ ฌางัน ญา กะฮามี     ฌาดี-จะ     ซาเบะ ซือมียา อีตู ปือจายา กะ ตูฮัด ดัฮ. ตะเดะ ลามูลา ยู ปือญูดัฮ โปด     ซาเบะ ญา ปือจายา     ซา ฌาลัด อีตู เลอ. บือกะ ซูรัจ ปือมือเลา นะ ตูฮัด อาดา ฆาแรฮ ดัฮ จะ "ซือมียา นู บาฌิ-ตือปัจ ฌางัน ตูฮัด     ซาเบะ ญา ปือจายา ดัฮ เตอ     ซือมียา อีตู นะ อาดา ฮีโดะ ซูโงฮ เลอ." ญา จะ.
45001018	กรานา-จะ ลาฆู อีนี     ปลีฮัจ ดัฮ จะ     ตูฮัด นู เดะ อาตัซ ลาแงะ เตอ     ญา มูซัยํ กรัจ ฮูโกบ กะ ลาฆู ดูซา     ฌางัน ลาฆู ฌาฮัจ ซือมูฮา     นะ โกะ อูมัจ-ซือมียา. เดะ ลาฆู ฌาฮัจ นะ กูญา     กูญา ตูโดก ลาฆู นู ซูโงฮ ปาซัน นะ ตูฮัด     ตีเมา บรี ซาปา นะ ตาฮู.
45001019	ตูฮัด กรัจ ฮูโกบ กะฆีเตอ     ซาเบะ-จะ ลาฆู นามา นู ซือมียา นะ บือเลฮ ตาฮู ปาซัน ตูฮัด เดะ อาตัซ เตอ     ญา ลีฮัจ ซัฮ เดะ ตืองัฮ กูญา. ตูฮัด ตะอาซิก โปด     บูวัจ บรี กูญา ลีฮัจ ซัฮ กะฆีเตอ ดัฮ เลอ.
45001020	นู ตูฮัด ฌาดี กะฮามี เตอ     โกะ ซือมียา นะ ลีฮัจ เตด บือฆารี. ตาปี ตะเดะ ญา บือฌาดี ดือนียา ดัฮ     นู ตูฮัด ญา มือฆัฮ ซูโงฮ ซือลาลู     นู ญา ฌาดี ตูฮัด บือซัยํ เตอ     กูญา นะ บือเลฮ ลีฮัจ     บือเลฮ ตาฮู     เดะ โกะ ซือบารัก นู ญา บือฌาดี ดัฮ. กะฆีเตอ     กูญา ฮอย ฌาลัด นะ มือเลา บือปูลัซ เลอ
45001021	กรานา มีเซ-จะ กูญา กราลา ตูฮัด     กูญา ตีเมา ปูฌี กะ ญา     บือกะ ลาฆู นู บือฆูนา เตอ     ตีเมา บรี ซือลามัจ กะ ญา. ตาปี กูญา ปี กีรา กะ ลาฆู บูดอ     กีรา กะ ลาฆู นู ฮอย เตด ตือปากัย     บือกะ ฮาตี บูดอ นะ กูญา กือลับ ดัฮ.
45001022	มีเซ กูญา มืองากู จะ     ฌาดี ซือมียา ปานัย อากัน เตอ     ตาปี กูญา ฌาดี ซือมียา นู บูดอ เลอ.
45001023	กะฆีเตอ     กูญา เตด มือญือมัฮ กะ ตูฮัด เดะ อาตัซ     นู เตด ดือละ มาตี เตอ     ตาปี กูญา อาเลฮ ปี มือญือมัฮ กะ บราลา     บือกะ ฆามัยํ นะ ซือมียา นู ฆาโดฮ มาตี เตอ     บือกะ ฆามัยํ นะ บูโรก     นะ บือนาตัก กากี ปัจ     บือนาตัก มือรากะ เลอ.
45001024	ซาเบะ ลูมอฮ ซือมียา บูวัจ กะฆีเตอ ดัฮ     ตูฮัด เดะ อาตัซ     ญา ปลือปัซ กูญา อีตู     บรี ปี บูวัจ ลาฆู นู เตด บือฆูนา     ตูโรจ กะ ลาฆู ฌาฮัจ นู ฮาตี นะ กูญา ฆาละ นะ บูวัจ เลอ. กะฆีเตอ     โซะ ญาวา นะ กูญา     ปาคัจ บูวัจ ลาฆู นู มือญือและ โตระ     บือซามา-ซามา.
45001025	ตูฮัด นู ซูโงฮ เตอ     กูญา รีบัยํ ฌาดี ลาฆู มืออูปัย. กูญา ตีเมา มือญือมัฮ     ตีเมา บูวัจ ตูโรจ กะ ตูฮัด นู บือฌาดี ดือนียา ดัฮ     ตาปี อาเลฮ ปี มือญือมัฮ กะ บือนา บารัก นู ตูฮัด บือเลฮ บือฌาดี. ตูฮัด เดะ อาตัซ เตอ     ญา เลอ     นู บือฆูนา นะ บรี ลูมอฮ ซือมียา นะ ปูฌี ซือลาลู. อาเมน.
45001026	กรานา ลูมอฮ ซือมียา บูวัจ กะฆีเตอ     ตูฮัด ปลือปัซ กูญา อีตู     บรี ตูโรจ กะ ฮาตี ฆาละ นู มือญือและ. มีเซ โกะ นีบีนี โปด     กูญา กีปัซ ลาฆู บือซามา ฌางัน กีลากี     อาเลฮ ปี     ปาคัจ อูซิ ลาฆู นู เตด บือฆูนา ซามา นีบีนี.
45001027	กะฆีเตอ ฌูฆา     โกะ กีลากี บราดู ดูโดะ บือซามา ฌางัน โกะ นีบีนี. กูญา อาดา ฮาตี ฆาละ นะ บือซามา ฌางัน โกะ กีลากี อาซิก. โกะ กีลากี ปาคัจ ปี อูซิ ลาฆู นู มือญือและ โตระ     ซามา กีลากี. กะฆีเตอ     กูญา กือนา ฮูโกบ บาลัซ ปาเระ     เดะ ญาวา นะ กูญา     บือกะ รือมัก ฌางัน ลาฆู นู ฌาฮัจ นะ กูญา.
45001028	กรานา ลูมอฮ ซือมียา ตีเมา อีงัจ     ตีเมา ตาฮู     กะ ลาฆู นะ ตูฮัด เดะ อาตัซ     กะฆีเตอ ตูฮัด เตอ     ญา ปลือปัซ กูญา     บรี ฮาตี นะ กูญา เตด บือฆูนา บาญะ     บรี กูญา บูวัจ ลาฆู นู ฌาฮัจ     นู เตด ปาโตจ.
45001029	กูญา ปือนอฮ ฌางัน ลาฆู ฌาฮัจ     ลาฆู ซาลัฮ     ลาฆู ฮาลูบา     ลาฆู เตด ตือปากัย. ฮาฌา กูญา นะ ดือกี     นะ บูนอฮ ซือมียา     นะ บลาวัด     นะ ตีปู     นะ กีรา ฌาฮัจ. กูญา นะ บือบีซิ มือเลา มืออูปัย
45001030	นะ มือเลา มืออูปัจ กะ กาวัด. กูญา บูวัจ ลาฆู นู ตูฮัด บือชี     ฮาตี กรัซ     งันตืองัน     มือนูโญะ กะ ญาวา ตะอาซิก     ซูกา อีงัจ กะ ลาฆู นู ฌาฮัจ. กูญา ฮอย เตด มือนีงัย กะ เอด อาโปก.
45001031	กูญา บูดอ ซูโงฮ. กูญา กาเลฮ ปือมือเลา นู กูญา บือฌาญี ดัฮ. กูญา เตด ซายัก     เตด ตือจีฮัด กะ ซือมียา อาซิก.
45001032	มีเซ-จะ กูญา ตาฮู ปือมือเลา ฮูโกบ นะ ตูฮัด     นู จะ     ซือมียา นู บูวัจ ลาฆู กะฆีเตอ     ญา บือฆูนา นะ มาตี     ตาปี กูญา ฌือนัฮ บูวัจ กะฆีเตอ ลาฆี. ลือเบฮ เดะ อีตู เลอ     กูญา ลีฮัจ บาฌิ ฌางัน ซือมียา อาซิก     นู บูวัจ ลาฆู กะฆีเตอ ฌูฆา ดัฮ.
45002001	กาวัด เออ     เกา นะ กรัจ ฮูโกบ ซือมียา อาซิก เฆอ? กะฆีเตอ     เตด-จะ เกา ฌาดี ซือมียา ดีฮา     เกา ฮอย ฌาลัด นะ บือปูลัซ ญาวา เลอ. เกา นะ กรัจ ฮูโกบ ซือมียา อาซิก เตอ     ตาปี เกา ฌูฆา โปด     บูวัจ ลาฆู ซือรูปา กะ ญา. กะฆีเตอ     ซือรูปา เกา กรัจ ฮูโกบ ญาวา ตะอาซิก เลอ.
45002002	กีตา ตาฮู จะ     นู ตูฮัด นะ กรัจ ฮูโกบ ซือมียา     นู บูวัจ ลาฆู ฌาฮัจ อีตู เตอ     ญา บูวัจ กือนา ลาฆู ดัฮ เลอ.
45002003	กาวัด เออ     เกา ตะอาซิก บูวัจ ลาฆู อีตู     ตาปี เกา กรัจ ฮูโกบ ซือมียา อาซิก     นู บูวัจ กะฆีเตอ. เกา อีงัจ จะ     ญาวา เกา นะ ลือปัซ เดะ ฮูโกบ นะ ตูฮัด เฆอ?
45002004	นู ตูฮัด ฮาตี บาฌิ ซูโงฮ     นู ญา ตาฮัด-ฮาตี     มือนาตี ลามา เตอ     โกะ ลาฆู กะฆีเตอ เกา กีรา จะ     เตด ฌาดี นามา เฆอ? เกา ฮอย เตด ตาฮู เฆอ     จะ     นู ตูฮัด ฮาตี บาฌิ กะฆีเตอ     บีดา นะ บรี เกา บราเลฮ-ฮาตี เลอ?
45002005	ตาปี เกา เตอ     ฮาตี กรัซ     ฮาตี บาตัฮ เลอ. กะฆีเตอ     เกา นะ บูวัจ บรี ญาวา เกา ตะอาซิก     นะ กือนา ลาฆู มูซัยํ     บือตามัฮ บาญะ เลอ     เดะ อารี กรัจ ฮูโกบ. เดะ อารี อีตู     ตูฮัด เดะ อาตัซ นะ บรี ลีฮัจ จะ     ญา มูซัยํ กรัจ ฮูโกบ     บือกะ ลาฆู บาฌิ-ตือปัจ เลอ.
45002006	กรานา-จะ     บือกะ ราตา ซือมียา บือเลฮ บูวัจ กะฮามี เตอ     ตูฮัด เดะ อาตัซ นะ บรี กะ ญา     ตูโรจ ลาฆู กะฆีเตอ เลอ.
45002007	โซะ ซือมียา ซือตืองัฮ     นู ราเฌด บูวัจ ลาฆู บาฌิ     บีดา บรี ตูฮัด นะ ปูฌี กะ กูญา     นะ บรี กูญา บือซัยํ มูคา     นะ บรี กูญา ฮอย เตด มาตี เตอ     ซือมียา กะฆีเตอ     ตูฮัด นะ บรี กูญา ฮีโดะ ซูโงฮ ซือลาลู.
45002008	โซะ ซือมียา อาซิก     นู บรีงัจ กะ ซา ญาวา นะ กูญา ตะอาซิก     นู ตีเมา มือนีงัย กะ ลาฆู นู ซูโงฮ     ตาปี ตูโรจ กะ ลาฆู นู ฌาฮัจ เตอ     ซือมียา กะฆีเตอ     ตูฮัด นะ มูซัยํ กรัจ ฮูโกบ กูญา เลอ.
45002009	ราตา ซือมียา นู บูวัจ ลาฆู เตด บาฌิ     เตด-จะ ฌาดี โกะ ลูมอฮ บักซา ยิว ดูลู เตอ     ฌาดี โกะ ลูมอฮ บักซา อาซิก ฌูฆา     ตูฮัด นะ บรี กูญา กือนา ลาฆู ซูซัฮ ปายัฮ โตระ.
45002010	ตาปี ราตา ซือมียา นู บูวัจ ลาฆู นู บาฌิ     เตด-จะ ฌาดี โกะ ลูมอฮ บักซา ยิว ดูลู เตอ     ฌาดี โกะ ลูมอฮ บักซา อาซิก ฌูฆา     ตูฮัด นะ ปูฌี กะ กูญา     บรี กูญา บือซัยํ มูคา     บรี กูญา ดูโดะ ซือนัง ซือลามัจ เลอ.
45002011	ซาเบะ-จะ     ตูฮัด เดะ อาตัซ     ญา เตด ปีเลฮ มูคา ซือมียา ดีฮา เลอ.
45002012	ซาเบะ-จะ     โซะ โกะ ซือมียา นู ฮอย ปือมือเลา ฮูโกบ นะ ตูฮัด     นู บูวัจ ซาลัฮ เตอ     มีเซ-จะ     ฮอย ปือมือเลา ฮูโกบ     ตาปี กูญา นะ กือนา ลาฆู ฌาฮานัม เลอ. ตาปี โซะ โกะ ซือมียา นู อาดา ปือมือเลา ฮูโกบ นะ ตูฮัด     นู บูวัจ ซาลัฮ เตอ     กูญา นะ กือนา กรัจ ฮูโกบ     บือกะ ปือมือเลา ฮูโกบ อีตู เลอ.
45002013	ซาเบะ-จะ     โกะ ซือมียา นู นะ บาฌิ-ตือปัจ     โซะ ฮึลด มูคา นะ ตูฮัด เตอ     กูญา บูกัด ซือมียา นู ซา ดืองัยํ ปือมือเลา ฮูโกบ นะ ตูฮัด     ตาปี ฌาดี ซือมียา บูวัจ ตูโรจ กะ ปือมือเลา ฮูโกบ อีตู. กูญา เลอ     นู ฌาดี ซือมียา บาฌิ-ตือปัจ ดัฮ.
45002014	ซาเบะ ลูมอฮ ซือมียา บักซา อาซิก     กูญา ฮอย ปือมือเลา ฮูโกบ นะ ตูฮัด. ตาปี ดักกาดัก กูญา บูวัจ ตูโรจ ปือมือเลา ฮูโกบ อีตู     บือกะ ฮาตี นะ กูญา บาวา เตอ. วะตู บูวัจ กะฆีเตอ     กูญา บรี ลีฮัจ จะ     มีเซ กูญา ฮอย ปือมือเลา ฮูโกบ นะ ตูฮัด ดัฮ     ตาปี ฮาตี กูญา ฌาดี ปือมือเลา ฮูโกบ     บรี กะ ญาวา นะ กูญา ตะอาซิก เลอ.
45002015	นู กูญา บูวัจ ตูโรจ กะฆีเตอ     บรี ลีฮัจ จะ     ลาฆู นู ปือมือเลา ฮูโกบ นะ ตูฮัด ปือซัด เตอ     อาดา ฆาแรฮ ดัฮ     เดะ ฮาตี นะ กูญา เลอ. ฮาตี นะ กูญา     นู ตาฮู ลาฆู ซาลัฮ กือนา     ฌาดี ซะซี จะ     ลาฆู กะฆีเตอ ฌาดี ซูโงฮ. ซาเบะ-จะ     ลาฆู กูญา อีงัจ เดะ ฮาตี     ญา บือตือฆัฮ บือซามา-ซามา     ซัจ มือเลา จะ "ซาลัฮ ดัฮ เลอ"     ซัจ จะ "กือนา ดัฮ"     ฌูฆา.
45002016	นะ ฌาดี กะฆีเตอ เลอ     เดะ อารี อีตู     นู ตูฮัด เดะ อาตัซ นะ บรี เยซู คริด     กรัจ ฮูโกบ โกะ ลาฆู นู บูนี ดัฮ     เดะ ดาลับ ฮาตี นะ ลูมอฮ ซือมียา. ญา บูวัจ กะฆีเตอ     ตูโรจ บือกะ บรีตา นู บาฌิ อีตู     นู กู บือเลฮ มือญาเระ ดัฮ.
45002017	ตาปี โซะ เกา เลอ     เกา มืองากู จะ     ฌาดี ซือมียา บักซา ยิว เตอ     เกา บือซานัยํ เดะ ปือมือเลา ฮูโกบ นะ ตูฮัด มือโอจ กะ ญาวา ตะอาซิก จะ     ฌาดี ซือมียา นู ตูฮัด เดะ อาตัซ ซูกา.
45002018	เกา บือเลฮ บลาฌัยํ     เดะ ซูรัจ ปือมือเลา ฮูโกบ     ตาฮู ดัฮ จะ     ลาฆู นามา นู ตูฮัด บือคานะ เตอ     จะ     นะ ปีเลฮ บูวัจ ลาฆู นามา บาฌิ เลอ.
45002019	เกา ตือตู เดะ ฮาตี ดัฮ จะ     เกา ฌาดี ซือรูปา ซือมียา ตูโตด โกะ อูรัก มาตา บูตา     ซือรูปา ตือปัจ จรัฮ นะ โกะ ซือมียา นู ดูโดะ โซะ กือลับ
45002020	ฌาดี ซือมียา อูจะ-อาฌัยํ โกะ ซือมียา เตด บือฆูนา     ฌาดี ซือมียา อาฌัยํ โกะ ซือมียา บูดอ เลอ. เกา ตือตู-ฮาตี จะ     นู เกา อาดา ซูรัจ ปือมือเลา ฮูโกบ อีตู     กะฆีเตอ เกา ตาฮู ปือนอฮ ดัฮ     รอจ กะ ลาฆู ซูโงฮ ซือมูฮา.
45002021	เกา เลอ     เกา อาฌัยํ โกะ ซือมียา อาซิก     บูวัจ นามา ปะ เตด อาฌัยํ ฮาตี นะ เกา ตะอาซิก เลอ? เกา มือญาเระ จะ     "ฌางัน จูรี โกะ ซือบารัก นะ กาวัด." ตาปี อีซี เกา ตะอาซิก จูรี โกะ ซือบารัก เฆอ?
45002022	เกา มือเลา ปูลัก จะ     "ฌางัน บือกาเซฮ." ตาปี เกา ปี บือกาเซฮ เฆอ? เกา บือชี โกะ บราลา     ตาปี เกา ปี จูรี ซือบารัก     เดะ โกะ รูมัฮ มือญือมัฮ บราลา เฆอ?
45002023	เกา งันตืองัน จะ     เกา อาดา ซูรัจ ปือมือเลา ฮูโกบ นะ ตูฮัด     ตาปี นู เกา บูวัจ ซาลัฮ เดะ ปือมือเลา ฮูโกบ อีตู     เกา นะ บูวัจ ลาฆู ปือจือและ กะ ตูฮัด เฆอ?
45002024	บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด จะ "กรานา กาเญา     ลูมอฮ ยิว เลอ     โกะ ลูมอฮ บักซา อาซิก มือเลา ตะอารัฮ กะ ตูฮัด เดะ อาตัซ."
45002025	ดัฮ เกา บูวัจ ตูโรจ กะ ปือมือเลา ฮูโกบ นะ ตูฮัด อีตู เตอ     นู เกา ซาโมจ ลาฆู กรัจ ดัฮ     ญา อาดา รือฆา บาฌิ. ตาปี ดัฮ เกา เตด บูวัจ ตูโรจ กะ ปือมือเลา ฮูโกบ อีตู     ฌาดี ซือรูปา บือกะ เกา เตด ดือละ ซาโมจ ลาฆู กรัจ ดัฮ เลอ.
45002026	กะฆีเตอ     ซือมียา บักซา อาซิก     นู เตด บือเลฮ ซาโมจ ลาฆู กรัจ เตอ     ดัฮ ญา บูวัจ ตูโรจ กะ โกะ ปือมือซัด     เดะ ปือมือเลา ฮูโกบ นะ ตูฮัด     ตูฮัด นะ ลีฮัจ กะ ญา     ซือรูปา บือกะ ฌาดี ซือมียา     นู ซาโมจ ลาฆู กรัจ ดัฮ     บูกัด เฆอ?
45002027	กะฆีเตอ     ลูมอฮ บักซา อาซิก     นะ กรัจ ฮูโกบ กาเญา นู ฌาดี บักซา ยิว เตอ. ซาเบะ-จะ     มีเซ กูญา เตด บือเลฮ ซาโมจ ลาฆู กรัจ เดะ ญาวา นะ กูญา     กูญา บูวัจ ตูโรจ กะ ปือมือเลา ฮูโกบ นะ ตูฮัด. ตาปี กาเญา เตอ     กาเญา อาดา โกะ ปือมือเลา ฮูโกบ นะ ตูฮัด     ฆาแรฮ ฌาดี ซูรัจ ดัฮ     กาเญา บือเลฮ ซาโมจ ลาฆู กรัจ ฌูฆา     ตาปี ปือมือเลา ฮูโกบ อีตู กาเญา บูวัจ ซาลัฮ เลอ.
45002028	กรานา-จะ     ซือมียา บักซา ยิว นู ซูโงฮๆ เตอ     ญา บูกัด ซือมียา     นู ลีฮัจ ซือรูปา ฌาดี อูรัก บักซา ยิว     ซา อีตู. ลาฆู กรัจ นู ซูโงฮๆ เตอ     ญา บูกัด ลาฆู กรัจ     นู บูวัจ เดะ ญาวา นะ ซือมียา     ซา อีตู เลอ.
45002029	ตาปี ซือมียา บักซา ยิว นู ซูโงฮๆ เตอ     ญา ฌาดี ซือมียา นู ฌาดี บักซา ยิว     เดะ ดาลับ ฮาตี นะ ญา     นู บือเลฮ ซาโมจ ลาฆู กรัจ     เดะ ฮาตี นะ ญา. ลาฆู กะฆีเตอ     ซา ซือมืองัจ นะ ตูฮัด นะ บูวัจ บือเลฮ     ซูรัจ ปือมือเลา ฮูโกบ นะ บูวัจ เตด บือเลฮ เลอ. ซือมียา กะฆีเตอ     บูกัด โกะ ซือมียา นะ มือโอจ กะ ญา     ตาปี ตูฮัด เดะ อาตัซ เลอ     นะ มือโอจ กะ ญา.
45003001	ดัฮ กะฆีเตอ     ซือมียา บักซา ยิว อาดา ลาฆู นามา     นู บาฌิ เดะ กาวัด เฆอ? นู กูญา ซาโมจ ลาฆู กรัจ เตอ     นะ อาดา อูโตก นามา เฆอ?
45003002	อาดา ซูโงฮ     บาญะ ฌือแนฮ เลอ. ลามูลา เตอ     ตูฮัด เดะ อาตัซ บือเลฮ กีเรบ โกะ ปือมือเลา นะ ญา     บรี กะ ลูมอฮ ยิว.
45003003	นู กูญา ซือตืองัฮ ฮาตี เตด รือมัก     ฌาดี กะฮามี เลอ? นู กูญา ฮาตี เตด รือมัก กะฆีเตอ     นะ บูวัจ บรี ลาฆู นู ตูฮัด ญา ฮาตี รือมัก เตอ     เตด ฌาดี นามา เฆอ?
45003004	เตด โบะ. ฮอย เตด ฌาดี กะฆีเตอ เลอ. ตูฮัด ญา มือเลา ซูโงฮ เลอ     มีเซ-จะ โกะ อูมัจ-ซือมียา นะ ฌาดี ซือมียา มืออูปัย     ราตา ซือมียา     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด จะ "กะฆีเตอ     วะตู เกา มือเลา เตอ     นะ บือเลฮ ลีฮัจ จะ     เกา มือเลา ซูโงฮ ดัฮ วะตู ซือมียา อาดู เกา เตอ     เกา นะ บือเลฮ ฌือนัฮ เดะ ลาฆู บือดะวา อีตู เลอ."
45003005	ตาปี-จะ     กะ ลาฆู นู กีตา บูวัจ เตด บาฌิ     นะ ปลีฮัจ บรี ซัฮ จะ     ตูฮัด เดะ อาตัซ ญา บาฌิ-ตือปัจ เตอ     กะฆีเตอ กีตา นะ มือเลา กะฮามี เลอ? นู ตูฮัด มูซัยํ กรัจ ฮูโกบ กีตา     ญา บูวัจ เตด บาฌิ เฆอ? (กู มือเลา ตูโรจ กะ ฮาดัจ นะ โกะ อูมัจ-ซือมียา เลอ.)
45003006	ฮอย เตด ฌาดี กะฆีเตอ เลอ. กะ ตูฮัด บูวัจ เตด กือนา ลาฆู เตอ     ญา นะ กรัจ ฮูโกบ ลูมอฮ ซือมียา เดะ ดือนียา บือเลฮ กะฮามี เลอ?
45003007	ตาปี อาดา ซือมียา มือเลา จะ     "มีเซ กู นะ มืออูปัย เตอ     ลาฆู มืออูปัย อีตู นะ ปลีฮัจ จะ     นู ตูฮัด ญา รือมัก ซูโงฮ เลอ     กะฆีเตอ นะ บูวัจ บรี ลีฮัจ ลาฆู บือซายา บือซรี นะ ญา บรี ซัฮ. กะ ลาฆู มืออูปัย นะ กู นะ บูวัจ กะฆีเตอ     บูวัจ นามา เลอ     กู นะ กือนา กรัจ ฮูโกบ บือกะ ฌาดี ซือมียา บือดูซา?" ญา จะ.
45003008	ดัฮ กะฆีเตอ     บูวัจ นามา เตด มือเลา ปูลัก จะ     "โฌฮ     บรี กีตา บูวัจ ฌาฮัจ เลอ     บีดา ลาฆู บาฌิ นะ บือฌาดี มาแรฮ." ซูโงฮ     อาดา ซือมียา ซือตืองัฮ นู มือเลา มือฌัฮ กะ กู     อาดู จะ     กู อาดา มือเลา กะฆีเตอ เลอ. ตูฮัด นะ กรัจ ฮูโกบ กูญา บรี กือนา ลาฆู.
45003009	กะฆีเตอ     นะ ฌาดี กะฮามี เลอ? กามี นู บักซา ยิว     อาดา ลาฆู บาฌิ เดะ ลูมอฮ อาซิก เฆอ? บูกัด เลอ. กู ซูดัฮ บรี ลีฮัจ จะ     นู ลูมอฮ บักซา ยิว ลูมอฮ บักซา อาซิก เตอ     กูญา ซือมูฮา     ดูโดะ เดะ บาวัฮ ฮูโกบ นะ ลาฆู ดูซา เลอ.
45003010	เดะ ซูรัจ ปือมือเลา นะ ตูฮัด มือเลา จะ "ฮอย ซือมียา ดีฮา นู บาฌิ ซือมาตา เลอ. ซา อูรัก โปด     ฮอย.
45003011	ฮอย ซาปา     นู บือเลฮ มาโซะ เดะ ฮาตี. ฮอย ซาปา โปด     นู ซารี ตูฮัด เดะ อาตัซ.
45003012	กูญา ซือมูฮา ปี ซือซัจ เดะ ฌาลัด นะ ตูฮัด ดัฮ. กูญา ปาคัจ บูวัจ ลาฆู ฮอย เตด ตือปากัย. ฮอย ซาปา เลอ     นู บูวัจ บาฌิ. ซา อูรัก โปด     ฮอย."
45003013	"มูโลจ นะ กูญา     ฌาดี ซือรูปา ลูบัก ตานัม บาดัด นู บูกา ดัฮ. กูญา บียาซา ซูโรฮ ลีดัฮ นะ กูญา     มือเลา มืออูปัย." "ปือมือเลา นะ กูญา     ซือรูปา อาเย บีซา อูลัยํ."
45003014	"มูโลจ นะ กูญา ปือนอฮ ฌางัน ปือมือเลา ซูปัฮ อาโบยํ     นู ฮาวุซ ฮางัจ."
45003015	"ตาปะ กากี นะ กูญา บลารี จือปัจ     เดะ ลาฆู นะ บูนอฮ ซือมียา.
45003016	กูญา นะ ปี กะ ดีฮา     นะ บรี ซือมียา ฌาฮานัม     ซูซัฮ ปายัฮ ดัฮ.
45003017	ฌาลัด นู บรี ซือนัง-ฮาตี อีตู กูญา เตด กราลา เลอ."
45003018	"กูญา เตด ดือละ อีงัจ     นะ ตาโกจ เดะ ตูฮัด เดะ อาตัซ."
45003019	กีตา ตาฮู จะ     ลาฆู ซือมูฮา     นู ปือมือเลา ฮูโกบ นะ ตูฮัด มือเลา เตอ     ญา มือเลา กะ ลูมอฮ ซือมียา     นู ดูโดะ เดะ บาวัฮ ปือมือเลา ฮูโกบ อีตู     บีดา นะ ตูโดก มูโลจ ราตา ซือมียา     บรี กือเมน เลอ     บีดา อูมัจ-ซือมียา ซือมูฮา เดะ ดือนียา     นะ ดูโดะ เดะ บาวัฮ ลาฆู กรัจ ฮูโกบ นะ ตูฮัด.
45003020	กะฆีเตอ     ฮอย ซือมียา ดีฮา     นู นะ บาฌิ-ตือปัจ โซะ ฮึลด มูคา นะ ตูฮัด     กรานา ญา บูวัจ ตูโรจ กะ ปือมือเลา ฮูโกบ เลอ. ซาเบะ ปือมือเลา ฮูโกบ อีตู     บูวัจ บรี ซือมียา ซือดัยํ ญาวา จะ     ญา ฌาดี อูรัก บือดูซา ดัฮ.
45003021	ตาปี วะตู อีนี เลอ     ตูฮัด เดะ อาตัซ บือเลฮ ปลีฮัจ จะ     นู ญา นะ บูวัจ บรี ซือมียา     นะ บาฌิ-ตือปัจ ฌางัน ญา กะฮามี     ฮอย เตด ปือดูลี เดะ ลาฆู ตูโรจ กะ ปือมือเลา ฮูโกบ     นู ดีฮา เลอ. ตาปี ซูรัจ ปือมือเลา ฮูโกบ นะ ตูฮัด     ฌางัน ซูรัจ นะ ลูมอฮ ซือมียา ตูโดฮ ลาฆู นะ ตูฮัด     กูญา ฌาดี ซะซี ปาซัน ลาฆู อีตู เลอ.
45003022	ฌาดี-จะ     ตูฮัด เดะ อาตัซ     ญา บูวัจ บรี โกะ ซือมียา นะ บาฌิ-ตือปัจ ฌางัน ญา     กรานา ซือมียา อีตู     ปือจายา กะ เยซู คริด ดัฮ. ตูฮัด ญา บูวัจ กะฆีเตอ     ฌางัน ราตา ซือมียา นู ปือจายา. กรานา ลูมอฮ ซือมียา เตด อาซิกๆ เลอ
45003023	กูญา บูวัจ ดูซา ดัฮ     ราตา ซือมียา. กูญา ปูตุซ เดะ ลาฆู บือซรี นะ ตูฮัด เดะ อาตัซ.
45003024	กะฆีเตอ ตูฮัด ญา ฮาลัย บรี ซือลามัจ กะ กูญา     บรี ฌาดี ซือมียา บาฌิ-ตือปัจ     เตด กีรา รือฆา นามา โปด     ซาเบะ-จะ     เยซู คริด เตอ     ญา ตือบุซ กูญา     บรี ลือปัซ เดะ ดูซา ดัฮ.
45003025	ตูฮัด เดะ อาตัซ ตืองะ เยซู ดัฮ     บรี ฌาดี บารัก มือญือมัฮ. นู เยซู มาตี     ดารัฮ มือนีเลฮ ดัฮ     กะฆีเตอ ตูฮัด นะ อาเกะ ดูซา นะ โกะ ซือมียา     นู ปือจายา กะ ญา. ญา บูวัจ กะฆีเตอ     บีดา นะ บรี ลีฮัจ จะ     นู ญา บาฌิ-ตือปัจ เตอ     กรานา-จะ เดะ กาลา ดูลู อีตู     ญา ตาฮัด-ฮาตี ดัฮ     เตด กีรา ดูซา นะ โกะ ซือมียา.
45003026	ตาปี รอจ วะตู อีนี     ตูฮัด บรี ลีฮัจ จะ     ญา บาฌิ-ตือปัจ เลอ     ฌาดี-จะ     ญา นู บาฌิ-ตือปัจ     ญา เลอ     นู บูวัจ บรี ซือมียา นู ปือจายา กะ เยซู     ฌาดี ซือมียา บาฌิ-ตือปัจ ฌางัน ญา ฌูฆา.
45003027	กะ ฌาดี กะฆีเตอ     กีตา นะ งันตืองัน บือเลฮ กะฮามี? ฮอย เตด บือเลฮ เลอ. ซาเบะ ลาฆู นามา? ซาเบะ ลาฆู บูวัจ ตูโรจ ปือมือเลา ฮูโกบ เฆอ? บูกัด กะฆีเตอ     ตาปี ซาเบะ ลาฆู ปือจายา เลอ.
45003028	กะฆีเตอ กีตา กีรา จะ     นู ซือมียา ซืออูรัก นะ บาฌิ-ตือปัจ ฌางัน ตูฮัด     บูกัด ซาเบะ บูวัจ ตูโรจ กะ ปือมือเลา ฮูโกบ ดัฮ     ตาปี ซาเบะ ซา ลาฆู อีนี จะ     นู ญา ปือจายา กะ เยซู คริด เลอ.
45003029	ตูฮัด เดะ อาตัซ     ญา ฌาดี ตูฮัด นะ ลูมอฮ บักซา ยิว ซา ลูมอฮ เฆอ? ญา ฌาดี ตูฮัด นะ ลูมอฮ บักซา อาซิก ฌูฆา เฆอ? ซูโงฮ เลอ     ญา ฌาดี ตูฮัด นะ ลูมอฮ บักซา อาซิก ซามา เลอ.
45003030	กรานา อาดา ตูฮัด เดะ อาตัซ     แนฮ ซา ตูฮัด เลอ. ญา เตอ     นะ บูวัจ บรี ซือมียา บักซา ยิว     นู ซาโมจ ลาฆู กรัจ ดัฮ     นะ บาฌิ-ตือปัจ ซาเบะ ญา ปือจายา ดัฮ. ญา นะ บรี ซือมียา บักซา อาซิก     นู เตด บือเลฮ ซาโมจ ลาฆู กรัจ     นะ บาฌิ-ตือปัจ ซาเบะ ญา ปือจายา ฌูฆา.
45003031	นู กีตา จะ     ซือมียา นะ บาฌิ-ตือปัจ ฌางัน ตูฮัด     ซาเบะ ลาฆู นู ญา ปือจายา ดัฮ     กะฆีเตอ     กีตา นะ บูวัจ บรี ปือมือเลา ฮูโกบ นะ ตูฮัด     ฮาบิฮ ดัฮ เฆอ? บูกัด เลอ. ตาปี กีตา บูวัจ บรี ปือมือเลา ฮูโกบ อีตู     ตืองะ กือฌะ-กือมัซ ดัฮ เลอ.
45004001	ดัฮ กะฆีเตอ     นะ มือเลา กะฮามี เลอ     ปาซัน อับราฮัม นู บีลาแก นะ กีตา? ญา ดาปัจ ลาฆู นามา ซือตืองัฮ?
45004002	ซาเบะ     ดัฮ ตูฮัด ซาโมจ อับราฮัม     ฌาดี ซือมียา บาฌิ-ตือปัจ     กรานา ลาฆู ปือบูวัจ นะ ญา เตอ     กะฆีเตอ ญา อาดา ตือปัจ นู นะ งันตืองัน. ตาปี โซะ ฮึลด มูคา นะ ตูฮัด     เตด บือเลฮ เลอ.
45004003	ซูรัจ ปือมือเลา นะ ตูฮัด มือเลา กะฮามี เลอ? ญา มือเลา กะฆีนี จะ "อับราฮัม ปือจายา กะ ตูฮัด เดะ อาตัซ ดัฮ. ซาเบะ กะฆีเตอ เลอ     ตูฮัด บือเลฮ กีรา ดัฮ จะ     ญา ฌาดี ซือมียา บาฌิ-ตือปัจ."
45004004	โซะ ซือมียา นู บือกรือฌา เตอ     ญา ฮอย เตด กีรา จะ     ฆาฌี บูลัด นะ ญา     ฌาดี ลาฆู นู ตกเก ญา ฮาลัย บรี     ตาปี ฌาดี บือกะ รือฆา อูปัฮ นู ญา บือเลฮ บือกรือฌา เลอ.
45004005	ตาปี อาดา ซือมียา นู เตด ฮาระ กะ ลาฆู บือกรือฌา บูวัจ ตูโรจ ปือมือเลา ฮูโกบ     ตาปี ญา ซือมาตา ปือจายา กะ ตูฮัด     นู ซาโมจ อูรัก ซาลัฮ     ฌาดี ซือมียา บาฌิ-ตือปัจ. โซะ ซือมียา อีตู เตอ     ตูฮัด ญา กีรา จะ     ญา บาฌิ-ตือปัจ ดัฮ     กรานา ญา ปือจายา ดัฮ เลอ.
45004006	ซือรูปา บือกะ ราฌา ดาวิด บือเลฮ มือญาเระ กาลา ดูลู     ปาซัน ซือมียา นู เตด ฮาระ กะ ลาฆู บือกรือฌา     ตาปี ตูฮัด กีรา จะ     ญา บาฌิ-ตือปัจ เลอ. ซือมียา อีตู เตอ     ราฌา ดาวิด บือเลฮ มือญาเระ จะ     ญา ซือนัง ซือลามัจ เลอ. ญา มือเลา กะฆีนี จะ
45004007	"ซือนัง ซือลามัจ เลอ     โกะ ซือมียา นู ตูฮัด บือเลฮ อาเกะ ซาลัฮ นะ กูญา ซือมียา นู ตูฮัด บือเลฮ บาโซฮ ลาฆู ดูซา นะ กูญา บรี ลือแงะ ปี ฮาบิฮ เตอ
45004008	ซือนัง ซือลามัจ เลอ     ซือมียา นู ตูฮัด เดะ อาตัซ     ฮอย เตด กีรา ลาฆู ดูซา นะ ญา."
45004009	ดัฮ กะฆีเตอ     ลาฆู ซือนัง ซือลามัจ อีตู     ญา อาดา บีดา ซา ซือมียา     นู ซาโมจ ลาฆู กรัจ เฆอ? บูกัด     ญา อาดา บีดา ซือมียา     นู เตด บือเลฮ ซาโมจ ลาฆู กรัจ ฌูฆา. ซาเบะ ตือนอซ อีตู     นู กามี บือเลฮ มือเลา ซีงี     ญา จะ     "ตูฮัด กีรา จะ     อับราฮัม ฌาดี ซือมียา บาฌิ-ตือปัจ เตอ     ซาเบะ ญา ปือจายา กะ ตูฮัด ดัฮ เลอ."
45004010	ตาปี ตูฮัด กีรา กะฆีเตอ     วะตู ดีฮา เลอ? วะตู อับราฮัม ซาโมจ ลาฆู กรัจ ดัฮ เฆอ? เฆอ-จะ     วะตู ญา เตด บือเลฮ ซาโมจ ลาฆู กรัจ ลาฆี? ซูโงฮ เลอ     วะตู ญา เตด บือเลฮ ซาโมจ ลาฆี.
45004011	กะฆีเตอ     ญา ซาโมจ ลาฆู กรัจ     ฌาดี ปือนานา     มือกรา บรี ลีฮัจ จะ     ตูฮัด บูวัจ บรี ญา ฌาดี บาฌิ-ตือปัจ     ซาเบะ ญา ปือจายา ดัฮ เลอ     วะตู นู ญา เตด บือเลฮ ซาโมจ ลาฆู กรัจ ลาฆี. ซาเบะ กะฆีเตอ     อับราฮัม ญา ฌาดี ซือรูปา อาโปก นะ ลูมอฮ ซือมียา ซือมูฮา     นู เตด บือเลฮ ซาโมจ ลาฆู กรัจ เตอ     ตาปี กูญา ปือจายา กะ ตูฮัด เลอ. กะฆีเตอ ตูฮัด กีรา จะ     กูญา บาฌิ-ตือปัจ ดัฮ.
45004012	ญา ฌาดี ซือรูปา อาโปก นะ ลูมอฮ ซือมียา     นู ซาโมจ ลาฆู กรัจ ฌูฆา     ฌาดี-จะ     ซือมียา นู เตด ซา ซาโมจ ลาฆู กรัจ อีตู เตอ     ตาปี กูญา ตูโรจ บือกัซ ฌาลัด นะ อับราฮัม     อาโปก นะ กีตา     นู อาดา ปือจายา     วะตู ญา เตด บือเลฮ ซาโมจ ลาฆู กรัจ ลาฆี.
45004013	ตูฮัด บือเลฮ บือฌาญี ฌางัน อับราฮัม     ฌางัน โกะ บือแนฮ นะ ญา จะ     กูญา นะ ซาโมจ ดือนียา ฌาดี ปือซากา นะ กูญา. ตาปี นู ญา บือฌาญี กะฆีเตอ     บูกัด กรานา อับราฮัม บูวัจ ตูโรจ กะ ปือมือเลา ฮูโกบ นะ ตูฮัด เตอ     ตาปี กรานา ญา ปือจายา ดัฮ     กะฆีเตอ ตูฮัด บูวัจ บรี ญา ฌาดี ซือมียา บาฌิ-ตือปัจ เลอ.
45004014	ดัฮ โกะ ซือมียา นู บูวัจ ตูโรจ กะ ปือมือเลา ฮูโกบ นะ ตูฮัด     นะ ฌาดี ซือมียา ซาโมจ ลาฆู ปือซากา อีตู     กะฆีเตอ นู ซือมียา ดีฮา ปือจายา     นะ เตด ฌาดี นามา ลาลู     นู ปือมือเลา บือฌาญี อีตู โปด     ฮอย รือฆา นามา เลอ.
45004015	ซาเบะ-จะ     ปือมือเลา ฮูโกบ นะ ตูฮัด อีตู     ญา บูวัจ ปาซัน     นู บรี ตูฮัด นะ มูซัยํ กรัจ ฮูโกบ เตอ. ตาปี ตือปัจ ดีฮา     ฮอย โกะ ปือมือเลา ฮูโกบ     ตือปัจ อีตู     ฮอย ซาปา นะ บูวัจ ซาลัฮ เดะ ปือมือเลา ฮูโกบ ฌูฆา.
45004016	ซาเบะ กะฆีเตอ     ปือมือเลา บือฌาญี ญา ตูโรจ กะ ลาฆู ปือจายา     บีดา ปือมือเลา บือฌาญี อีตู     นะ กือนา ตืองะ บรี ตือตู ดัฮ     ฌาดี ลาฆู นู ตูฮัด ฮาลัย บรี ซือลามัจ กะ บือแนฮ นะ อับราฮัม ราตา ซือมียา. บูกัด ซา โกะ ซือมียา นู บูวัจ ตูโรจ ปือมือเลา ฮูโกบ นะ ตูฮัด เตอ     ตาปี บีดา โกะ ซือมียา นู ปือจายา     ซือรูปา บือกะ อับราฮัม บือเลฮ ปือจายา ฌูฆา. กรานา-จะ     อับราฮัม เตอ     ญา ฌาดี ซือรูปา อาโปก นะ กีตา ซือมูฮา เลอ
45004017	บือกะ ซูรัจ ปือมือเลา นะ ตูฮัด จะ "กู บือเลฮ ตืองะ เกา     ฌาดี อาโปก นะ ลูมอฮ ซือมียา     บาญะ บักซา เลอ." กะฆีเตอ อับราฮัม เตอ     ญา ฌาดี อาโปก นะ กีตา ซือมูฮา     โซะ ฮึลด มูคา นะ ตูฮัด เดะ อาตัซ     นู ญา บือเลฮ ปือจายา ดัฮ. ตูฮัด อีตู เลอ     นู บูวัจ บรี ซือมียา มาตี นะ ฮีโดะ ปาเระ     นู ปือซัด โกะ ซือบารัก นู ฮอย ลาฆี     บูวัจ บรี ญา บือฌาดี ดัฮ.
45004018	มีเซ ฮอย ตือปัจ นะ จาดัก     นู ตือตู เดะ ฮาตี     ตาปี อับราฮัม ญา ซือมาตา จาดัก     ปือจายา จะ     ญา นะ ฌาดี "อาโปก นะ ลูมอฮ ซือมียา     บาญะ บักซา" บือกะ ซูรัจ ปือมือเลา นะ ตูฮัด จะ "บือแนฮ นะ เกา นะ ฌาดี บาญะ กะฆีเตอ เลอ."
45004019	ญาวา นะ ญา     ฌาดี ซือรูปา บือกะ ซือมียา มาตี     ฆามะ บือเลฮ ซือราตุซ ตาโฮด ดัฮ. ซารา     นู บีนี นะ ญา โปด     ญา ฌาดี ซือมือโฆจ ฌูฆา. ตาปี มีเซ-จะ บรีงัจ กะ ลาฆู กะฆีเตอ ดัฮ     นู อับราฮัม ปือจายา เตอ     ฮอย เตด กูรัก ลาลู เลอ.
45004020	ญา เตด ฆาโดฮ-ฮาตี ลาลู     ปาซัน ลาฆู นู ตูฮัด บือฌาญี ดัฮ เตอ     บือกะ ฮาตี เตด ปือจายา     ตาปี ญา ปือจายา กือฌะ-กือมัซ บาญะ ซือรูโลยํ. กะฆีเตอ     ญา บรี ปูฌี กะ ตูฮัด.
45004021	ญา ตือตู เดะ ฮาตี กีรา จะ     ตูฮัด บือฌาญี ลาฆู นามา โปด     ญา มือฆัฮ โตระ     บูวัจ บือเลฮ ฮาปา.
45004022	ซาเบะ กะฆีเตอ เลอ     "ตูฮัด กีรา จะ     ญา ฌาดี ซือมียา บาฌิ-ตือปัจ."
45004023	ตาปี นู ฆาแรฮ ดัฮ จะ "ตูฮัด กีรา จะ     ญา ฌาดี ซือมียา บาฌิ-ตือปัจ." บูกัด ญา ฆาแรฮ     กรานา อับราฮัม ซา อูรัก เลอ
45004024	ตาปี ฆาแรฮ ดัฮ     กรานา กีตา ซามา. กีตา โปด     ปือจายา กะ ตูฮัด เดะ อาตัซ     ญา เลอ     นู บูวัจ บรี เยซู     ตูฮัด นะ กีตา     ฮีโดะ ปาเระ เดะ มาตี ดัฮ. กะฆีเตอ     ตูฮัด เดะ อาตัซ นะ กีรา จะ     กีตา ฌาดี ซือมียา บาฌิ-ตือปัจ ฌูฆา.
45004025	เยซู เตอ เลอ     ญา กือนา อาตัจ ปี กะ ลาฆู มาตี ดัฮ     กรานา ดูซา นะ กีตา เตอ     ตาปี ญา กือนา บูวัจ บรี ฮีโดะ ปาเระ เดะ มาตี ดัฮ     นะ บรี กีตา ฌาดี ซือมียา บาฌิ-ตือปัจ เลอ.
45005001	ซาเบะ กะฆีเตอ     นู กีตา บาฌิ-ตือปัจ ฌางัน ตูฮัด ดัฮ     กรานา กีตา ปือจายา     กะฆีเตอ เยซู คริด     ตูฮัด นะ กีตา     ญา บือเลฮ บูวัจ บรี กีตา ดูโดะ ซือนัง ซือลามัจ     ฌางัน ตูฮัด เดะ อาตัซ ดัฮ เลอ.
45005002	เยซู เตอ     บือเลฮ บาวา กีตา มาแรฮ     ดาปัจ ลาฆู นู ตูฮัด ฮาลัย บรี ซือลามัจ กะ กีตา ดัฮ     บือกะ กีตา อาดา ดูโดะ ซือลามัจ กะฆีนี เลอ. กะฆีเตอ     กีตา ซูกา-ฮาตี ซูโงฮ     จาดัก บือตือตู-ฮาตี จะ     นะ บือเลฮ บาฮาเฆด เดะ ลาฆู บือซรี บือซายา     นะ ตูฮัด เดะ อาตัซ เตอ.
45005003	ตาปี ลือเบฮ เดะ อีตู ปูลัก     กีตา ซูกา-ฮาตี เดะ ลาฆู ซูซัฮ ปายัฮ นะ กีตา เลอ     ซาเบะ กีตา ตาฮู จะ     ลาฆู นู ซูซัฮ ปายัฮ อีตู     บูวัจ บรี กีตา ตาฮัด-ฮาตี ลามา.
45005004	ลาฆู นู กีตา ตาฮัด-ฮาตี ลามา     บูวัจ บรี กีตา ฌาดี ซือมียา     นู กือนา เดะ ฮาตี นะ ตูฮัด. นู กีตา กือนา เดะ ฮาตี นะ ตูฮัด กะฆีเตอ     บูวัจ บรี กีตา อาดา ตือปัจ จาดัก นู ตือตู.
45005005	นู กีตา จาดัก บือตือตู กะฆีเตอ     ญา ฮอย เตด บูวัจ บรี กีตา ซาลัฮ ฮาตี ดัฮ     ซาเบะ-จะ ตูฮัด บือเลฮ บรี ซือมืองัจ นะ ญา กะ กีตา     บูวัจ บรี กีตา ตาฮู ปือนอฮ เดะ ฮาตี จะ     ญา ซายัก กีตา บาญะ กะฮามี เลอ.
45005006	กาลา กีตา ตูโลก ญาวา ตะอาซิก เตด บือเลฮ ลาฆี     เดะ วะตู นู บาฌิ นู ตูฮัด ตืองะ ดัฮ เตอ     เยซู คริด     ญา มาตี ดัฮ     กรานา ลูมอฮ ซือมียา นู ฌาฮัจ.
45005007	นู ซือมียา นะ มาตี กรานา ซือมียา นู บาฌิ-ตือปัจ     ฌารัก เลอ. ตาปี ดักกาดัก อาดา ซือมียา ยอม มาตี     กรานา ซือมียา นู บาฌิ ซูโงฮ เตอ.
45005008	ตาปี ตูฮัด เดะ อาตัซ เตอ เลอ     ญา บรี ลีฮัจ จะ     นู ญา ซายัก กีตา บาญะ     ฌาดี-จะ     กาลา กีตา ฌาดี ซือมียา บือดูซา ลาฆี โปด     เยซู คริด ญา ยอม มาตี กรานา กีตา ดัฮ.
45005009	นู เยซู มาตี     ดารัฮ มือนีเลฮ ดัฮ เตอ     ญา บูวัจ บรี กีตา บาฌิ-ตือปัจ ฌางัน ตูฮัด ดัฮ. กะฆีเตอ     บาญะ ลือเบฮ เดะ อีตู เลอ     ญา นะ ตูโลก กีตา บรี ลือปัซ     เดะ ลาฆู นู ตูฮัด นะ มูซัยํ กรัจ ฮูโกบ.
45005010	ซาเบะ กะฆีเตอ     กาลา กีตา ฌาดี ซือตรู ฌางัน ตูฮัด เดะ อาตัซ เตอ     ตูฮัด ญา บรี นานะ นะ ญา มาตี     บรี กีตา บาฌิ ปาเระ ฌางัน ญา ดัฮ. กะฆีเตอ บาญะ ลือเบฮ เดะ อีตู เลอ     วะตู กีตา บาฌิ ปาเระ ฌางัน ตูฮัด กะฆีนี ดัฮ     นู เยซู อาดา ฮีโดะ เตอ     ญา นะ ตูโลก กีตา บรี ฮีโดะ ลือปัซ บาฌิ เลอ.
45005011	ตาปี ลือเบฮ เดะ อีตู ปูลัก     กีตา ซูกา-ฮาตี ปูฌี กะ ตูฮัด เดะ อาตัซ     กรานา เยซู คริด     ตูฮัด นะ กีตา. ญา เลอ     นู บูวัจ บรี กีตา บาฌิ ปาเระ ฌางัน ตูฮัด กะฆีนี ดัฮ.
45005012	กะฆีเตอ เลอ     ลาฆู ดูซา บือเลฮ มาโซะ กะ ดือนียา     กรานา ซือมียา ซืออูรัก. ลาฆู ดูซา โปด     ญา บาวา ลาฆู มาตี มาแรฮ ซามา. กะฆีเตอ ฌูฆา     ลาฆู มาตี บือเลฮ งรือลา ปี กะ อูมัจ-ซือมียา ราตา ดัฮ     ซาเบะ โกะ ซือมียา ราตา บูวัจ ดูซา ดัฮ เลอ.
45005013	กาลา ดูลู     วะตู ฮอย ปือมือเลา ฮูโกบ ลาฆี เตอ     ลาฆู ดูซา ญา อาดา เดะ ดือนียา ดัฮ. ตาปี ตือปัจ ดีฮา นู ฮอย ปือมือเลา ฮูโกบ     ลาฆู ดูซา     ตูฮัด ญา เตด กีรา เลอ.
45005014	มีเซ กะฆีเตอ     ตะเดะ ฮาดัจ นะ อาดับ     ตือดะ รอจ กะ ฮาดัจ นะ มูซา เตอ     ลาฆู มาตี ฌาดี ซือรูปา ราฌา     นู ฮูโกบ โกะ ซือมียา ซือมูฮา     มีเซ-จะ ลาฆู ดูซา นะ กูญา     เตด ซือรูปา บือกะ ลาฆู นู อาดับ บูวัจ ซาลัฮ ฮูโกบ เตอ. อาดับ อีตู     ญา ฌาดี บือกะ รูปา     ตูโญะ กะ ซือมียา นู นะ มาแรฮ เดะ บลากัก เลอ.
45005015	ตาปี ลาฆู อีตู นู ตูฮัด ฮาลัย บรี เตอ     ญา ฮอย เตด ซือรูปา บือกะ ลาฆู บูวัจ ซาลัฮ นะ อาดับ. โงฮ-ซูโงฮ เตอ     โกะ ซือมียา บาญะ บือเลฮ มาตี     กรานา ลาฆู บูวัจ ซาลัฮ นะ ซือมียา ซืออูรัก อีตู. ตาปี ลาฆู นู ตูฮัด ญา ฮาลัย บรี ซือลามัจ เตอ     ญา บือซัยํ ลือเบฮ เดะ อีตู เลอ. ซาเบะ ซือมียา ซืออูรัก อีนี     ฌาดี-จะ เยซู คริด เตอ     ญา บือเลฮ บรี ซือลามัจ บือตามัฮ บาญะ     บูวัจ บรี โกะ ซือมียา บาญะ อีตู     นะ ฮีโดะ ลือปัซ บาฌิ เลอ.
45005016	กะฆีเตอ ฌูฆา     ลาฆู นู ตูฮัด บรี เตอ     ญา ฮอย เตด ซือรูปา บือกะ ลาฆู     นู ซือมียา ซืออูรัก อีตู     บูวัจ ดูซา ดัฮ. ซาเบะ-จะ     ลาฆู กรัจ ฮูโกบ นู ตูโรจ กะ ลาฆู บูวัจ ดูซา ซา กาลี อีตู     ญา บูวัจ บรี โกะ ซือมียา     กือนา กีรา จะ     ซาลัฮ ดัฮ. ตาปี ลาฆู นู ตูฮัด ฮาลัย บรี ซือลามัจ เตอ     นู ตูโรจ กะ ลาฆู บูวัจ ซาลัฮ บาญะ กาลี โปด     ญา บูวัจ บรี โกะ ซือมียา กือนา กีรา จะ     ฮอย ซาลัฮ ลาลู     ฌาดี ซือมียา บาฌิ-ตือปัจ ดัฮ.
45005017	โงฮ-ซูโงฮ เลอ     นู ซือมียา ซืออูรัก อีตู บูวัจ ซาลัฮ ดัฮ     บูวัจ บรี ลาฆู มาตี ฌาดี ซือรูปา ราฌา นู ฮูโกบ โกะ ซือมียา ซือมูฮา     กรานา ซือมียา นู ซืออูรัก อีตู. ตาปี โซะ ซือมียา นู ซาโมจ ลาฆู นู ตูฮัด ฮาลัย บรี ซือลามัจ     บือตามัฮ บาญะ     บูวัจ บรี กูญา บาฌิ-ตือปัจ เตอ     กูญา นะ อาดา ลาฆู บาฌิ บาญะ ลือเบฮ เดะ อีตู เลอ. กูญา โปด นะ อาดา ฮีโดะ ปือนอฮ บาฌิ     ซือรูปา ฌาดี ราฌา     กรานา ซือมียา นู ซืออูรัก อีนี     ฌาดี-จะ เยซู คริด เตอ เลอ.
45005018	ซาเบะ กะฆีเตอ เลอ     บือกะ นู ซือมียา ซืออูรัก บูวัจ ซาลัฮ     บูวัจ บรี กะ อูมัจ-ซือมียา ราตา     กือนา กรัจ ฮูโกบ กะฮามี ดัฮ     นู ซือมียา ซืออูรัก บูวัจ กือนา ลาฆู     นะ ตูโลก อูมัจ-ซือมียา ราตา     บรี ลือปัซ เดะ ฮูโกบ     บรี ฮีโดะ ซูโงฮ กะฆีเตอ เลอ.
45005019	บือกะ-จะ     บาญะ ซือมียา ฌาดี อูรัก บือดูซา ดัฮ     กรานา ลาฆู นู ซือมียา ซืออูรัก อีตู เตด มือนีงัย กะ ตูฮัด เตอ     กะฆีเตอ ฌูฆา     ซือมียา บาญะ นะ บาฌิ-ตือปัจ ฌางัน ตูฮัด     กรานา ซือมียา นู ซืออูรัก อีนี มือนีงัย กะ ตูฮัด ดัฮ เลอ.
45005020	ปือมือเลา ฮูโกบ เตอ     ตูฮัด ญา บรี ดัฮ     บีดา นะ บือตามัฮ ลาฆู บูวัจ ซาลัฮ. ตาปี-จะ     ตือปัจ ดีฮา อาดา ลาฆู ดูซา บือตามัฮ     ตือปัจ อีตู เลอ     ตูฮัด ญา ฮาลัย บรี ซือลามัจ     บือตามัฮ ลือเบฮ บาญะ ลาฆี.
45005021	กะฆีเตอ     ลาฆู ดูซา ฮูโกบ กูญา     ซือรูปา ฌาดี ราฌา ดัฮ     ซาเบะ โกะ ซือมียา ฆาโดฮ มาตี เตอ. กะฆีเตอ ฌูฆา     นู ตูฮัด ญา ฮาลัย บรี ซือลามัจ     ญา โปด     บือบือลา กูญา     ซือรูปา ฌาดี ราฌา     ซาเบะ ตูฮัด บูวัจ บรี โกะ ซือมียา บาฌิ-ตือปัจ     บาวา ปี รอจ กะ ลาฆู ฮีโดะ ซูโงฮ นู ซือลาลู     กรานา เยซู คริด     ตูฮัด นะ กีตา เลอ.
45006001	ดัฮ ฌาดี กะฆีเตอ     กีตา นะ มือเลา นามา? กีตา นะ บูวัจ ดูซา ลาฆี เฆอ     บีดา ตูฮัด นะ ฮาลัย บรี ซือลามัจ กะ กีตา     บือตามัฮ บาญะ?
45006002	ฌางัน บรี ฌาดี กะฆีเตอ เลอ. ลูมอฮ กีตา ซือรูปา มาตี     ลือปัซ เดะ ฮูโกบ นะ ลาฆู ดูซา ดัฮ. กะฆีเตอ     กีตา นะ ลาดัจ บูวัจ ดูซา ลาฆี     บือเลฮ กะฮามี เลอ?
45006003	กาเญา เตด ตาฮู เฆอ     จะ     นู กีตา ซาโมจ ลาฆู ซือลับ เดะ อาเย     บรี มาโซะ บือซามา ฌางัน เยซู คริด ดัฮ     กะฆีเตอ กีตา บือเลฮ มาโซะ บือซามา เดะ ลาฆู นู ญา มาตี ดัฮ เลอ.
45006004	กะฆีเตอ     นู กีตา ซือลับ เดะ อาเย ดัฮ     กีตา กือนา ตานัม บือซามา ฌางัน เยซู     มาโซะ บือซามา เดะ ลาฆู นู ญา มาตี ดัฮ     บีดา กีตา นะ ตูโรจ ลาฆู ฮีโดะ นู บารู     บือกะ ซือรูปา นู อาโปก เดะ อาตัซ     นู มือฆัฮ ซูโงฮ     บือเลฮ บูวัจ บรี เยซู คริด     ฮีโดะ ปาเระ เดะ มาตี ดัฮ.
45006005	กรานา-จะ     กะ กีตา บือซามา ฌางัน เยซู ดัฮ เตอ     ซาเบะ กีตา มาตี ซือรูปา กะ ญา     กะฆีเตอ     กีตา นะ บือซามา ฌางัน ญา     เดะ ลาฆู ฮีโดะ ปาเระ     ซือรูปา บือกะ ญา ฮีโดะ ปาเระ เดะ มาตี ฌูฆา เลอ.
45006006	กีตา ตาฮู จะ     ญาวา นู ลามา นะ กีตา อีตู     กือนา กาจิก เดะ กายู ปลีตัก ฌางัน เยซู ดัฮ     บีดา นะ บูวัจ บรี ปรางัย นู บือดูซา     นะ บือนาซา ฮาบิฮ บูวัก. กะฆีเตอ     กีตา นะ เตด ฌาดี ปราโซฮ นะ ลาฆู ดูซา ลาฆี เลอ.
45006007	ซาเบะ-จะ     ซือมียา ดีฮา นู มาตี ดัฮ     ญา ลือปัซ ดัฮ     เดะ ลาฆู นู ดูซา นะ ปรือกัด ญา เลอ.
45006008	ตาปี กะ กีตา มาตี ดัฮ     บือซามา ฌางัน เยซู คริด เตอ     กีตา ปือจายา จะ     กีตา นะ ฮีโดะ บือซามา ฌางัน ญา ฌูฆา ดัฮ.
45006009	กีตา ตาฮู จะ     เยซู คริด นู ฮีโดะ ปาเระ เดะ มาตี ดัฮ เตอ     ญา นะ เตด มาตี ปูลัก. ลาฆู มาตี นะ ฮูโกบ ญา ลาฆี     เตด บือเลฮ ดัฮ เลอ.
45006010	ซาเบะ นู ญา มาตี ดัฮ เตอ     ญา มาตี บรี ลือปัซ เดะ ฮูโกบ นะ ลาฆู ดูซา     แนฮ ซือกาลี อีตู. ตาปี นู ญา อาดา ฮีโดะ เตอ     ญา ฮีโดะ บีดา ตูฮัด เดะ อาตัซ เลอ.
45006011	ซือรูปา กะฆีเตอ ฌูฆา     กาเญา กือนา บือกีรา จะ     กาเญา มาตี บรี ลือปัซ เดะ ฮูโกบ นะ ลาฆู ดูซา ดัฮ     ตาปี อาดา ฮีโดะ กรานา ตูฮัด เดะ อาตัซ     ลือกัจ บือซามา ฌางัน เยซู คริด เลอ.
45006012	กะฆีเตอ     ฌางัน บรี ลาฆู ดูซา นะ ฮูโกบ ญาวา นะ กาเญา     นู นะ กือนา มาตี เตอ     บูวัจ บรี กาเญา ตูโรจ กะ ฮาตี นู ฆาละ เดะ ญาวา อีตู.
45006013	ฌางัน ซรัฮ โกะ กลือกะ เดะ ญาวา นะ กาเญา     บรี กะ ลาฆู ดูซา     ฌาดี บารัก นู ซูโรฮ บูวัจ ลาฆู นู ฌาฮัจ. ตาปี กือนา ซรัฮ ญาวา นะ กาเญา     กะ ตูฮัด บือซัยํ เดะ อาตัซ     บือกะ ซือมียา นู ฮีโดะ ปาเระ เดะ มาตี ดัฮ. กือนา ซรัฮ โกะ กลือกะ เดะ ญาวา     กะ ตูฮัด ฌูฆา     ฌาดี บารัก นู ซูโรฮ บูวัจ ลาฆู นู กือนา เดะ ฮาตี นะ ตูฮัด.
45006014	กะฆีเตอ     ลาฆู ดูซา นะ เตด บือเลฮ ฮูโกบ กาเญา ลาฆี เลอ. ซาเบะ กาเญา เตด ดูโดะ เดะ บาวัฮ ปือมือเลา ฮูโกบ     ตาปี อาดา ดูโดะ เดะ ลาฆู     นู ตูฮัด ฮาลัย บรี ซือลามัจ ดัฮ เลอ.
45006015	ดัฮ กะฆีเตอ     นะ ฌาดี กะฮามี เลอ? นู กีตา เตด ดูโดะ เดะ บาวัฮ ปือมือเลา ฮูโกบ     ตาปี อาดา ดูโดะ เดะ ลาฆู     นู ตูฮัด ฮาลัย บรี ซือลามัจ ดัฮ เตอ     กะฆีเตอ กีตา นะ บูวัจ ดูซา ลาฆี เฆอ? ฌางัน บรี ฌาดี กะฆีเตอ เลอ.
45006016	กาเญา เตด ตาฮู เฆอ     จะ     ดัฮ กาเญา ซรัฮ ญาวา นะ กาเญา บรี ฌาดี ปราโซฮ     บูวัจ ตูโรจ กะ ซือมียา ดีฮา เตอ     กาเญา โปด     ฌาดี ปราโซฮ นะ ซือมียา     นู กาเญา บูวัจ ตูโรจ อีตู เลอ? นะ ฌาดี ปราโซฮ บูวัจ ตูโรจ กะ ลาฆู ดูซา     นู บาวา บือปี รอจ กะ มาตี     เฆอ-จะ     ฌาดี ปราโซฮ บูวัจ ตูโรจ กะ ตูฮัด     นู บาวา บือปี ฌาดี ซือมียา บาฌิ-ตือปัจ ฌางัน ตูฮัด ดัฮ เลอ.
45006017	ตาปี บรี ซือลามัจ กะ ตูฮัด เลอ. กรานา กาเญา นู กาลา ดูลู     ฌาดี ปราโซฮ บูวัจ ตูโรจ กะ ลาฆู ดูซา เตอ     กาเญา โปด     บือเลฮ มือนีงัย ปือนอฮ เดะ ฮาตี     กะ ปือมือเลา อาฌัยํ อีตู     นู ซรัฮ บรี กะ กาเญา ดัฮ.
45006018	กาเญา ลือปัซ เดะ ฮูโกบ นะ ลาฆู ดูซา ดัฮ     ฌาดี ปราโซฮ นู บูวัจ ตูโรจ กะ ฮาตี นะ ตูฮัด ดัฮ เลอ.
45006019	กู มือเลา นัง-ซือนัง เลอ     บีดา กาเญา นะ บือเลฮ มาโซะ เดะ ฮาตี. กาลา ดูลู     กาเญา บือเลฮ ซรัฮ โกะ กลือกะ เดะ ญาวา นะ กาเญา     บรี ฌาดี ปราโซฮ บูวัจ ตูโรจ กะ ลาฆู ตะอารัฮ     ลาฆู ฌาฮัจ     บีดา นะ บูวัจ ลาฆู ฌาฮัจ อีตู เตอ. ตาปี วะตู อีนี     กาเญา กือนา ซรัฮ โกะ กลือกะ อีตู     บรี ฌาดี ปราโซฮ นู บูวัจ ตูโรจ กะ ฮาตี นะ ตูฮัด     บีดา นะ ฌาดี ซือมียา จรัฮ บาฌิ ซือรูโลยํ เลอ.
45006020	กาลา ดูลู     วะตู กาเญา ฌาดี ปราโซฮ นู บูวัจ ตูโรจ กะ ลาฆู ดูซา     กาเญา ฮอย เตด ปายัฮ ตูโรจ     กะ ลาฆู นู บาฌิ-ตือปัจ เลอ.
45006021	ตาปี โกะ ลาฆู อีตู     นู วะตู อีนี     กาเญา จือและ ดัฮ เตอ     กาเญา บือเลฮ อูโตก นามา     บาลัซ ปาเระ เดะ ลาฆู อีตู? ฮูโฌก ปือญูดัฮ อีตู     ฌาดี ลาฆู มาตี เลอ.
45006022	ตาปี วะตู อีนี     กาเญา ลือปัซ เดะ ฮูโกบ นะ ลาฆู ดูซา     ฌาดี ปราโซฮ นู บูวัจ ตูโรจ กะ ตูฮัด ดัฮ. กาเญา บือเลฮ บาฌิ     บาลัซ ปาเระ ฌูฆา     ฌาดี-จะ     กาเญา ฌาดี ซือมียา นู จรัฮ บาฌิ ซือรูโลยํ เลอ. ฮูโฌก ปือญูดัฮ อีตู เตอ     ฌาดี ลาฆู ฮีโดะ ซูโงฮ     นู อาดา ซือลาลู เลอ.
45006023	กรานา ลาฆู ดูซา เตอ     ญา บรี รือฆา อูปัฮ นะ ญา     ฌาดี-จะ     กีตา นะ กือนา ลาฆู มาตี. ตาปี ตูฮัด เดะ อาตัซ เตอ     ญา ฮาลัย บรี ซือลามัจ กะ กีตา     บรี กีตา อาดา ฮีโดะ ซูโงฮ ซือลาลู     ลือกัจ บือซามา ฌางัน เยซู คริด     ตูฮัด นะ กีตา เลอ.
45007001	โกะ ดีบราดี เออ     กาเญา ตาฮู ลาฆู ปาซัน โกะ ปือมือเลา ฮูโกบ. กะฆีเตอ     กาเญา ฆาโดฮ ตาฮู ลาฆู     นู กู นะ มือเลา กะฆีนี จะ     ปือมือเลา ฮูโกบ นะ ฮูโกบ ซือมียา     ซา วะตู ญา อาดา ฮีโดะ ลาฆี เลอ.
45007002	บือกะ นีบีนี นู บือเลฮ ลากี เตอ     ตานา ลากี นะ ญา อาดา ฮีโดะ ลาฆี     ปือมือเลา ฮูโกบ นะ บรี บีนี     อาดา ลือกัจ บือซามา ฌางัน ลากี นะ ญา. ตาปี กาเลา-จะ ลากี อีตู มาตี เตอ     บีนี นะ ญา ลือปัซ ดัฮ     เดะ ปือมือเลา ฮูโกบ ซีงี     ปาซัน ลากี นะ ญา.
45007003	กะฆีเตอ     ดัฮ นีบีนี อีตู ปี อาเมด ลากี อาซิก ดัฮ     วะตู ลากี นะ ญา อาดา ฮีโดะ ลาฆี     ญา นะ กือนา ปือนามา จะ     ฌาดี นีบีนี บือกาเซฮ. ตาปี ดัฮ-จะ     ลากี อีตู มาตี เตอ     บีนี ญา นะ ลือปัซ เดะ ปือมือเลา ฮูโกบ อีตู. มีเซ-จะ ปี อาเมด ลากี อาซิก โปด     ญา ฮอย เตด ฌาดี นีบีนี บือกาเซฮ เลอ.
45007004	โกะ ดีบราดี เออ     ญา นะ ฌาดี กะฆีเตอ ฌูฆา     ฌางัน กาเญา เลอ. กรานา เยซู คริด มาตี ดัฮ เตอ     กาเญา โปด     มาตี ฌูฆา     เดะ โซะ ปือมือเลา ฮูโกบ     บีดา กาเญา นะ ฌาดี บือกะ บีนี นะ ซือมียา อาซิก     ฌาดี-จะ     นะ เยซู คริด     นู ฮีโดะ ปาเระ เดะ มาตี ดัฮ. นู ฌาดี กะฆีเตอ ดัฮ     บีดา นะ บูวัจ บรี กีตา ฌาดี ซือรูปา ปูโฮด กายู     นู ตรือเบะ บูวัฮ     ฌาดี ลาฆู บือกรือฌา บูวัจ ตูโรจ กะ ตูฮัด เดะ อาตัซ.
45007005	ซาเบะ-จะ     กาลา กีตา อาดา ตูโรจ กะ ปรางัย เดะ ญาวา กีตา เตอ     ปือมือเลา ฮูโกบ อีตู บือเลฮ อาโจบ     โกะ ลาฆู ฆาละ นู บือดูซา เดะ ฮาตี กีตา. โกะ ลาฆู ฆาละ อีตู โปด     ญา อาดา บือกรือฌา เดะ กลือกะ ญาวา นะ กีตา     บูวัจ ซือรูปา บรี กีตา ตรือเบะ บูวัฮ     บูวัจ ลาฆู ฌาฮัจ     นู บือปี รอจ กะ มาตี เลอ.
45007006	ตาปี วะตู อีนี     กีตา ลือปัซ ดัฮ     เดะ โกะ ปือมือเลา ฮูโกบ อีตู     กรานา กีตา มาตี ดัฮ เดะ โซะ ฮูโกบ อีตู นู รีฆะ ตาฮัด กีตา. กะฆีเตอ เลอ     กีตา บูวัจ ตูโรจ กะ ตูฮัด     บูกัด ตูโรจ กะ ฌาลัด ลามา     บือกะ ปือมือเลา ฮูโกบ นู อาดา ฆาแรฮ ดัฮ     ตาปี ตูโรจ กะ ฌาลัด บารู     บือกะ ซือมืองัจ นะ ตูฮัด บาวา บือปี เลอ.
45007007	ดัฮ กะฆีเตอ     กีตา นะ มือเลา กะฮามี เลอ? จะ     ปือมือเลา ฮูโกบ นะ ตูฮัด ฌาดี ลาฆู ดูซา เฆอ? ฮอย เตด กะฆีเตอ เลอ. ตาปี ดัฮ ฮอย ปือมือเลา ฮูโกบ อีตู เตอ     กู เตด บือเลฮ ตาฮู ซูโงฮ จะ     ลาฆู ดูซา ฌาดี กะฮามี. ดัฮ ปือมือเลา ฮูโกบ อีตู เตด บือเลฮ บลารัก จะ "ฌางัน นะ ฮาลูบา" กู เตด ตาฮู ซูโงฮ จะ     ลาฆู ฮาลูบา ฌาดี กะฮามี.
45007008	ตาปี ลาฆู ดูซา     ญา ดาปัจ จือลัฮ เดะ ปือมือซัด อีตู     กะฆีเตอ ญา บือเลฮ บือกรือฌา เดะ ฮาตี นะ กู     บูวัจ บรี กู อาดา ลาฆู ฮาลูบา     ราตา ฌือแนฮ. ซาเบะ-จะ     ดัฮ ฮอย ปือมือเลา ฮูโกบ เตอ     ลาฆู ดูซา ญา ซือรูปา มาตี ดัฮ.
45007009	กู ตะอาซิก เตอ     กาลา ดูลู กู อาดา ฮีโดะ     ฮอย ปือมือเลา ฮูโกบ. ตาปี ตานา ปือมือซัด อีตู มาแรฮ ดัฮ     ลาฆู ดูซา ญา อาดา บือฌาดี ดัฮ. โซะ กู โปด     มาตี เลอ.
45007010	กะฆีเตอ     ปือมือซัด อีตู     นู ตูฮัด ตืองะ ดัฮ     บรี กู นะ ฮีโดะ เตอ     โซะ กู โปด     ญา บือเลฮ บูวัจ บรี กู มาตี ดัฮ.
45007011	ลาฆู ดูซา     ญา ดาปัจ จือลัฮ นะ ตีปู กู     เดะ ปือมือซัด อีตู. กะฆีเตอ ญา อาเมด ปือมือซัด อีตู     มาแรฮ บูนอฮ กู ดัฮ เลอ.
45007012	กะฆีเตอ     ปือมือเลา ฮูโกบ ญา มาแรฮ ดาตัก เดะ ตูฮัด เลอ. โกะ ปือมือซัด ราตา ตือนอซ โปด     ญา ดาตัก เดะ ตูฮัด ฌูฆา. ญา รือมัก     บาฌิ ซูโงฮ เลอ.
45007013	กะฮามี เลอ     ลาฆู นู บาฌิ     ญา บือเลฮ บูวัจ บรี กู มาตี เฆอ? ฮอย เตด เลอ. ลาฆู ดูซา เตอ เลอ     นู บือเลฮ บูวัจ กะฆีเตอ. ญา ซูโรฮ ลาฆู นู บาฌิ     บือกรือฌา บรี กู มาตี     บีดา นะ บรี ลีฮัจ จะ     ลาฆู ดูซา ฌาดี ดูซา กะฮามี ซูโงฮ. กะฆีเตอ     กรานา ปือมือซัด ฮูโกบ อีตู     ลาฆู ดูซา นะ ปลีฮัจ     ฌาดี บือดูซา ลือเบฮ บาญะ เลอ.
45007014	ซาเบะ กีตา ตาฮู จะ     ปือมือเลา ฮูโกบ ญา ดาตัก เดะ โซะ ซือมืองัจ นะ ตูฮัด. ตาปี โซะ กู นี     กู ตูโรจ บือกะ ปรางัย นะ อูมัจ-ซือมียา. กู กือนา ฌูวัน ดัฮ     บรี ฌาดี ปราโซฮ นะ ลาฆู ดูซา.
45007015	โกะ ลาฆู นู กู บูวัจ เตอ     กู เตด ตาฮู ลาลู เลอ. ลาฆู นู กู ซูกา นะ บูวัจ     ลาฆู อีตู กู เตด บูวัจ. ตาปี ลาฆู นู กู บือชี เตอ     ลาฆู อีตู เลอ     กู อาดา บูวัจ ลาฆี.
45007016	กะฆีเตอ     นู กู บูวัจ ลาฆู นู กู ตีเมา นะ บูวัจ เตอ     กู ซาโงะ จะ     ปือมือเลา ฮูโกบ ญา บาฌิ เลอ.
45007017	กะฆีเตอ เลอ     บูกัด กู ตะอาซิก นู บูวัจ     ตาปี ลาฆู ดูซา     นู อาดา ดูโดะ เดะ ฮาตี นะ กู     ญา เลอ     นู บูวัจ กะฆีเตอ.
45007018	ซาเบะ กู ตาฮู จะ     ฮอย ลาฆู บาฌิ นามา โปด     ดูโดะ เดะ ฮาตี กู     ฌาดี-จะ     เดะ ปรางัย นู บือดูซา นะ กู. กรานา มีเซ-จะ     กู อาดา ฮาตี นะ บูวัจ บาฌิ เตอ     ตาปี นะ บูวัจ เตด บือเลฮ เลอ.
45007019	ลาฆู บาฌิ นู กู อาดา ฮาตี นะ บูวัจ     กู เตด บูวัจ ดัฮ. ตาปี ลาฆู ฌาฮัจ นู กู ตีเมา นะ บูวัจ เตอ     ลาฆู อีตู เลอ     กู ฌือนัฮ นะ บูวัจ.
45007020	กะฆีเตอ     นู กู ฌือนัฮ บูวัจ ลาฆู อีตู     นู กู ตีเมา นะ บูวัจ เตอ     บูกัด กู ตะอาซิก นู บูวัจ กะฆีเตอ ลาฆี     ตาปี ลาฆู ดูซา     นู ดูโดะ เดะ ฮาตี นะ กู     ญา เลอ นู อาดา บูวัจ กะฆีเตอ.
45007021	ซาเบะ กะฆีเตอ     กู ดาปัจ ลาฆู นู ฮูโกบ กู กะฆีนี จะ     วะตู กู อาดา ฮาตี นะ บูวัจ นู บาฌิ เตอ     อาดา ซา ลาฆู ฌาฮัจ นู กู บูวัจ บือเลฮ เลอ.
45007022	โซะ ดาลับ ฮาตี นะ กู เตอ     กู ซูกา-ฮาตี โตระ     เดะ ปือมือเลา ฮูโกบ นะ ตูฮัด.
45007023	ตาปี กู ลีฮัจ จะ     อาดา ลาฆู ฮูโกบ นู อาซิก     บือกรือฌา เดะ กลือกะ ญาวา นะ กู     บลาวัด ฌางัน ลาฆู ฮูโกบ นู กือนา เดะ ฮาตี นะ กู. ลาฆู ฮูโกบ นู อาซิก อีตู เตอ     ญา บูวัจ บรี กู ฌาดี ปราโซฮ นะ ลาฆู ฮูโกบ นู บูวัจ บรี บือดูซา     นู อาดา บือกรือฌา เดะ ญาวา นะ กู.
45007024	อาโดซ     กู ซูซัฮ-ฮาตี ซูโงฮ เลอ. ซาปา เลอ     นู นะ ตูโลก กู     บรี ลือปัซ เดะ ญาวา อีนี     นู ตืองัฮ บาวา กู ปี รอจ กะ มาตี?
45007025	บรี ซือลามัจ เลอ     กะ ตูฮัด เดะ อาตัซ. ญา เตอ     ซูโรฮ เยซู คริด     ตูฮัด นะ กีตา     บรี ตูโลก กู. กะฆีเตอ เลอ     โซะ ฮาตี นะ กู ตะอาซิก     กู บูวัจ ตูโรจ กะ ปือมือเลา ฮูโกบ นะ ตูฮัด     ตาปี โซะ ปรางัย เดะ ญาวา นะ กู เตอ     กู บูวัจ ตูโรจ กะ ลาฆู ฮูโกบ อีตู     นู บูวัจ บรี บือดูซา เลอ.
45008001	กะฆีเตอ     โซะ ลูมอฮ ซือมียา นู ลือกัจ บือซามา ฌางัน เยซู คริด เตอ     วะตู อีนี     กูญา นะ ฮอย เตด กือนา กรัจ ฮูโกบ ดัฮ.
45008002	ซาเบะ-จะ     ลาฆู ฮูโกบ นะ ซือมืองัจ นะ ตูฮัด เตอ     จะ ซือมืองัจ นู บรี กีตา อาดา ฮีโดะ     ลือกัจ บือซามา ฌางัน เยซู คริด เตอ     ญา บือเลฮ บูวัจ บรี เกา ลือปัซ ดัฮ     เดะ ลาฆู ฮูโกบ นู บูวัจ บรี ซือมียา บือดูซา     นู บาวา ปี รอจ กะ มาตี.
45008003	ลาฆู อีตู     นู ปือมือเลา ฮูโกบ บูวัจ เตด บือเลฮ ดัฮ     กรานา ปรางัย นะ อูมัจ-ซือมียา นู ลือมัฮ ลือเตฮ เตอ     ลาฆู อีตู ตูฮัด เดะ อาตัซ บือเลฮ บูวัจ ดัฮ กะฆีนี เลอ. ญา ซูโรฮ นานะ นะ ญา ตะอาซิก มาแรฮ     ฌาดี บือกะ ซือรูปา กะ อูมัจ-ซือมียา นู บือดูซา     มาแรฮ ฌาดี บารัก มือนืองะ     นู บรี ลือปัซ เดะ ดูซา. กะฆีเตอ     ตูฮัด ญา บือเลฮ ฌือนัฮ เดะ ลาฆู ดูซา     เดะ ปรางัย นะ อูมัจ-ซือมียา เลอ.
45008004	ญา บูวัจ กะฆีเตอ ดัฮ     บีดา-จะ     ลาฆู นู บาฌิ อีตู     นู ปือมือเลา ฮูโกบ นะ ตูฮัด ปือซัด ดัฮ เตอ     กีตา นะ บือเลฮ บูวัจ บรี ซุจ ฮาบิฮ     บือกะ นู กีตา บือฌาลัด ตูโรจ กะ ซือมืองัจ นะ ตูฮัด     บูกัด ตูโรจ กะ ปรางัย นะ อูมัจ-ซือมียา.
45008005	ซาเบะ-จะ     โกะ ซือมียา นู ตูโรจ กะ ปรางัย นะ อูมัจ-ซือมียา เตอ     ฮาตี นะ กูญา ลือกัจ เดะ ลาฆู นะ อูมัจ-ซือมียา เลอ. ตาปี โกะ ซือมียา นู ตูโรจ กะ ซือมืองัจ นะ ตูฮัด เตอ     ฮาตี นะ กูญา ลือกัจ เดะ ลาฆู นะ ซือมืองัจ อีตู เลอ.
45008006	กรานา-จะ     นู ฮาตี นะ ลือกัจ     เดะ ปรางัย นะ อูมัจ-ซือมียา เตอ     นะ บาวา บือปี กะ มาตี เลอ. ตาปี นู ฮาตี ลือกัจ     เดะ ลาฆู โซะ ซือมืองัจ นะ ตูฮัด เตอ     ญา นะ บาวา บือปี กะ ลาฆู ฮีโดะ     นู ซือนัง ซือลามัจ เลอ.
45008007	กะฆีเตอ     ซือมียา นู ฮาตี นะ ญา     ลือกัจ เดะ ปรางัย นะ อูมัจ-ซือมียา เตอ     ญา บลาวัด ฌางัน ตูฮัด เลอ     ซาเบะ ญา เตด บูวัจ ตูโรจ     กะ ปือมือเลา ฮูโกบ นะ ตูฮัด. โงฮ-ซูโงฮ เลอ     ญา นะ บูวัจ ตูโรจ เตด บือเลฮ.
45008008	โกะ ซือมียา นู อาดา ตูโรจ กะ ปรางัย นะ อูมัจ-ซือมียา เตอ     นะ บูวัจ บรี ตูฮัด ซูกา-ฮาตี     ฮอย เตด บือเลฮ ดัฮ เลอ.
45008009	กะ ซือมืองัจ นะ ตูฮัด เดะ อาตัซ     ดูโดะ ปือนอฮ เดะ ฮาตี นะ กาเญา เตอ     กาเญา นะ เตด ตูโรจ โซะ ปรางัย นะ อูมัจ-ซือมียา     ตาปี นะ ตูโรจ โซะ ซือมืองัจ นะ ตูฮัด อีตู เลอ. กะ ซือมียา ดีฮา ฮอย ซือมืองัจ นะ เยซู คริด     ซือมียา อีตู     ญา เตด ฌาดี ซือมียา นะ เยซู เลอ.
45008010	ตาปี กะ เยซู คริด อาดา ดูโดะ เดะ ฮาตี นะ กาเญา เตอ     มีเซ-จะ     โซะ ญาวา     กาเญา นะ มาตี ดัฮ     กรานา ลาฆู ดูซา     ตาปี โซะ ซือมืองัจ นะ ตูฮัด     นะ บรี กาเญา ฮีโดะ     กรานา กาเญา บาฌิ-ตือปัจ ฌางัน ตูฮัด.
45008011	ตูฮัด เดะ อาตัซ     ญา บือเลฮ บูวัจ บรี เยซู ฮีโดะ ปาเระ เดะ มาตี ดัฮ. กะฆีเตอ เลอ     กะ ซือมืองัจ นะ ตูฮัด อาดา ดูโดะ     เดะ ฮาตี นะ กาเญา     ตูฮัด เตอ เลอ     ญา นะ ซูโรฮ ซือมืองัจ อีตู     บีดา นะ บูวัจ บรี ญาวา นะ กาเญา นู ฆาโดฮ มาตี     นะ อาดา ฮีโดะ เลอ.
45008012	กะฆีเตอ เลอ     โกะ ดีบราดี นะ กู เออ     กีตา ตือฮูตัก ดัฮ     ตาปี บูกัด ตือฮูตัก เดะ ปรางัย นะ อูมัจ-ซือมียา กีตา     นู นะ ฆาโดฮ บูวัจ ตูโรจ บือกะ ปรางัย อีตู.
45008013	ซาเบะ-จะ     ดัฮ กาเญา ตูโรจ กะ ปรางัย นะ อูมัจ-ซือมียา อีตู เตอ     กาเญา ฆาโดฮ นะ มาตี. ตาปี ดัฮ ซือมืองัจ นะ ตูฮัด ตูโลก กาเญา     บรี บูนอฮ โกะ ปือบูวัจ นู บือดูซา นะ กาเญา     กะฆีเตอ กาเญา นะ อาดา ฮีโดะ ซูโงฮ.
45008014	ราตา ซือมียา นู ซือมืองัจ นะ ตูฮัด บาวา บือปี เตอ     โกะ ซือมียา อีตู เลอ     ฌาดี นานะ นะ ตูฮัด ดัฮ.
45008015	กรานา-จะ     ซือมืองัจ นู กาเญา ซาโมจ ดัฮ     ญา เตด บูวัจ บรี กาเญา ฌาดี ปราโซฮ     ฌาดี ซือมียา ปือนาโกจ ปูลัก เลอ. ตาปี ซือมืองัจ อีตู     ญา บูวัจ บรี กาเญา ฌาดี นานะ นะ ตูฮัด ดัฮ. ญา เตอ     นู บรี กีตา บือซาโวจ     บลาโลก กะ ตูฮัด จะ     "อับบา"     ฌาดี-จะ     "ปะ เออ."
45008016	กะฆีเตอ     ซือมืองัจ นะ ตูฮัด เตอ     ญา ฌาดี ซะซี     บูวัจ บรี ฮาตี นะ กีตา ตาฮู ตือตู จะ     กีตา เลอ     ฌาดี นานะ นะ ตูฮัด เดะ อาตัซ.
45008017	นู กีตา ฌาดี นานะ นะ ตูฮัด ดัฮ     กีตา นะ บือเลฮ ซาโมจ ปือซากา ฌูฆา     ฌาดี ลาฆู บาฌิ นู ตูฮัด เดะ อาตัซ อาดา ตาโรฮ ดัฮ     บีดา นานะ นะ ญา. ปือซากา อีตู     กีตา นะ ซาโมจ บือซามา ฌางัน เยซู คริด. ซาเบะ-จะ     นู กีตา กือนา ตาฮัด ซูซัฮ ปายัฮ     บือซามา ฌางัน เยซู เตอ     กีตา นะ ซาโมจ ลาฆู นู บือซรี บือซายา     บือซามา ฌางัน ญา ฌูฆา เลอ.
45008018	กู ตือตู-ฮาตี จะ     ลาฆู ซูซัฮ นู กีตา ฆาโดฮ กือนา     เดะ ฮาดัจ อีนี     ญา เตด บือฆูนา นะ อาเมด ปี ปือซามา     ฌางัน ลาฆู บือซรี บือซายา อีตู     นู ตูฮัด นะ ปลีฮัจ กะ กีตา เลอ.
45008019	ซาเบะ-จะ     โกะ บือนา บารัก นู ตูฮัด บือฌาดี ดัฮ ซือมูฮา     อาดา บือคานะ ตาฮัด นาตี     ฌางัน ฮาตี ปือนอฮ ซูโงฮ     นะ ลีฮัจ อารี อีตู     นู ลูมอฮ โกะ นานะ นะ ตูฮัด     นะ ปลีฮัจ ดัฮ.
45008020	โกะ บือนา บารัก นู บือฌาดี ดัฮ อีตู     ญา กือนา ปรือกัด ดัฮ     บรี ฌาดี บารัก ฮอย เตด ตือปากัย เลอ     บูกัด ตูโรจ กะ ฮาตี ตะอาซิก     ตาปี ตูโรจ ฮาตี นะ ตูฮัด     นู ปรือกัด ดัฮ เตอ. ตาปี อาดา ตือปัจ จาดัก กะฆีนี จะ
45008021	อาดา ซืออารี     บือนา บารัก นู บือฌาดี ดัฮ เตอ     ญา โปด     นะ ลือปัซ ซูโงฮ ดัฮ     เตด ฆาโดฮ นะ บูโระ บูโซะ ปูลัก เลอ     ตาปี นะ รอจ กะ ลาฆู ลือปัซ บาฌิ     ลาฆู บือซรี บือซายา     บือซามา ฌางัน ลูมอฮ โกะ นานะ นะ ตูฮัด.
45008022	ซาเบะ กีตา ตาฮู จะ     ตือดะ รอจ กะ ฮาดัจ อีนี     โกะ บือนา บารัก นู บือฌาดี ดัฮ ซือมูฮา     อาดา ซือรูปา มือนาแงฮ มือรายู     ซือรูปา บือกะ นีบีนี     นู ซาเกะ นะ ดูโดะ เดะ อาปี เลอ.
45008023	บูกัด ซา โกะ ซือบารัก อีตู     ตาปี ลูมอฮ กีตา ฌูฆา. กีตา บือเลฮ ซาโมจ ซือมืองัจ นะ ตูฮัด ฌาดี ซือรูปา บูวัฮ นู ลามูลา     เดะ ลาฆู บาฌิ นู ตูฮัด นะ บรี กะ กีตา. ตาปี วะตู อีนี     นู กีตา อาดา นาตี ลาฆู นู ตูฮัด นะ ซาโมจ กีตา     บรี ฌาดี นานะ นะ ญา เตอ     ฌาดี-จะ     นะ มือนือบุซ ญาวา กีตา     บรี ลือปัซ เดะ มาตี ดัฮ     กีตา โปด ฌูฆา     อาดา มือนาแงฮ มือรายู เดะ ฮาตี กะฆีเตอ เลอ.
45008024	กรานา-จะ     ตูฮัด บือเลฮ บูวัจ บรี กีตา ฮีโดะ ลือปัซ บาฌิ ดัฮ     บีดา กีตา นะ จาดัก เดะ ลาฆู กะฆีเตอ บือเลฮ เตอ. ตาปี กะ กีตา นะ บือเลฮ ลีฮัจ ตือปัจ จาดัก นะ กีตา     บูกัด-จะ กีตา จาดัก ซูโงฮ. ซาปา เลอ     นู จาดัก เดะ ลาฆู นู ญา ลีฮัจ บือฆารี ซัฮ?
45008025	ตาปี กะ กีตา จาดัก เดะ ลาฆู นู กีตา ลีฮัจ เตด บือฆารี เตอ     กีตา นะ ตาฮัด-ฮาตี     นาตี ลาฆู อีตู เลอ.
45008026	กะฆีเตอ ฌูฆา     ซือมืองัจ นะ ตูฮัด ญา มาแรฮ ตูโลก กีตา     นู ฌาดี ซือมียา ลือมัฮ ลือเตฮ เตอ. ซาเบะ-จะ     กีตา เตด ตาฮู นะ บือซาโวจ กะฮามี บาฌิ     ตาปี ซือมืองัจ อีตู โปด     ญา มือนาแงฮ มือรายู บือซาโวจ     บือกะ มือเลา เตด ตรือเบะ     มีตา เดะ ตูฮัด เดะ อาตัซ บีดา กีตา เลอ.
45008027	กะฆีเตอ     ตูฮัด เดะ อาตัซ เตอ     ญา นู มือญาซัจ ลีฮัจ ฮาตี นะ โกะ อูมัจ-ซือมียา     ญา ตาฮู ลาฆู นามา     นู อาดา เดะ ฮาตี นะ ซือมืองัจ นะ ญา     ซาเบะ-จะ     ซือมืองัจ อีตู     ญา บือซาโวจ มีตา บีดา โกะ ซือมียา นะ ตูฮัด     ตูโรจ กะ ฮาตี นะ ตูฮัด เดะ อาตัซ เลอ.
45008028	กีตา ตาฮู ดัฮ จะ     ตูฮัด ญา อาดา บือกรือฌา     บูวัจ บรี บือนา ซือมูฮา ฌาดี บาฌิ ดัฮ     บีดา โกะ ซือมียา นู ซายัก กะ ญา     ฌาดี-จะ     โกะ ซือมียา นู ตูฮัด บือเลฮ ปาเงน ดัฮ     ตูโรจ บือกะ ลาฆู นู ญา กีรา ตือตู ดัฮ.
45008029	โกะ ซือมียา ดีฮา นู ตูฮัด กราลา ดูลู ดัฮ     ซือมียา อีตู เตอ     ญา บือเลฮ ตืองะ     บรี กูญา นะ ฌาดี ซือรูปา บือกะ เยซู     นานะ นะ ญา     บีดา เยซู อีตู นะ ฌาดี นานะ ซูโลก     เดะ ตืองัฮ โกะ อาดี-บราดี บาญะ อูรัก เลอ.
45008030	กะฆีเตอ     ซือมียา ดีฮา นู ตูฮัด บือเลฮ ตืองะ ดัฮ     ซือมียา อีตู     ญา บือเลฮ ปาเงน ดัฮ ฌูฆา. ซือมียา ดีฮา นู ญา บือเลฮ ปาเงน ดัฮ เตอ     ซือมียา อีตู     ญา บือเลฮ บูวัจ บรี บาฌิ-ตือปัจ ฌางัน ญา ดัฮ. ซือมียา ดีฮา นู ญา บือเลฮ บูวัจ บรี บาฌิ-ตือปัจ เตอ     ซือมียา อีตู     ญา บือเลฮ บูวัจ บรี ฌาดี บือซรี บือซายา ฌูฆา เลอ.
45008031	ดัฮ ตาฮู ลาฆู กะฆีเตอ     กีตา นะ มือเลา กะฮามี เลอ? กะ ตูฮัด เดะ อาตัซ     อาดา โซะ กีตา เตอ     ซาปา เลอ     นู นะ มาแรฮ บลาวัด?
45008032	ตูฮัด ญา ฮอย เตด มือญือซัน นานะ นะ ญา ตะอาซิก     ตาปี ญา บือเลฮ ซรัฮ นานะ อีตู บรี มาตี     กรานา กีตา ซือมูฮา. กะฆีเตอ     ลาฆู นู บาฌิ ซือมูฮา     ญา นะ ฮาลัย บรี กะ กีตา     บือซามา ฌางัน นานะ นะ ญา     บูกัด เฆอ?
45008033	กีตา ซือมียา นู ตูฮัด ปีเลฮ ดัฮ เตอ     ซาปา เลอ     นู นะ อาดู กีตา? ตูฮัด เดะ อาตัซ เตอ เลอ     ญา กีรา จะ     กีตา บาฌิ-ตือปัจ ดัฮ.
45008034	ซาปา เลอ     นู นะ กรัจ ฮูโกบ กีตา? เยซู คริด เตอ     ญา นู มาตี ดัฮ     ลือเบฮ เดะ อีตู โปด     ญา ฮีโดะ ปาเระ เดะ มาตี     อาดา ดูโดะ โซะ ซือบือลัฮ กานัน     นะ ตูฮัด เดะ อาตัซ. ญา เลอ     ตืองัฮ บือซาโวจ มีตา เดะ ตูฮัด     ปาซัน ลาฆู นะ กีตา ซือมูฮา.
45008035	กะฆีเตอ     ซาปา เลอ     นะ บูวัจ บรี กีตา ปูตุซ     เดะ ลาฆู นู เยซู คริด ซายัก กีตา? ลาฆู นู ซูซัฮ     นู ฮาฌะ โตระ เตอ     เฆอ-จะ     นู ซือมียา นะ ปรือกัด กีตา เตอ     เฆอ-จะ     นู ฮอย บารัก นะ มากัด     ฮอย กาเยด นะ ปากัย เตอ     เฆอ-จะ     นู กีตา กือนา ลาฆู นู บรี ตาโกจ     นู กีตา นะ กือนา บูนอฮ มาตี เตอ? โกะ ลาฆู กะฆีเตอ นะ บูวัจ บรี กีตา ปูตุซ     เดะ ลาฆู ซายัก อีตู     บือเลฮ เฆอ?
45008036	ซือรูปา ซูรัจ ปือมือเลา นะ ตูฮัด นู จะ "กรานา กีตา ตูโรจ กะ ตูฮัด ดัฮ เตอ     บีลัก อารี โกะ ซือมียา นะ บูนอฮ กีตา เลอ กูญา กีรา จะ     กีตา ซือรูปา บือกะ กาเมก     นู นะ บาวา ปี บูนอฮ." ญา จะ.
45008037	บูกัด กะฆีเตอ เลอ     ตาปี เดะ ลาฆู อีนี ซือมูฮา     กีตา ฌือนัฮ ปือนอฮ บาญะ ซูโงฮ     กรานา เยซู นู ซายัก กะ กีตา ดัฮ.
45008038	กู ตือตู-ฮาตี จะ     ฮอย ลาฆู นามา เลอ     นู นะ บือเลฮ บูวัจ บรี กีตา ปูตุซ     เดะ ลาฆู นู ตูฮัด ซายัก กีตา     เตด-จะ ลาฆู มาตี     ลาฆู ฮีโดะ เตอ     เตด-จะ โกะ ฮูลู-บาลัก เฆอ-จะ โกะ ฌิด โกะ ฮาตู โปด     เตด-จะ ลาฆู เดะ อารี อีนี     ลาฆู เดะ อารี โซะ ฮึลด เตอ
45008039	เตด-จะ ลาฆู โซะ อาตัซ     ลาฆู โซะ บาวัฮ โปด. เดะ บือนา บารัก นู ตูฮัด บือฌาดี ดัฮ ซือมูฮา เตอ     ฮอย นามา เลอ     นู นะ บือเลฮ บูวัจ บรี กีตา ปูตุซ     เดะ ลาฆู นู ตูฮัด บือซัยํ เดะ อาตัซ ซายัก กะ กีตา     บือกะ นู ญา ปลีฮัจ ดัฮ     เดะ เยซู คริด     ตูฮัด นะ กีตา เลอ.
45009001	บือกะ กู อาดา ลือกัจ ฌางัน เยซู คริด เตอ     กู มือเลา ลาฆู นู ซูโงฮ     บูกัด มือเลา ลาฆู มืออูปัย เลอ. ซือมืองัจ นะ ตูฮัด ญา บาวา ฮาตี นู ตาฮู ลาฆู ซาลัฮ กือนา นะ กู     บรี ฌาดี ซะซี จะ     กู เตด มือเลา มืออูปัย.
45009002	ลาฆู นู ซูโงฮ อีตู ฌาดี-จะ     กู ซูซัฮ-ฮาตี บาญะ     บาฮาตี โตระ เตด บราดู     ปาซัน ลูมอฮ ดีบราดี นะ กู     นู ฌาดี โกะ ซือมียา ซา บักซา ฌางัน กู.
45009003	ซาเบะ กู ซูกา นะ บรี ญาวา นะ กู ตะอาซิก     นะ กือนา ตูฮัด กรัจ ฮูโกบ ดัฮ     บรี ปูตุซ เดะ เยซู คริด     บีดา นะ ตูโลก ลูมอฮ กูญา เลอ.
45009004	กูญา เตอ     ฌาดี ลูมอฮ บักซา อิซราเอน นู ตูฮัด ปีเลฮ ดัฮ. ตูฮัด ญา บูวัจ บรี ลูมอฮ กูญา ฌาดี โกะ นานะ นะ ญา     บรี กูญา ลีฮัจ ลาฆู บือซายา บือซรี นะ ญา. ญา ตืองะ โกะ ปือมือเลา บือปาคัจ ฌางัน กูญา     ญา บรี โกะ ปือมือเลา ฮูโกบ กะ กูญา. ลูมอฮ กูญา เตอ     นู ตาฮู มือญือมัฮ กะ ตูฮัด     บือกะ ลาฆู ซูโงฮ     นู อาดา โกะ ปือมือเลา บือฌาญี นะ ตูฮัด เลอ.
45009005	ลูมอฮ กูญา     ฌาดี บือแนฮ นะ โกะ บีลาแก เตอ. นู เยซู คริด ฌาดี ซือมียา ดัฮ     ญา ฌาดี ซือมียา บักซา นะ กูญา ฌูฆา เลอ. ปูฌี เลอ     กะ ตูฮัด นู อาดา เดะ อาตัซ บือนา ซือมูฮา. บรี ซือลามัจ กะ ญา     ซือมาญัก-รอจ เลอ. อาเมน.
45009006	บูกัด-จะ     ปือมือเลา บือฌาญี นะ ตูฮัด เตด ฌาดี นามา ดัฮ. ซาเบะ-จะ     บูกัด ราตา ซือมียา นู บือฌาดี มาแรฮ เดะ บักซา อิซราเอน     นะ ฌาดี บักซา อิซราเอน นู ตูฮัด ปีเลฮ ดัฮ.
45009007	บูกัด บือแนฮ นะ อับราฮัม ราตา ซือมูฮา     นู นะ กีรา จะ     ฌาดี นานะ นะ ญา. ซาเบะ ตูฮัด บือเลฮ มือเลา จะ "โกะ ซือมียา นู ตูโรด-มือนูโรด เดะ อีซัก เลอ     นู นะ กือนา กีรา จะ     ฌาดี บือแนฮ นะ เกา."
45009008	ฌาดี-จะ     บูกัด โกะ นานะ นู บือฌาดี มาแรฮ ตูโรจ กะ ลาฆู นะ ซือมียา     นู นะ ฌาดี นานะ นะ ตูฮัด     ตาปี โกะ นานะ นู บือฌาดี มาแรฮ     ตูโรจ กะ ปือมือเลา บือฌาญี นะ ตูฮัด     กูญา เลอ     กือนา กีรา จะ     ฌาดี บือแนฮ นู ซูโงฮ ดัฮ เลอ.
45009009	ซาเบะ ตูฮัด บือเลฮ บือฌาญี กะฆีนี จะ "เดะ วะตู นู บาฌิ เตอ     กู นะ บาลิ ปาเระ. กะฆีเตอ ซารา โปด     นะ บือเลฮ นานะ กีลากี."
45009010	บูกัด ตารา อีตู     ตาปี เรเบคา โปด     บือเลฮ นานะ กีลากี บือกือมัยํ     เดะ กีลากี นู ซา ฌูฆา     ฌาดี-จะ     อีซัก     นู บีลาแก นะ กีตา เตอ.
45009011	ตานา โกะ นานะ อีตู     ฮอย เตด ลือปัซ เดะ โปรจ นะ มะ ลาฆี     ฮอย เตด บือเลฮ บูวัจ บาฌิ     เฆอ-จะ บูวัจ ฌาฮัจ ลาฆี เตอ     ตูฮัด ญา มือเลา ดูลู ฌางัน เรเบคา จะ "นู กากา นะ ฌาดี ปราโซฮ นะ อาดี." กะฆีเตอ ญา บรี ลีฮัจ จะ     ลาฆู นู ตูฮัด บือคานะ นะ ปีเลฮ นานะ นู ซา อีตู เตอ     ญา อาดา กือฌะ-กือมัซ ดัฮ     บูกัด กรานา ลาฆู ปือบูวัจ นะ นานะ อีตู     ตาปี กรานา ตูฮัด ปาเงน ญา ดัฮ เลอ.
45009013	บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ "ยาโกบ เตอ     นู กู ซายัก     ตาปี เอเซา เตอ     กู บือชี เลอ."
45009014	ดัฮ กะฆีเตอ     กีตา นะ มือเลา กะฮามี เลอ? จะ     ตูฮัด ญา เตด รือมัก บาฌิ เฆอ? เตด โบะ. ฮอย เตด ฌาดี กะฆีเตอ เลอ.
45009015	ซาเบะ ตูฮัด บือเลฮ มือเลา ฌางัน มูซา จะ "ดัฮ กู นะ ตือจีฮัด กะ ซือมียา ดีฮา     กู นะ ตือจีฮัด กะ ซือมียา อีตู เลอ. ดัฮ กู นะ บูวัจ บาฌิ ฌางัน ซือมียา ดีฮา     กู นะ บูวัจ บาฌิ ฌางัน ซือมียา อีตู เลอ."
45009016	กะฆีเตอ เลอ     นู นะ ปีเลฮ ซือมียา ดีฮา เตอ     บูกัด กรานา ซือมียา อีตู บือคานะ     บูกัด กรานา ญา กูวาซา บือกรือฌา โปด     ตาปี กรานา ตูฮัด ตือจีฮัด กะ ญา เลอ.
45009017	ซาเบะ-จะ     เดะ ซูรัจ ปือมือเลา นะ ตูฮัด     อาดา นู ตูฮัด มือเลา ฌางัน ราฌา ฟาโร จะ "กู บือเลฮ ตืองะ เกา ฌาดี ราฌา     กรานา ลาฆู อีนี เลอ     บีดา นะ ซูโรฮ เกา ปลีฮัจ ลาฆู ปือมือฆัฮ นะ กู     บีดา นะ มือญาเระ บรี ตาฮู นามา นะ กู     ราตา เดะ ดือนียา ฌูฆา."
45009018	กะฆีเตอ เลอ     ตูฮัด นะ ตือจีฮัด กะ ซือมียา ดีฮา     เฆอ-จะ     นะ บูวัจ บรี ซือมียา ดีฮา ตือฆัยํ-ฮาตี เตอ     ลือเบฮ เดะ ฮาตี นะ ตูฮัด เตอ เลอ.
45009019	กะฆีเตอ     ซืออูรัก เดะ ลูมอฮ กาเญา นะ ตาญา กู จะ     "ดัฮ ฌาดี กะฆีเตอ     ซาเบะ นามา ตูฮัด ญา ตูโดฮ จะ     กีตา ซาลัฮ ลาฆี? ซาปา เลอ     นะ บือเลฮ บลาวัด ฌางัน ลาฆู นู ตูฮัด บือคานะ ดัฮ?"
45009020	กาวัด เออ     เกา ฌาดี ซาปา เลอ     นู นะ ตีกัฮ ปาเระ กะ ตูฮัด เดะ อาตัซ? ปีโยะ ตานัฮ นะ ฮอย เตด มือเลา     ฌางัน ซือมียา นู บูวัจ ญา จะ     "ซาเบะ นามา ปะ     เกา บูวัจ กู     บรี ฌาดี กะฆีนี?"
45009021	ซือมียา นู บูวัจ โกะ ปีโยะ ตานัฮ เตอ     ญา นะ อาเมด ตานัฮ ลียัจ     มาแรฮ บูวัจ ซือบารัก นามา บือเลฮ ฮาปา     บูกัด เฆอ? ญา นะ อาเมด ตานัฮ ลียัจ ซือกือโตน อีตู     บูวัจ ซือตืองัฮ บรี ฌาดี ปีโยะ     นู นะ ซูโรฮ เดะ อารี ซัยํ-บือซัยํ     ซือตืองัฮ ฌาดี ปีโยะ     นู นะ ซูโรฮ เดะ บีลัก อารี     บือเลฮ นอ?
45009022	ตูฮัด ญา บือเลฮ บูวัจ กะฆีเตอ ฌูฆา. ญา บือคานะ นะ ปลีฮัจ     ลาฆู นู ญา นะ มูซัยํ กรัจ ฮูโกบ     ญา นะ บรี ตาฮู     ลาฆู นู ญา มือฆัฮ ซูโงฮ. กะฆีเตอ ญา บือเลฮ ตาฮัด-ฮาตี ลามา     ฌางัน โกะ ซือมียา นู ญา นะ มูซัยํ กรัจ ฮูโกบ     นู ซียะ ฆือนะ ดัฮ     นะ กือนา ลาฆู ฌาฮานัม.
45009023	ญา บือคานะ นะ บรี ลีฮัจ ฌูฆา     ลาฆู บือซรี บือซายา นู บาฌิ ซูโงฮ นะ ญา     นู ญา บือเลฮ บรี กะ กีตา     ซือมียา นู ญา ตือจีฮัด ดัฮ     นู ญา บือเลฮ ซียะ ตะเดะ ดูลู     บีดา นะ ซาโมจ ลาฆู บือซรี อีตู.
45009024	กีตา เลอ     ฌาดี ลูมอฮ ซือมียา นู ญา ปาเงน ดัฮ     บูกัด เดะ ลูมอฮ บักซา ยิว ซา บักซา     ตาปี เดะ ลูมอฮ บักซา อาซิก ฌูฆา.
45009025	บือกะ ตูฮัด มือเลา เดะ ซูรัจ นะ โฮเซยา จะ "ลูมอฮ ซือมียา อีตู     นู ฮอย เตด ฌาดี ลูมอฮ นะ กู เตอ กู นะ บลาโลก กะ กูญา จะ ลูมอฮ นะ กู เลอ. บักซา อีตู นู กู เตด บือเลฮ ซายัก เตอ กู นะ บลาโลก กะ กูญา จะ บักซา นู กู ซายัก เลอ.
45009026	ตือปัจ อีตู     นู ตูฮัด บือเลฮ มือเลา ฌางัน กูญา จะ 'กาเญา เตอ     กาเญา บูกัด ลูมอฮ นะ กู.' ตือปัจ อีตู เลอ กูญา นะ กือนา บลาโลก จะ โกะ นานะ นะ ตูฮัด     ญา นู อาดา ฮีโดะ ซูโงฮ."
45009027	อิซายา โปด     ญา บือซูระ ปาซัน บักซา อิซราเอน จะ "มีเซ-จะ ลูมอฮ บักซา อิซราเอน นะ บือฌาดี บาญะ โตระ     ซือรูปา บือกะ โกะ บีฌี ตานัฮ เดะ บีดิก ลาโวจ เตอ     ตาปี อาดา โกะ ซือมียา ดีกิ-ตอจ     นู นะ ฮีโดะ ลือปัซ บาฌิ เลอ.
45009028	ซาเบะ ตูฮัด นะ บูวัจ     บรี ปือมือเลา ฮูโกบ นะ ญา เดะ ดือนียา     นะ ซือลือซัย ซุจ งัจบางัจ เลอ."
45009029	บือกะ ซือรูปา อิซายา บือเลฮ มือเลา ดูลู จะ "ดัฮ ตูฮัด นู มือฆัฮ โตระ     ญา เตด บือเลฮ ตาโรฮ บือแนฮ ซือตืองัฮ     บรี กะ กีตา เตอ     กีตา นะ ฌาฮานัม ดัฮ     ซือรูปา นังฆรี โซโดม ดัฮ     ซือรูปา บือกะ นังฆรี โฆโมรา เลอ."
45009030	กะฆีเตอ     กีตา นะ มือเลา กะฮามี เลอ? จะ     ลูมอฮ บักซา อาซิก     นู เตด บือเลฮ มียา ฌาลัด     นู นะ บาฌิ-ตือปัจ ฌางัน ตูฮัด เตอ     กูญา โปด     บาฌิ-ตือปัจ ฌางัน ตูฮัด ดัฮ     กรานา กูญา ปือจายา เลอ.
45009031	ตาปี โซะ ลูมอฮ บักซา อิซราเอน     นู บือเลฮ มียา ฮาดัจ ฮูโกบ     นู นะ บูวัจ บรี กูญา บาฌิ-ตือปัจ ฌางัน ตูฮัด เตอ     กูญา เตด บือเลฮ ดาปัจ ฮาดัจ ฮูโกบ อีตู เลอ.
45009032	ซาเบะ นามา กะฆีเตอ? ซาเบะ กูญา เตด บือเลฮ ปือจายา     ตาปี บือกะ บือเลฮ ฮาระ กะ ลาฆู ปือบูวัจ นะ กูญา. กูญา ตือซีปะ ดัฮ     เดะ บาตู อีตู     นู นะ บรี ซือมียา รือบัฮ
45009033	บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ "ลีฮัจ เลอ     กู อาเมด บาตู ซือกือโตน บอฮ เดะ นังฆรี ซีโอน ฌาดี บาตู นู นะ บรี โกะ ซือมียา ตือซีปะ ฌาดี บาตู บือซัยํ นู นะ บรี กูญา รือบัฮ. ตาปี ซือมียา ดีฮา นู ปือจายา กะ ญา เตอ ฮอย ลาฆู นะ มือญือซัน ลาลู เลอ."
45010001	โกะ ดีบราดี เออ     กู อาดา ฮาตี บือคานะ ซูโงฮ     บีดา ลูมอฮ บักซา อิซราเอน. กู บือซาโวจ กะ ตูฮัด เดะ อาตัซ เตอ     มีตา บรี กูญา นะ ซาโมจ ลาฆู ฮีโดะ ลือปัซ บาฌิ เลอ.
45010002	กรานา กู ฌาดี ซะซี ปาซัน ลาฆู นะ กูญา จะ     กูญา ตูเฮะ กะ ตูฮัด ซูโงฮ. ตาปี นู กูญา ตูเฮะ เตอ     ฌาดี ลาฆู นู ฮอย เตด มาโซะ เดะ ฮาตี นะ กูญา เลอ.
45010003	ซาเบะ-จะ     กูญา เตด ตาฮู ฌาลัด อีตู     นู ตูฮัด นะ บูวัจ บรี โกะ ซือมียา นะ บาฌิ-ตือปัจ ฌางัน ญา. ตาปี กูญา กูวาซา ตืองะ ฌาลัด นะ กูญา ตะอาซิก. กะฆีเตอ กูญา ตีเมา นะ ซาโงะ จะ     ฌาลัด อีตู     นู ตูฮัด นะ บูวัจ บรี ซือมียา บาฌิ-ตือปัจ ฌางัน ญา     ฌาดี ฌาลัด นู ซูโงฮ เลอ.
45010004	ซาเบะ-จะ     เยซู คริด บือเลฮ บูวัจ บรี ปือมือเลา ฮูโกบ นะ ตูฮัด ซุจ ฮาบิฮ ดัฮ เลอ     บีดา-จะ     ราตา ซือมียา นู ปือจายา     นะ ฌาดี ซือมียา นู บาฌิ-ตือปัจ ฌางัน ตูฮัด.
45010005	ซาเบะ-จะ มูซา เตอ     บือเลฮ ฆาแรฮ ปาซัน ฌาลัด อีตู     นู ซือมียา นะ บาฌิ-ตือปัจ ฌางัน ตูฮัด     กรานา ญา ตูโรจ กะ ปือมือเลา ฮูโกบ. ญา มือเลา กะฆีนี จะ "ซือมียา ดีฮา นู บูวัจ ตูโรจ กะ โกะ ปือมือเลา ฮูโกบ เตอ     ญา นะ ดูโดะ ซือนัง ซือลามัจ กรานา ปือมือเลา ฮูโกบ อีตู เลอ."
45010006	ตาปี ปาซัน ฌาลัด นู ซือมียา นะ บาฌิ-ตือปัจ ฌางัน ตูฮัด     กรานา ญา ปือจายา เตอ     ซูรัจ นะ ตูฮัด ฆาแรฮ กะฆีนี จะ "ฌางัน นะ บรีงัจ เดะ ฮาตี นะ เกา จะ     ซาปา เลอ     นะ ญาแญะ ปี     รอจ กะ อาตัซ ลาแงะ?" ฌาดี-จะ     บีดา นะ บาวา เยซู คริด ปือตูโรด มาแรฮ เตอ.
45010007	ญา มือเลา ปูลัก จะ     "ฌางัน นะ บรีงัจ จะ     ซาปา เลอ     นะ ตูโรด ปี กะ ลาเฮา นังฆรี ฮาตู ?" ฌาดี-จะ     บีดา นะ บาวา เยซู คริด ปือญาแญะ มาแรฮ เดะ ลาฆู มาตี.
45010008	ตาปี ลาฆู อีตู มือเลา กะฮามี? ซูรัจ ปือมือเลา นะ ตูฮัด ญา จะ     "ปือมือเลา อีตู อาดา ดาปิก เกา     อาดา เดะ มูโลจ นะ เกา     อาดา เดะ ฮาตี นะ เกา ฌูฆา เลอ." ญา จะ. ฌาดี-จะ     ปือมือเลา อีตู     ปาซัน ลาฆู ปือจายา กะ ตูฮัด     บือกะ นู กามี มือญาเระ เลอ.
45010009	ฌาดี-จะ     ดัฮ เกา มือเลา ซาโงะ จะ     "เยซู ฌาดี ตูฮัด" เตอ     ดัฮ เกา ปือจายา เดะ ฮาตี ฌูฆา จะ     "ตูฮัด เดะ อาตัซ บือเลฮ บูวัจ บรี เยซู     ฮีโดะ ปาเระ เดะ มาตี เลอ" กะฆีเตอ เกา นะ ฮีโดะ ลือปัซ บาฌิ ดัฮ.
45010010	นู ซือมียา ปือจายา เดะ ฮาตี เตอ     ญา นะ บาฌิ-ตือปัจ ฌางัน ตูฮัด ดัฮ เลอ. นู ญา มือเลา ซาโงะ กะฆีเตอ     ญา นะ ฮีโดะ ลือปัซ บาฌิ เลอ.
45010011	ซาเบะ ซูรัจ ปือมือเลา นะ ตูฮัด มือเลา จะ "ราตา ซือมียา นู ปือจายา กะ ญา เตอ     ฮอย ลาฆู นะ มือญือซัน ลาลู เลอ." ญา จะ.
45010012	กรานา ลูมอฮ บักซา ยิว เตอ     ลูมอฮ บักซา อาซิก โปด     ตูฮัด ญา เตด กีรา จะ     ฌาดี ซือมียา อาซิกๆ. ญา เตอ     ฌาดี ตูฮัด แนฮ ซา     ฌาดี ตูฮัด นะ ซือมียา ราตาๆ เลอ. ญา นะ บรี ซือลามัจ ซูโงฮ     กะ ราตา ซือมียา นู บลาโลก มีตา เดะ ญา.
45010013	ซาเบะ ซูรัจ นะ ตูฮัด จะ "ราตา ซือมียา นู บลาโลก ซือโบจ นามา นะ ตูฮัด     นะ ฮีโดะ ลือปัซ บาฌิ เลอ."
45010014	ตาปี ดัฮ กูญา เตด บือเลฮ ปือจายา กะ ตูฮัด     กูญา นะ บลาโลก มีตา เดะ ญา     บือเลฮ กะฮามี เลอ? ดัฮ กูญา เตด บือเลฮ ดืองัยํ ลาฆู นะ ญา     กูญา นะ ปือจายา     บือเลฮ กะฮามี เลอ? ดัฮ ฮอย ซาปา ปี มือญาเระ ลาฆู อีตู     กูญา นะ ดืองัยํ     บือเลฮ กะฮามี เลอ?
45010015	ดัฮ ฮอย ซาปา ซูโรฮ ซือมียา ปี     ญา นะ ปี มือญาเระ บือเลฮ กะฮามี เลอ? บือกะ ซูรัจ ปือมือเลา นะ ตูฮัด จะ "บาฌิ ซูโงฮ เลอ     นู อาดา โกะ ซือมียา บาวา บรีตา นู บาฌิ มาแรฮ."
45010016	ตาปี บูกัด ราตา ซือมียา บือเลฮ มือนีงัย กะ บรีตา นู บาฌิ อีตู. ซาเบะ อิซายา บือเลฮ มือเลา จะ "ตูฮัด เออ     ซาปา บือเลฮ ปือจายา กะ ลาฆู     นู ญา ดืองัยํ เดะ กามี ดัฮ?"
45010017	กะฆีเตอ เลอ     ซือมียา นะ ปือจายา     กรานา ลาฆู นู ญา ดืองัยํ ดัฮ. ลาฆู ญา ดืองัยํ โปด     ญา ดืองัยํ บือเลฮ     กรานา อาดา ซือมียา มาแรฮ มือญาเระ     ปาซัน ลาฆู นะ เยซู คริด.
45010018	ตาปี กู นะ ตาญา กะฆีนี จะ     ลูมอฮ บักซา อิซราเอน เตด บือเลฮ ดืองัยํ ลาฆู อีตู เฆอ? ซูโงฮ     กูญา ดืองัยํ ดัฮ     บือกะ ซูรัจ ปือมือเลา นะ ตูฮัด     นู มือเลา ปาซัน ซือมียา มือญาเระ ลาฆู นะ ตูฮัด     จะ "ซูวารา นะ กูญา บือเลฮ กือจัย ปี ราตา เดะ ดือนียา เตอ     โกะ ปือมือเลา นะ กูญา     รอจ กะ ฮูโฌก ปือญูดัฮ นะ ดือนียา ราตา เลอ."
45010019	กู นะ ตาญา ปูลัก จะ     โกะ ลูมอฮ บักซา อิซราเอน เตด บือเลฮ ตาฮู เฆอ? มูซา บือเลฮ ตีกัฮ ดูลู     ฌาดี ปือมือเลา นะ ตูฮัด     นู จะ "กู นะ บูวัจ บรี กาเญา ดือกี กะ กูญา อีตู     นู เตด ฌาดี ลูมอฮ บักซา นู ดีฮา เตอ     กรานา ลูมอฮ ซือมียา นู บูดอ โปด     กู นะ บูวัจ บรี กาเญา มูซัยํ เลอ."
45010020	โซะ อิซายา เตอ     ญา ฮาตี บรานี นะ มือเลา ปือมือเลา นะ ตูฮัด กะฆีนี จะ "โกะ ซือมียา นู เตด บือเลฮ มียา กู เตอ     กูญา บือเลฮ ดาปัจ กู ดัฮ. โกะ ซือมียา นู เตด บือเลฮ มือโซะ ตาญา ปาซัน ลาฆู นะ กู เตอ     กู โปด     บือเลฮ ปลีฮัจ กะ กูญา ดัฮ."
45010021	ตาปี ปาซัน ลูมอฮ บักซา อิซราเอน     อิซายา ญา มือเลา ปือมือเลา นะ ตูฮัด นู จะ "ซืออารี บูลัจ เตอ     กู บือเลฮ อาเงา ตางัน     ซาโมจ ลูมอฮ ซือมียา นู บาตัฮ     ตีเมา นะ มือนีงัย เลอ."
45011001	กะฆีเตอ กู นะ ตาญา จะ     ตูฮัด เดะ อาตัซ     ญา กีปัซ ลูมอฮ บักซา นะ ญา     บูวัก ดัฮ เฆอ? เตด โบะ. ฮอย เตด ฌาดี กะฆีเตอ. ซาเบะ อีซี กู ตะอาซิก โปด     ฌาดี ซือมียา บักซา อิซราเอน ฌาดี บือแนฮ นะ อับราฮัม     ฌาดี ซืออูรัก เดะ ปาลัฮ นะ เบนยามิน.
45011002	ตูฮัด ญา ฮอย เตด บือเลฮ กีปัซ ลูมอฮ นะ ญา     นู ญา ปีเลฮ ตะเดะ ดูลู นูตู ดัฮ. กาเญา เตด ตาฮู เฆอ     ซูรัจ ปือมือเลา นะ ตูฮัด นู มือเลา ปาซัน เอลียา     นู ญา บือเลฮ บือซาโวจ กะ ตูฮัด     อาดู ลาฆู นะ บักซา อิซราเอน จะ
45011003	"ตูฮัด เออ     โกะ ซือมียา นู ตูโดฮ ลาฆู นะ เกา เตอ     กูญา บือเลฮ บูนอฮ บูวัก ดัฮ     โกะ ตือปัจ ตูนู บารัก มือนืองะ กะ เกา โปด     กูญา บือเลฮ ปรูโตฮ บูวัก ฮาบิฮ ดัฮ เลอ. ลือเบฮ อาดา ซืออูรัก กู ลาฆี เตอ     ตาปี กูญา มียา ฌาลัด นะ บูนอฮ กู ฌูฆา เลอ."
45011004	ตาปี ตูฮัด บือเลฮ ตีกัฮ กะ เอลียา กะฮามี? ญา ตีกัฮ กะฆีนี จะ "กู อาดา ลือเบฮ     ซือมียา ตูโฌฮ รีบู อูรัก     นู กู บือเลฮ ตาโรฮ บีดา กู ตะอาซิก เตอ     นู เตด ดือละ ตูกู ลูโตจ มือญือมัฮ กะ บราลา บาอัน. "
45011005	กะฆีเตอ ฌูฆา เดะ วะตู อีนี     อาดา ลือเบฮ ซือมียา กิดีกิ     นู ตูฮัด ปีเลฮ ดัฮ     กรานา ญา ฮาลัย บรี ซือลามัจ กะ กูญา.
45011006	ตาปี ดัฮ ตูฮัด ปีเลฮ กูญา     กรานา ญา ฮาลัย บรี ซือลามัจ เตอ     กะฆีเตอ ญา ฮอย เตด ปีเลฮ กูญา     กรานา ลาฆู ปือบูวัจ นะ กูญา. ดัฮ เตด กะฆีเตอ     ลาฆู นู ญา ฮาลัย บรี ซือลามัจ เตอ     ฮอย เตด ฌาดี ลาฆู ซูโงฮ ลาฆี เลอ.
45011007	ดัฮ กะฆีเตอ     นะ ฌาดี กะฮามี เลอ? ลาฆู อีตู     นู ลูมอฮ บักซา อิซราเอน มียา ดัฮ     ลาฆู อีตู กูญา ฮอย เตด บือเลฮ ดาปัจ เลอ. ตาปี โกะ ซือมียา กิดีกิ     นู ตูฮัด ปีเลฮ ดัฮ     กูญา เลอ     บือเลฮ ดาปัจ ลาฆู อีตู ดัฮ. โซะ ซือมียา นู ฆีลาฆี     กูญา ตือฆัยํ-ฮาตี ดัฮ
45011008	บือกะ อาดา เดะ ซูรัจ ปือมือเลา นะ ตูฮัด นู จะ "ตูฮัด เดะ อาตัซ บรี กะ กูญา อาดา ฮาตี กือบัซ     บรี อาดา มาตา นู ลีฮัจ เตด บือฆารี     อาดา ตือลีงา นู ดืองัยํ เตด บือเลฮ     ตือดะ รอจ กะ อารี อีนี เลอ." ญา จะ.
45011009	ราฌา ดาวิด ญา บือเลฮ มือเลา กะฆีนี ฌูฆา จะ "มีตา บรี ลาฆู มากัด บรามัย นะ กูญา     นะ ฌาดี ปืองีเตฮ นู รีฆะ กูญา     ฌาดี ตือปัจ นู บรี กูญา ตือซีปะ รือบัฮ     บรี กูญา กือนา ฮูโกบ ปาเระ.
45011010	มีตา บรี มาตา นะ กูญา นะ บือดาบู     บีดา กูญา นะ ลีฮัจ เตด บือฆารี     มีตา บรี บลากัก นะ กูญา บูโกะ ซือลาลู     กรานา ลาฆู ซูซัฮ เลอ." ญา จะ.
45011011	กู นะ ตาญา กะฆีนี จะ     "นู ลูมอฮ บักซา อิซราเอน ตือซีปะ ดัฮ     กะฆีเตอ กูญา รือบัฮ ฮาบิฮ ดัฮ เฆอ?" เตด โบะ. ฮอย เตด ฌาดี กะฆีเตอ. ตาปี นู กูญา บูวัจ ซาลัฮ ดัฮ     บือเลฮ บูกา จือลัฮ บรี ลูมอฮ บักซา อาซิก     นะ ฮีโดะ ลือปัซ บาฌิ ฌูฆา     บีดา ลูมอฮ อิซราเอน นะ ดือกี กะ กูญา.
45011012	นู ลูมอฮ อิซราเอน บูวัจ ซาลัฮ ดัฮ เตอ     บือเลฮ บูวัจ บรี โกะ ซือมียา เดะ ดือนียา     ซาโมจ ลาฆู บาฌิ บาญะ ซูโงฮ ดัฮ. นู ฮาตี นะ กูญา อาลัฮ ดัฮ โปด     บือเลฮ บูวัจ บรี ลูมอฮ บักซา อาซิก     ซาโมจ ลาฆู บาฌิ บาญะ ซูโงฮ ดัฮ เลอ. กะฆีเตอ     วะตู ลูมอฮ อิซราเอน ซือมูฮา นะ บาฌิ ปาเระ ฌางัน ตูฮัด เตอ     ลาฆู บาฌิ บาญะ ลือเบฮ เดะ อีตู ปูลัก     นะ มาแรฮ.
45011013	นี เลอ     กู นะ มือเลา ฌางัน กาเญา     นู ฌาดี บักซา อาซิก     กรานา กู ฌาดี ปือญูโรฮ     นู ตูฮัด ซูโรฮ ปี อาฌัยํ โกะ ลูมอฮ บักซา อาซิก เตอ     กู นะ งันตืองัน เดะ ลาฆู นู กู บือกรือฌา กะฆีเตอ เลอ.
45011014	นากือนา เตอ     กู นะ บือเลฮ บูวัจ บรี โกะ ซือมียา บักซา นะ กู นะ ดือกี     บีดา กูญา ซือตืองัฮ นะ บือเลฮ ฮีโดะ ลือปัซ บาฌิ ฌูฆา.
45011015	กรานา-จะ     นู ตูฮัด กีปัซ กูญา บูวัก เตอ     บูวัจ บรี โกะ ซือมียา เดะ ดือนียา บาฌิ ปาเระ ฌางัน ตูฮัด ดัฮ. กะฆีเตอ     วะตู ตูฮัด ซาโมจ กูญา ปาเระ     นะ ฌาดี กะฮามี? นะ ฌาดี บือกะ ลาฆู ฮีโดะ ปาเระ เดะ มาตี เลอ.
45011016	กะฆีเตอ     ดัฮ กรัจ ตือโปก กือโตน ลามูลา     ซรัฮ บรี กะ ตูฮัด     ตือโปก อีตู ฌาดี นะ ตูฮัด     ฮาบิฮ ซือกือโตน. ดัฮ โกะ ฌากัยํ ปูโฮด กายู     กือนา ซรัฮ บรี กะ ตูฮัด     โกะ ดาฮัด โปด     ฌาดี นะ ญา ฌูฆา เลอ.
45011017	ลูมอฮ บักซา อิซราเอน     ญา ซือรูปา ปูโฮด กือดูโนด เดะ กือโบด     นู โกะ ดาฮัด ซือตืองัฮ กือนา ลือกับ บูวัก ดัฮ. เกา นู ซือมียา บักซา อาซิก เตอ     เกา ซือรูปา ดาฮัด ปูโฮด กือดูโนด ฮูตัด     นู กือนา อาเมด มาแรฮ บือฮูโบก     ฌางัน ปูโฮด นู บาฌิ อีตู     บีดา เกา นะ ซาโมจ ลาฆู บาฌิ ซือลามัจ นะ ฌากัยํ อีตู     ฌาดี-จะ     นะ ลูมอฮ บักซา อิซราเอน.
45011018	กะฆีเตอ     ฌางัน บรี เกา งันตืองัน     เดะ โกะ ดาฮัด นู กือนา ลือกับ บูวัก ซีงี เตอ. โบะ เกา ฮอย ตือปัจ นะ งันตืองัน ดัฮ เลอ. เกา นู ฌาดี ดาฮัด     บูกัด เกา บูวัจ บรี ฌากัยํ บือตูโมฮ     ตาปี ฌากัยํ เลอ     นู บูวัจ บรี เกา บือตูโมฮ.
45011019	ตาปี เกา นะ มือเลา จะ     "ตูฮัด บือเลฮ ลือกับ โกะ ดาฮัด อีตู บูวัก ดัฮ เตอ     บีดา นะ บือเลฮ บือฮูโบก กู เลอ."
45011020	ซูโงฮ     ตาปี กูญา กือนา ลือกับ บูวัก     กรานา กูญา เตด ปือจายา. เกา โปด     ดูโดะ กือฌะ     กรานา เกา ปือจายา ดัฮ. กะฆีเตอ     ฌางัน บรีงัจ มือนูโญะ กะ ญาวา ตะอาซิก     ตาปี กือนา บรีงัจ ตาโกจ เดะ ตูฮัด เลอ.
45011021	ดัฮ ตูฮัด เตด บือเลฮ ตาโรฮ โกะ ดาฮัด ลามูลา     ฌาดี-จะ     ลูมอฮ อิซราเอน เตอ     ญา นะ ฮอย เตด ตาโรฮ เกา ฌูฆา ดัฮ เลอ.
45011022	กะฆีเตอ ลีฮัจ เลอ     ตูฮัด เดะ อาตัซ ญา อาดา ฮาตี ตือจีฮัด     ฌางัน ฮาตี กรัซ ซามา. ญา ฮาตี กรัซ ฌางัน โกะ ซือมียา     นู รือบัฮ ซือซัจ ฌาลัด ดัฮ     ตาปี ญา ฮาตี ตือจีฮัด กะ เกา เลอ     ดัฮ เกา บูวัจ ตูโรจ บรี บือฆูนา     ฌางัน ลาฆู นู ญา ฮาตี ตือจีฮัด อีตู. เตด กะฆีเตอ     เกา โปด     นะ กือนา กรัจ ตีงัน บูวัก ฌูฆา ดัฮ เลอ.
45011023	ตาปี โซะ โกะ ลูมอฮ อิซราเอน เตอ     ดัฮ กูญา บราเลฮ-ฮาตี มาแรฮ ปือจายา ปูลัก เตอ     กูญา นะ กือนา บือฮูโบก ปาเระ ฌูฆา เลอ. ตูฮัด ญา มือฆัฮ     นะ บูวัจ กะฆีเตอ โปด     บือเลฮ.
45011024	กะฆีเตอ เลอ     เกา ซือมียา บักซา อาซิก     ซือรูปา ดาฮัด นู กือนา กรัจ เดะ ปูโฮด กือดูโนด ฮูตัด     ตาปี กือนา บือฮูโบก ปูลัก ดัฮ     เดะ ปูโฮด กือดูโนด เดะ กือโบด. บาญะ ลือเบฮ เดะ อีตู เลอ     ตูฮัด นะ บือเลฮ อาเมด โกะ ดาฮัด นู กือนา ลือกับ เดะ ปูโฮด กือโบด อีตู     ฌาดี-จะ ลูมอฮ อิซราเอน เตอ     มาแรฮ บือฮูโบก เดะ ปูโฮด นะ ญา ปูลัก เลอ.
45011025	โกะ ดีบราดี เออ     อาดา ลาฆู ดาลับ ซูโงฮ ซา ลาฆู     นู กู นะ บรี กะ กาเญา ตาฮู     ตีเมา บรี กาเญา นะ อีงัจ จะ     อีซี กาเญา ปานัย อากัน. ลาฆู ดาลับ ซูโงฮ อีนี     ฌาดี-จะ ลูมอฮ บักซา อิซราเอน ซือตืองัฮ ตือฆัยํ-ฮาตี ดัฮ     ตือดะ โกะ ลูมอฮ บักซา อาซิก     นะ มาโซะ กะ ตูฮัด     บรี ฆือนะ บาฌิ ดัฮ.
45011026	กาลา ฌาดี กะฆีเตอ ดัฮ     ลูมอฮ บักซา อิซราเอน ซือมูฮา     นะ ฮีโดะ ลือปัซ บาฌิ เลอ     บือกะ อาดา เดะ ซูรัจ ปือมือเลา นะ ตูฮัด นู จะ "ซือมียา นู ตูโลก บรี ลือปัซ     ญา นะ ตรือเบะ มาแรฮ เดะ นังฆรี ซีโอน ญา นะ อาเมด ลาฆู ซาลัฮ เดะ บือแนฮ นะ ยาโกบ     บูวัก บรี ฮาบิฮ.
45011027	กะฆีเตอ     กู นี เลอ     นะ บูวัจ ปือมือเลา บือปาคัจ บือตือตู อีนี ฌางัน กูญา กาลา กู อาเกะ ดูซา นะ กูญา ดัฮ เลอ." ตูฮัด ญา จะ.
45011028	ซาเบะ ลูมอฮ อิซราเอน ตีเมา ซาโมจ บรีตา นู บาฌิ เตอ     กะฆีเตอ กูญา ฌาดี ซือตรู นะ ตูฮัด ดัฮ     บีดา ลูมอฮ กาเญา นู ฌาดี บักซา อาซิก     นะ บือเลฮ อูโตก. ตาปี ซาเบะ ลาฆู นู ตูฮัด ญา ปีเลฮ กูญา ดัฮ     กูญา โปด     ฌาดี ซือมียา นู ตูฮัด ซายัก     กรานา ลีฮัจ กะ โกะ บีลาแก นะ กูญา เลอ.
45011029	ซาเบะ-จะ     ตูฮัด เดะ อาตัซ ญา เตด บราเลฮ-ฮาตี ลาลู     ปาซัน นู ญา นะ บรี ซือลามัจ กะ ซือมียา ดีฮา     ญา นะ ปีเลฮ ซือมียา ดีฮา โปด.
45011030	บือกะ กาเญา     ลูมอฮ บักซา อาซิก     ดูลู กาเญา เตด บือเลฮ มือนีงัย กะ ตูฮัด เตอ. ตาปี วะตู อีนี     ตูฮัด ตือจีฮัด กะ กาเญา ดัฮ     ซาเบะ โกะ ลูมอฮ อิซราเอน ตีเมา มือนีงัย ดัฮ เลอ.
45011031	กะฆีเตอ ฌูฆา     ซาเบะ ตูฮัด บือเลฮ ตือจีฮัด กะ กาเญา ดัฮ เตอ     วะตู อีนี     ลูมอฮ อิซราเอน เตด มือนีงัย กะ ตูฮัด เลอ     บีดา-จะ ตูฮัด นะ ตือจีฮัด กะ กูญา ฌูฆา.
45011032	ซาเบะ-จะ     ตูฮัด บือเลฮ กานัก ซือมียา ซือมูฮา     บรี ฌาดี ซือมียา นู ตีเมา มือนีงัย     บีดา ญา นะ บือเลฮ ตือจีฮัด กะ กูญา ซือมูฮา เลอ.
45011033	ซูโงฮ เลอ     ตูฮัด ญา ตือจีฮัด บาญะ โตระ. ญา เตอ     ปานัย อากัน ซูโงฮ     ญา เตอ เลอ     นู ตาฮู ลาฆู ดาลับ ซือมูฮา. โกะ ปือมือเลา ฮูโกบ นะ ญา เตอ     ฮอย ซาปา นะ บือเลฮ มือญาซัจ บรี ตาฮู. โกะ ปือบูวัจ นะ ญา โปด     ฮอย ซาปา นะ บือเลฮ มาโซะ เดะ ฮาตี เลอ.
45011034	บือกะ ซูรัจ ปือมือเลา นะ ตูฮัด นู จะ "ซาปา เลอ     นู ตาฮู ฮาตี นะ ตูฮัด เดะ อาตัซ? ซาปา เลอ     นู นะ ฌาดี ซาบัจ บือกีรา ฌางัน ญา?"
45011035	"ซาปา เลอ     ดือละ บรี โกะ ซือบารัก มานามา กะ ตูฮัด     บีดา ตูฮัด นะ บาลัซ ปาเระ กะ ญา?"
45011036	กรานา-จะ     บือนา บารัก ราตา ซือมูฮา เตอ     ดาตัก มาแรฮ เดะ ตางัน นะ ตูฮัด     อาดา กือฌะ กรานา ญา     อาดา ดูโดะ บีดา ปูฌี กะ ญา. ซือลามัจ เลอ กะ ตูฮัด     ซือลาลู ซือมาญัก-รอจ. อาเมน.
45012001	โกะ ดีบราดี เออ     ซาเบะ ตูฮัด เดะ อาตัซ บือเลฮ ตือจีฮัด กะ กีตา บาญะ กะฆีเตอ     กู มีตา เดะ กาเญา กือมัซๆ จะ     บรี ซรัฮ ญาวา นะ กาเญา กะ ตูฮัด เลอ     ฌาดี บารัก มือญือมัฮ     นู อาดา ฮีโดะ     นู ตาโรฮ ดัฮ บีดา ซา ตูฮัด     นู กือนา เดะ ฮาตี นะ ตูฮัด เลอ. นี เลอ     ฌาดี ลาฆู มือญือมัฮ กะ ตูฮัด     นู กือนา ลาฆู     นู ดาตัก เดะ ฮาตี นะ กาเญา.
45012002	ฌางัน ตูโรจ บือกะ จูตอ     นะ โกะ ซือมียา ฮาดัจ อีนี     ตาปี บรี ตูฮัด ซาเลด ฮาตี นะ กาเญา     บรี ฌาดี ฮาตี นู บารู เลอ. กะฆีเตอ     กาเญา นะ บือเลฮ มือญาซัจ บรี ตาฮู จะ     นู นามา ตูโรจ บือกะ ฮาตี นะ ตูฮัด. ลาฆู อีตู ฌาดี ลาฆู นู บาฌิ เตอ     นู กือนา เดะ ฮาตี นะ ตูฮัด     ลาฆู นู ปือนอฮ บาฌิ ซือมูฮา เลอ.
45012003	ซาเบะ ตูฮัด บือเลฮ ฮาลัย บรี ซือลามัจ กะ กู ดัฮ     กะฆีเตอ กู มือเลา ฌางัน กาเญา     ราตา ซือมียา     จะ     ฌางัน นะ บรีงัจ จะ     ญาวา ตะอาซิก ฌาดี บือซัยํ     ลือเบฮ เดะ ลาฆู นู ซูโงฮ เลอ. ตาปี ซิกมาซิก กือนา อีงัจ ตูโรจ กะ ลาฆู บาฌิ นู บือฆูนา เตอ. บือกะ นู ตูฮัด บือเลฮ บรี ญา ปือจายา ตารา ดีฮา     บรี ญา บรีงัจ ปาซัน ญาวา นะ ตะอาซิก ตารา อีตู เลอ.
45012004	กรานา-จะ     บือกะ เดะ ซา ญาวา เตอ     กีตา อาดา กลือกะ บาญะ ฌือแนฮ     ตาปี โกะ กลือกะ อีตู     อาดา ลาฆู บือกรือฌา นะ ญา ซิกมาซิก เลอ.
45012005	กะฆีเตอ ฌูฆา     นู กีตา ลือกัจ บือซามา ฌางัน เยซู คริด ดัฮ เตอ     กีตา นู บาญะ ซือมียา     ฌาดี ญาวา แนฮ ซา อีตู เลอ. กีตา ซือมูฮา ปาคัจ ฌาดี กลือกะ นู ลือกัจ บือซามา-ซามา     เดะ ซา ญาวา อีตู.
45012006	ตูฮัด เตอ     ญา ฮาลัย บรี ซือลามัจ กะ กีตา     บรี กีตา อาดา อากัน นู ปานัย     โซก ซือมาจับ. กะฆีเตอ บรี กีตา ซูโรฮ โกะ อากัน อีตู     บรี บาฌิ. ซือมียา ดีฮา นู ญา บรี ปานัย ตูโดฮ ปือมือเลา นะ ตูฮัด เตอ     บรี ซือมียา อีตู มือญาเระ     บือกะ นู ญา ปือจายา ดัฮ.
45012007	ซือมียา ดีฮา นู ปานัย บือกรือฌา ตูโลก กาวัด เตอ     บรี ญา ตูโลก กะฆีเตอ เลอ. ซือมียา ดีฮา นู ปานัย อาฌัยํ     บรี ญา อาฌัยํ กะฆีเตอ เลอ.
45012008	ซือมียา ดีฮา นู ปานัย ปูโฌะ-ฮาตี กาวัด     บรี ญา ปูโฌะ-ฮาตี กะฆีเตอ     ซือมียา ดีฮา นู ซูกา ฮาฆิ บือนา บารัก กะ กาวัด เตอ     บรี ญา บูวัจ กะฆีเตอ     ฌางัน ฮาตี ลือฆา เลอ. ซือมียา ดีฮา นู นะ บาวา ลูมอฮ นะ ตูฮัด     บรี ญา ราเฌด บูวัจ กะฆีเตอ เลอ. ซือมียา ดีฮา นู นะ ตือจีฮัด กะ กาวัด     บรี ญา ตือจีฮัด ปือนอฮ เดะ ฮาตี เลอ.
45012009	นู กาเญา ซายัก กะ กาวัด     บรี ซายัก ฌางัน ฮาตี นู ซูโงฮ เลอ. บรี กาเญา บือชี ลาฆู นู ฌาฮัจ บูวัก     ตาปี บรี ปือฆัก กือมัซๆ     กะ ลาฆู นู บาฌิ เลอ.
45012010	บรี กาเญา ซายัก บือซามา-ซามา     บือกะ ซายัก กะ ดีบราดี ฌูฆา. บรี ตูเฮะ กะ โกะ ดีบราดี บือซามา     บือกะ กูญา บาฌิ เดะ ญาวา นะ ตะอาซิก เลอ.
45012011	ฌางัน นะ ฌาดี ซือมียา ปือญือฆัด     ตาปี บรี กาเญา ราเฌด งูฆางู     ตูโลก บือกรือฌา ลาฆู นะ ตูฮัด     ปือนอฮ เดะ ฮาตี เลอ.
45012012	นู กาเญา อาดา ฮาระ กะ ตูฮัด     บรี กาเญา ซูกา-ฮาตี กะฆีเตอ เลอ. บรี ตาฮัด-ฮาตี ลามา     เดะ ลาฆู ซูซัฮ ปายัฮ. นู กาเญา บือซาโวจ กะ ตูฮัด     บรี กาเญา ซือมาตา บือซาโวจ     เตด บราดู เลอ.
45012013	บรี กาเญา ปาฮาฆิ บือนา บารัก นะ กาเญา     ฌางัน โกะ ซือมียา นะ ตูฮัด นู ฮาฌะ. บรี กาเญา ซาโมจ บรี บาฌิ     ซือมียา ตูโปะ อาซิก     นู มาแรฮ มือนูปัก เดะ รูมัฮ นะ กาเญา.
45012014	ดัฮ ซือมียา ดีฮา ปรือกัด กาเญา เตอ     กาเญา กือนา มีตา เดะ ตูฮัด     นะ บรี ซือลามัจ กะ กูญา. ซูโงฮ เลอ     กือนา มีตา บรี ซือลามัจ     ฌางัน นะ ซูปัฮ อาโบยํ กะ กูญา.
45012015	ซือมียา ดีฮา นู ซูกา-ฮาตี     กาเญา กือนา ซูกา-ฮาตี บือซามา. ซือมียา ดีฮา นู มือนาแงฮ     กาเญา กือนา มือนาแงฮ บือซามา เลอ.
45012016	บรี กาเญา บรีงัจ ซา ฮาตี บือซามา ซือมูฮา เลอ. ฌางัน นะ งันตืองัน มือโอจ กะ ญาวา     ตาปี บรี ยอม มือนูโนะ บูวัจ บือกรือฌา นู มิดือมิ. ฌางัน นะ อีงัจ จะ     อีซี กาเญา ตะอาซิก ปานัย อากัน.
45012017	ดัฮ ซาปา บูวัจ ฌาฮัจ กะ กาเญา     ฌางัน บูวัจ ฌาฮัจ บาลัซ ปาเระ กะ ญา เลอ. บรี กาเญา ตือตู-ฮาตี ดูลู     นู นะ บูวัจ ตูโรจ กะ ลาฆู ดีฮา     นู โกะ ซือมียา ราตาๆ ซาโงะ จะ     บาฌิ ดัฮ เลอ.
45012018	ตารา ดีฮา นู กาเญา ตะอาซิก นะ บูวัจ บือเลฮ     บรี กาเญา กูวาซา ดูโดะ ซือนัง ซือลามัจ ฌางัน ซือมียา ซือมูฮา.
45012019	ลูมอฮ นู กู ซายัก เออ     ฌางัน บรี กาเญา นะ บูวัจ บาลัซ เลอ     ตาปี กือนา ซรัฮ บรี กะ ตูฮัด กรัจ ฮูโกบ เลอ     ซาเบะ ซูรัจ ปือมือเลา นะตูฮัด มือเลา จะ "กู เลอ     นะ บูวัจ บาลัซ     ลาฆู นู ซือมียา บูวัจ ฌาฮัจ. กู นี เลอ     นะ บูวัจ บรี ลาฆู ฌาฮัจ     บาลิ ปาเระ กะ ญา เตอ เลอ." ตูฮัด ญา จะ.
45012020	ตาปี กาเญา กือนา บูวัจ     ซือรูปา ปือมือเลา นะ ตูฮัด นู จะ "ดัฮ ซือตรู นะ เกา ลาปัยํ     บรี กะ ญา มากัด. ดัฮ ญา ดาฆา อาเย เตอ     บรี กะ ญา โอะ เลอ. ซาเบะ-จะ     นู เกา บูวัจ กะฆีเตอ     นะ บรี ญา บราซา จือและ มาตา โตระ เลอ. "
45012021	ฌางัน อาลัฮ เดะ ลาฆู ฌาฮัจ     ตาปี กือนา บูวัจ บาฌิ     บีดา นะ ฌือนัฮ เดะ ลาฆู ฌาฮัจ ดัฮ เลอ.
45013001	ราตา ซือมียา กือนา มือนูโนะ บูวัจ ตูโรจ กะ โกะ ซือมียา ซัยํ-บือซัยํ นะ ลูวัก เลอ. ซาเบะ-จะ     ดัฮ ตูฮัด เดะ อาตัซ เตด บรี     ฮอย ซาปา นะ ฌาดี บือซัยํ บือเลฮ. นู ฌาดี โกะ ลูวัก เตอ     ตูฮัด บือเลฮ ตืองะ ดัฮ.
45013002	กะฆีเตอ     ซือมียา ดีฮา นู บลาวัด ฌางัน ลูวัก     ญา นะ บลาวัด ฌางัน ลาฆู นู ตูฮัด บือเลฮ ตืองะ ดัฮ. โกะ ซือมียา นู บลาวัด กะฆีเตอ     นะ บูวัจ บรี ญาวา นะ กูญา ตะอาซิก     กือนา กรัจ ฮูโกบ เลอ.
45013003	ซือมียา นู บูวัจ บาฌิ     ญา เตด ปายัฮ ตาโกจ เดะ ลูวัก     ตาปี ซือมียา บูวัจ ฌาฮัจ     ญา เลอ     ฆาโดฮ นะ ตาโกจ. เกา ตีเมา นะ ตาโกจ เดะ ลูวัก เฆอ? บรี เกา บูวัจ บาฌิ เลอ     ญา นะ บือเลฮ ปูฌี กะ เกา.
45013004	ซาเบะ ลูวัก ญา ฌาดี ปราโซฮ นะ ตูฮัด     นู บือกรือฌา ตูโลก เกา. ตาปี ดัฮ เกา บูวัจ ฌาฮัจ     กือนา ตาโกจ เลอ     กรานา นู ญา มือฆัฮ เตอ ญา นะ กรัจ ฮูโกบ บือเลฮ. ญา ฌาดี ปราโซฮ นะ ตูฮัด     บีดา ญา นะ มูซัยํ กรัจ ฮูโกบ     โกะ ซือมียา นู บูวัจ ฌาฮัจ เลอ.
45013005	ซาเบะ กะฆีเตอ     ฆาโดฮ นะ มือนูโนะ บูวัจ ตูโรจ     บูกัด กรานา ตาโกจ เดะ ลาฆู นู ตูฮัด นะ มูซัยํ กรัจ ฮูโกบ     ซา ลาฆู เตอ     ตาปี บีดา นะ ตูโรจ กะ ลาฆู นู ฮาตี นะ กาเญา ลีฮัจ จะ     บาฌิ ดัฮ     ฌูฆา.
45013006	กรานา ซา ลาฆู อีตู ฌูฆา     กาเญา ฆาโดฮ บายัยํ อาเซน. ซาเบะ-จะ     วะตู โกะ ลูวัก     กูวาซา บือกรือฌา ลาฆู นะ กูญา เตอ     กูญา ฌาดี ซือมียา บือกรือฌา ลาฆู นะ ตูฮัด เดะ อาตัซ.
45013007	กะฆีเตอ เลอ     กือนา บายัยํ บรี กะ ลูวัก บือกะ ลาฆู นู บือฆูนา ซือมูฮา. กือนา บายัยํ โกะ อาเซน ราตา มาจับ. กือนา มือนูโนะ-ฮาตี     ตูเฮะ ตาโกจ กะ กูญา ฌูฆา.
45013008	ฌางัน นะ ตือฮูตัก เดะ ซือมียา ดีฮา. กือนา อาดา ฮูตัก เดะ ซา ลาฆู อีนี บือเลฮ     ฌาดี-จะ     บรี ซายัก บือซามา-ซามา. ซาเบะ-จะ     ซือมียา ดีฮา นู ซายัก กะ กาวัด เตอ     ญา บือเลฮ บูวัจ ตูโรจ กะ ปือมือเลา ฮูโกบ นะ ตูฮัด     บรี ปือนอฮ บาฌิ ดัฮ.
45013009	ซาเบะ อาดา ปือมือซัด นะ ตูฮัด นู จะ "ฌางัน บือกาเซฮ. ฌางัน บูนอฮ กาวัด. ฌางัน จูรี บารัก นะ กาวัด. ฌางัน ดือกี บารัก นะ กาวัด เลอ." ตาปี เตด-จะ โกะ ปือมือซัด อีนี     เฆอ-จะ โกะ ปือมือซัด อาซิกๆ โปด     ญา รือฆัจ ซือกาลี     เดะ ซา ปือมือซัด อีนี     นู จะ "เกา กือนา ซายัก กะ กาวัด     ซือรูปา บือกะ ซายัก กะ ญาวา ตะอาซิก เลอ."
45013010	ซือมียา นู ซายัก กะ กาวัด     ญา นะ ฮอย เตด บูวัจ ฌาฮัจ กะ ญา. กะฆีเตอ เลอ     ซือมียา นู ซายัก เตอ     ซือรูปา บือกะ ญา บูวัจ ตูโรจ     โกะ ปือมือซัด ฮูโกบ ซือมูฮา ดัฮ เลอ.
45013011	กือนา บูวัจ กะฆีเตอ เลอ     ซาเบะ กาเญา ตาฮู ปาซัน ฮาดัจ อีนี จะ     รอจ วะตู ดัฮ     นะ บรี กาเญา นะ ดาฮานี บีกัซ เลอ. กรานา-จะ     ตะเดะ กีตา บารู ปือจายา ดัฮ เตอ     อารี นู กีตา นะ ฮีโดะ ลือปัซ บาฌิ     ญา มาแรฮ ดาปิก ซือรูโลยํ     ซรือปะ นะ รอจ ดัฮ.
45013012	มาลับ ญา ซรือปะ นะ ฮาบิฮ เตอ     ซียัก โปด     ดาปิก นะ รอจ ดัฮ. กะฆีเตอ เลอ     บรี กีตา บราดู บูวัก     เดะ ลาฆู บือกรือฌา นู โซะ กือลับ. บรี กีตา อาเมด โกะ ซือนาตา มาแรฮ ปากัย     บีดา นะ บือปรัก เดะ โซะ จรัฮ.
45013013	บรี กีตา บูวัจ ตูโรจ บรี กือนา ลาฆู     บือกะ ซือมียา นู ดูโดะ โซะ ซียัก. ฌางัน นะ อูซิ บรามัย มาโบะ อาระ. ฌางัน นะ บือกาเซฮ     บูวัจ ลาฆู เตด บือฆูนา. ฌางัน นะ บลาวัด     ดือกี กะ กาวัด บือซามา-ซามา เลอ.
45013014	ตาปี กือนา อาเมด ลาฆู บาฌิ     นะ ตูฮัด เยซู คริด     มาแรฮ ปากัย เดะ ญาวา เลอ. บราดู บือฮีมัจ กะ ปรางัย นู บือดูซา นะ กาเญา. ฌางัน นะ ตูโรจ กะ ลาฆู ฆาละ กะฆีเตอ.
45014001	ซือมียา นู ปือจายา เตด กือฌะ-กือมัซ เตอ     กาเญา กือนา ซาโมจ ญา บรี บาฌิ     ตาปี ฌางัน นะ บือตือฆัฮ ฌางัน ญา     ปาซัน ลาฆู นู ญา ฆาโดฮ บูวัจ ตูโรจ กะ ลาฆู มานามา.
45014002	โซะ ซือมียา นู ซา     นู ญา ปือจายา บาฌิ ดัฮ     ญา มากัด บือเลฮ     ราตา ฌือแนฮ. โซะ ซือมียา นู ซา     นู ญา ปือจายา เตด กือฌะ-กือมัซ เตอ     ญา นะ ปาตัก     เตด มากัด โกะ ลูลู.
45014003	ซือมียา นู มากัด เตอ     ฌางัน บรี ญา มือเลา มือฌัฮ กะ ซือมียา นู ปาตัก เลอ. ซือมียา นู ปาตัก โปด     ฌางัน บรี ญา อาดู ซือมียา นู มากัด     ซาเบะ ตูฮัด เดะ อาตัซ เลอ     บือเลฮ ซาโมจ ญา ดัฮ.
45014004	เกา ฌาดี ซาปา เลอ     นู เกา นะ อาดู ปราโซฮ นะ ซือมียา อาซิก? นู ปราโซฮ อีตู นะ ดูโดะ กือฌะ     เฆอ-จะ นะ รือบัฮ     ลือเบฮ เดะ ตูฮัด นะ ญา ตะอาซิก เลอ. ญา นะ ดูโดะ กือฌะ บือเลฮ     กรานา ตูฮัด ญา มือฆัฮ     บูวัจ บรี ญา ดูโดะ กือฌะ บือเลฮ.
45014005	โซะ ซือมียา นู ซา     ญา อีงัจ จะ     อาดา โกะ อารี บือซัยํ ลือเบฮ เดะ อารี อาซิก. โซะ ซือมียา นู ซา ลาฆี     ญา อีงัจ จะ     โกะ อารี ราตาๆ     ซามา บายา ฮาปา เลอ. บรี ราตา ซือมียา ตือตู เดะ ฮาตี นะ กูญา ตะอาซิก ดัฮ เลอ.
45014006	ซือมียา ดีฮา นู ตูเฮะ กะ อารี บือซัยํ เตอ     ญา ตูเฮะ บีดา ปูฌี กะ ตูฮัด เลอ. ซือมียา ดีฮา นู มากัด ราตา ฌือแนฮ     ญา มากัด บีดา ปูฌี กะ ตูฮัด เตอ     กรานา ญา บรี ซือลามัจ กะ ตูฮัด     ปาซัน บารัก มากัด อีตู เลอ. ซือมียา นู ปาตัก     ตีเมา มากัด     ญา ปาตัก บีดา ปูฌี กะ ตูฮัด. ญา โปด     บรี ซือลามัจ กะ ตูฮัด ฌูฆา.
45014007	เดะ ลูมอฮ กีตา เตอ     ฮอย ซือมียา ดีฮา อาดา ฮีโดะ     กรานา ญาวา นะ ตะอาซิก     ฮอย ซือมียา ดีฮา มาตี     กรานา ญาวา นะ ตะอาซิก ฌูฆา.
45014008	ดัฮ กีตา ฮีโดะ     กีตา ฮีโดะ กรานา ตูฮัด เลอ. ดัฮ กีตา มาตี     กีตา มาตี กรานา ตูฮัด ฌูฆา. กะฆีเตอ     เตด-จะ กีตา นะ ฮีโดะ     เฆอ-จะ     นะ มาตี โปด     กีตา ฌาดี นะ ตูฮัด ฮาปา.
45014009	ซาเบะ-จะ     เยซู คริด ญา บือเลฮ มาตี     ญา บือเลฮ ฮีโดะ ปาเระ เตอ     กรานา ลาฆู อีนี จะ     บีดา ญา นะ ฌาดี ตูฮัด นะ โกะ ซือมียา นู ฮีโดะ     ฌางัน โกะ ซือมียา นู มาตี ดัฮ ฌูฆา เลอ.
45014010	ตาปี เกา เลอ     บูวัจ นามา ปะ     เกา อาดู อาดี-บราดี นะ เกา? โซะ เกา โปด     บูวัจ นามา ปะ     เกา มือเลา มือฌัฮ กะ อาดี-บราดี นะ เกา? ซาเบะ-จะ กีตา ซือมูฮา ฆาโดฮ นะ บือดีรี     โซะ ฮึลด มูคา นะ ตูฮัด เดะ อาตัซ     บีดา ญา นะ กรัจ ฮูโกบ กีตา.
45014011	กรานา ซูรัจ ปือมือเลา นะ ตูฮัด อาดา ฆาแรฮ ดัฮ จะ "ตูฮัด บือซัยํ เดะ อาตัซ ญา มือเลา กะฆีนี     'กู นี ฌาดี ตูฮัด นู ฮีโดะ ซือลาลู กะฆีเตอ เลอ     ราตา ซือมียา นะ ตูกู ลูโตจ มือนูโนะ กะ กู     ราตา ซือมียา นะ มือเลา ซาโงะ จะ     กู ฌาดี ตูฮัด เดะ อาตัซ เลอ.' ญา จะ."
45014012	กะฆีเตอ เลอ     กีตา ซือมูฮา นะ ฆาโดฮ ปี มือญาเระ ตีกัฮ กะ ตูฮัด     ปาซัน โกะ ลาฆู ปือบูวัจ นะ กีตา ซิกมาซิก.
45014013	กะฆีเตอ     ฌางัน บรี กีตา อาดู บือซามา-ซามา ลาฆี เลอ     ตาปี กือนา ตือตู เดะ ฮาตี กะฆีนี บาฌิ ลาฆี     จะ     นะ ฮอย เตด บูวัจ ลาฆู นามา     นู นะ ซือกัจ ฌาลัด นะ อาดี-บราดี นู ปือจายา     บรี ญา ตือซีปะ รือบัฮ     บูวัจ ลาฆู ดูซา.
45014014	บือกะ กู อาดา ลือกัจ บือซามา ฌางัน ตูฮัด เยซู เตอ     กู ตือตู เดะ ฮาตี ตาฮู จะ     ฮอย บารัก มากัด นามา     นู กือนา ปาตัก เดะ อีซี ญา. ตาปี ซือมียา ดีฮา นู อีงัจ จะ     บารัก อีตู ปาตัก เตอ     ญา กือนา ปาตัก ดัฮ เลอ     โซะ ซือมียา อีตู.
45014015	ดัฮ อาดี-บราดี นะ เกา     นะ เตด ซือนัง-ฮาตี     กรานา บารัก นู เกา มากัด เตอ     กะฆีเตอ เกา เตด บือฌาลัด ตูโรจ กะ ลาฆู ซายัก ลาฆี เลอ. เยซู คริด     ญา บือเลฮ มาตี กรานา อาดี-บราดี อีตู ดัฮ. กะฆีเตอ เลอ     ฌางัน บูวัจ บรี บารัก มากัด นะ เกา     นะ บรี กะ ญา ฌาฮานัม เลอ.
45014016	ลาฆู อีตู นู กาเญา อีงัจ จะ     บาฌิ เตอ     ฌางัน บรี โกะ ซือมียา นะ มือเลา มือฌัฮ กะ ญา บือเลฮ เลอ.
45014017	นู ตูฮัด เดะ อาตัซ ฌาดี ราฌา เดะ ฮาตี นะ กีตา ญา บูกัด ลาฆู จะ     นะ มากัด ซือบารัก นามา     นะ โอะ ซือบารัก นามา เตอ. ตาปี ญา ฌาดี กะฆีนี จะ     บรี กีตา ตูโรจ กะ ลาฆู นู กือนา เดะ ฮาตี นะ ตูฮัด เตอ     บรี กีตา ดูโดะ ซือนัง ซือลามัจ     ซูกา-ฮาตี โตระ     บือกะ ซือมืองัจ นะ ตูฮัด บาวา กีตา เลอ.
45014018	ซือมียา ดีฮา นู บูวัจ ตูโรจ กะ เยซู คริด กะฆีเตอ     ญา บูวัจ บรี ตูฮัด ซูกา-ฮาตี กะ ญา     บูวัจ บรี โกะ ซือมียา โปด     มือโอจ กะ ญา ฌูฆา เลอ.
45014019	กะฆีเตอ เลอ     บรี กีตา กูวาซา ตูโรจ กะ ลาฆู     นู นะ บรี ดูโดะ ซือนัง ซือลามัจ     นู นะ ตูโลก บรี กือฌะ-กือมัซ บือซามา-ซามา.
45014020	ฌางัน นะ บูวัจ บรี ลาฆู บือกรือฌา นะ ตูฮัด นะ บือนาซา     กรานา บารัก มากัด เลอ. ราตา โกะ ซือบารัก ญา บาฌิ     มากัด บือเลฮ ฮาปา. ตาปี ดัฮ ลาฆู นู นะ มากัด นามา เตอ     นะ บูวัจ บรี กาวัด ตือซีปะ รือบัฮ บูวัจ ดูซา     กะฆีเตอ ญา ตะอารัฮ เลอ.
45014021	นะ บูวัจ กะฆีนี บาฌิ จะ     ตีเมา นะ มากัด ลูลู บือนาตัก     ตีเมา นะ โอะ อาระ     ตีเมา นะ บูวัจ ลาฆู มานามา โปด     นู นะ บรี อาดี-บราดี นู ปือจายา     นะ ตือซีปะ บูวัจ ดูซา.
45014022	นู เกา ตือตู เดะ ฮาตี ปาซัน ลาฆู อีตู เตอ     บรี เกา ตือตู-ฮาตี ฌางัน ตูฮัด ซา ญา เลอ. ซือมียา ดีฮา นู ฮาตี นะ ญา เตด อูจะ กะ ญาวา ตะอาซิก     วะตู บูวัจ ลาฆู นู ญา ลีฮัจ จะ     บาฌิ เตอ     ญา โปด     ซือนัง ซือลามัจ เลอ.
45014023	ตาปี ซือมียา ดีฮา นู ฮาตี เตด ตือตู     นู บรีงัจ ปี มาแรฮ เตอ     วะตู ญา มากัด     ญา กือนา ตูฮัด กรัจ ฮูโกบ ดัฮ     ซาเบะ-จะ ญา เตด มากัด ฌางัน ฮาตี นู ปือจายา. ลาฆู ปือบูวัจ มานามา     นู เตด มาแรฮ เดะ ฮาตี นู ปือจายา เตอ     ญา ฌาดี ลาฆู ดูซา ฮาปา เลอ.
45015001	กีตา นู ปือจายา กือฌะ-กือมัซ เตอ     ฌางัน ซือมาตา ตูโรจ กะ ฮาตี นะ ตะอาซิก     ตาปี กีตา ปาโตจ นะ ตูโลก โกะ ซือมียา นู เตด กือฌะ     เดะ ลาฆู นู กูญา ลือมัฮ.
45015002	บรี กีตา ซือมูฮา บูวัจ ตูโรจ กะ ฮาตี นะ กาวัด     บรี ญา ซูกา-ฮาตี     บีดา นะ บูวัจ บาฌิ ฌางัน ญา     บรี ญา นะ ปือจายา กะ ตูฮัด     กือฌะ บาญะ ซือรูโลยํ เลอ.
45015003	ซาเบะ-จะ     เยซู คริด โปด     ญา เตด บือเลฮ ตูโรจ กะ ฮาตี นะ ญา ตะอาซิก. ตาปี บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ "โอ ตูฮัด     นู โกะ ซือมียา อูจะ มือฌัฮ กะ เกา เตอ     โงฮ-ซูโงฮ ปือมือเลา มือฌัฮ อีตู     กือนา กะ กู เลอ."
45015004	กรานา ลาฆู ซือมูฮา นู อาดา ฆาแรฮ ดูลู ดัฮ     เดะ ซูรัจ ปือมือเลา นะ ตูฮัด เตอ     อาดา ดัฮ     บีดา นะ อาฌัยํ กีตา. ซูรัจ ปือมือเลา นะ ตูฮัด อีตู     ญา ตูโลก บรี กีตา ตาฮัด-ฮาตี ลามา     ตูโลก ปูโฌะ ฮาตี นะ กีตา ฌูฆา เตอ. ซาเบะ กะฆีเตอ เลอ     กีตา อาดา ตือปัจ นะ ฮาระ.
45015005	มีตา ตูฮัด เดะ อาตัซ     ญา เลอ     นู บรี กีตา ตาฮัด-ฮาตี ลามา     นู ปูโฌะ ฮาตี นะ กีตา เตอ     มีตา เดะ ญา     นะ บรี กาเญา บือปาคัจ บรี บาฌิ บือซามา     ตูโรจ บือกะ เยซู คริด เลอ
45015006	บีดา กาเญา นะ บือซามา-ฮาตี     ปาคัจ มือเลา ปูฌี กะ ตูฮัด บือซัยํ เดะ อาตัซ     นู อาโปก นะ เยซู คริด     ตูฮัด นะ กีตา เลอ.
45015007	กะฆีเตอ     บรี กาเญา ซาโมจ กาวัด บือซามา-ซามา     บีดา นะ บรี ปูฌี กะ ตูฮัด เลอ     บือกะ ซือรูปา นู เยซู คริด บือเลฮ ซาโมจ กาเญา ฌูฆา ดัฮ.
45015008	ซาเบะ กู มือเลา ฌางัน กาเญา จะ     เยซู คริด เตอ     ญา มาแรฮ ฌาดี ซือมียา บือกรือฌา มือนูโลก ลูมอฮ บักซา อิซราเอน     บีดา นะ บรี ลีฮัจ จะ     นู ตูฮัด เดะ อาตัซ ญา รือมัก ซูโงฮ     บีดา นะ บูวัจ บรี โกะ ปือมือเลา     นู ตูฮัด บือเลฮ บือฌาญี ฌางัน โกะ บีลาแก นะ กูญา     นะ ซุจ รือมัก ดัฮ เลอ.
45015009	กะฆีเตอ ฌูฆา     ญา บูวัจ บรี โกะ ซือมียา บักซา อาซิก บือเลฮ ปูฌี กะ ตูฮัด     กรานา ญา ตือจีฮัด บาฌิ เตอ     บือกะ นู อาดา เดะ ซูรัจ ปือมือเลา นะ ตูฮัด นู จะ "ซาเบะ กะฆีเตอ     กู นะ บรี ซือลามัจ กะ เกา     เดะ ตืองัฮ ลูมอฮ ซือมียา บักซา อาซิก     กู นะ มือญาญี ปูฌี กะ นามา นะ เกา เลอ."
45015010	อาดา ฌูฆา นู จะ "โอ โกะ ลูมอฮ ซือมียา บักซา อาซิก บรี กาเญา บือรามัย บือซามา ซูกา-ฮาตี ฌางัน ลูมอฮ นะ ตูฮัด เลอ."
45015011	อาดา ปูลัก นู จะ "ลูมอฮ ซือมียา ราตา บักซา เออ ปูฌี กะ ตูฮัด บือซัยํ เดะ อาตัซ เลอ. ลูมอฮ ซือมียา ซือมูฮา เออ มือโอจ กะ ตูฮัด เตอ เลอ."
45015012	นู อิซายา ญา มือเลา ปูลัก จะ "บือแนฮ นะ เจซี นะ มาแรฮ ซืออูรัก ญา นะ กือนา ตืองะ ดัฮ บรี ฌาดี ซือมียา บือบือลา ลูมอฮ บักซา อาซิก ญา เลอ     นู นะ ฌาดี ตือปัจ ฮาระ นะ ลูมอฮ บักซา อาซิก."
45015013	มีตา เดะ ตูฮัด     ญา นู บรี ฌาดี ตือปัจ ฮาระ นะ กีตา เตอ     มีตา เดะ ญา นะ บรี กาเญา ซูกา-ฮาตี     ซือนัง ซือลามัจ     ปือนอฮ บาฌิ ดัฮ     บือกะ กาเญา อาดา ปือจายา กะ ญา. บรี ญา บูวัจ กะฆีเตอ     บีดา ซือมืองัจ นะ ตูฮัด นะ บูวัจ บรี กาเญา จาดัก กะ ตูฮัด บาญะ ซือรูโลยํ เลอ.
45015014	โกะ ดีบราดี นะ กู เออ     อีซี กู ตะอาซิก ตือตู เดะ ฮาตี ปาซัน กาเญา จะ     กาเญา บาฌิ ปือนอฮ ดัฮ เตอ     ตาฮู ราตา ลาฆู ปือนอฮ ดัฮ     ปานัย นะ อาฌัยํ     ปรีงัจ กะ กาวัด บือซามา-ซามา     บือเลฮ ฌูฆา เลอ.
45015015	ตาปี เดะ ซูรัจ อีนี     กู อาดา ฮาตี บรานี ซูโงฮ     บือเลฮ ฆาแรฮ ปรีงัจ กะ กาเญา     ปาซัน ลาฆู ซือตืองัฮ. นู กู ฮาตี บรานี กะฆีเตอ     ซาเบะ ตูฮัด ญา ฮาลัย บรี ซือลามัจ กะ กู
45015016	บีดา กู นะ ฌาดี ซือมียา บือกรือฌา นะ เยซู คริด     นู บือกรือฌา ตูโลก ลูมอฮ บักซา อาซิก. กู บูวัจ ซือรูปา ฌาดี ซามี     นู มือญาเระ บรีตา นู บาฌิ นะ ตูฮัด กะ ลูมอฮ กูญา เตอ     บีดา นะ บาวา ลูมอฮ บักซา อาซิก อีตู มาแรฮ     ฌาดี ซือรูปา บารัก มือญือมัฮ     นู กือนา เดะ ฮาตี นะ ตูฮัด     ซาเบะ ซือมืองัจ นะ ตูฮัด บือเลฮ ตืองะ กูญา     ฌาดี ซือมียา นะ ตูฮัด.
45015017	กะฆีเตอ     นู กู ลือกัจ บือซามา ฌางัน เยซู คริด เตอ     กู งันตืองัน บือเลฮ     เดะ ลาฆู นู กู บูวัจ บือกรือฌา นะ ตูฮัด.
45015018	ซาเบะ กู เตด บรานี นะ มือเลา ปาซัน ลาฆู นามา     ลือเบฮ ซา ลาฆู อีตู     นู เยซู คริด บือเลฮ บือกรือฌา ฌางัน กู     บีดา กู นะ บาวา ลูมอฮ บักซา อาซิก มาแรฮ มือนีงัย กะ ตูฮัด. กู บูวัจ กะฆีเตอ ฌางัน ปือมือเลา มือญาเระ     ฌางัน ลาฆู ปือบูวัจ ฌูฆา
45015019	ฌางัน ปือนานา ซีดี     นู มือฆัฮ     นู ปือและ ซูโงฮ     ฌางัน ปือบูวัจ นู มือฆัฮ เดะ ซือมืองัจ นะ ตูฮัด เลอ. กะฆีเตอ     ฮึนตะ เดะ นังฆรี เยรูซาเลม     บือฌาลัด ปี ราตา     ตือดะ รอจ กะ นังฆรี อีลีริคุม เตอ     กู บือเลฮ มือญาเระ บรีตา นู บาฌิ     ปาซัน เยซู คริด     บรี ปือนอฮ ฮาบิฮ ดัฮ.
45015020	โงฮ-ซูโงฮ เตอ     กู ตือตู จะ     ตือปัจ ดีฮา นู กูญา เตด บือเลฮ ดืองัยํ     ลาฆู นะ เยซู คริด ลาฆี เตอ     กู ซือมาตา กูวาซา นะ ปี มือญาเระ บรีตา นู บาฌิ     เดะ ตือปัจ อีตู เลอ. กู ตีเมา นะ บูวัจ รูมัฮ     เดะ อาตัซ จาวัก นะ กาวัด เลอ.
45015021	ตาปี บือกะ ซูรัจ ปือมือเลา นะ ตูฮัด มือเลา จะ "โกะ ซือมียา อีตู     นู ฮอย ซาปา ดือละ ปี มือญาเระ กะ กูญา ปาซัน ลาฆู นะ ญา     กูญา เลอ     นะ บือเลฮ ลีฮัจ. โกะ ซือมียา นู เตด ดือละ ดืองัยํ ลาฆู นะ ญา เตอ     กูญา เลอ     นะ บือเลฮ มาโซะ เดะ ฮาตี."
45015022	ซาเบะ ลาฆู กะฆีเตอ เลอ     กู กือนา ซือกัจ บาญะ กาลี     เตด ราซา มาแรฮ มียา กาเญา.
45015023	ตาปี วะตู อีนี     กู ฮอย ตือปัจ นะ บือกรือฌา ลาฆี เดะ โซะ ซือบือลัฮ อีนี. บาญะ ตาโฮด อีนี     กู บือเลฮ บือคานะ ซูโงฮ จะ     นะ มาแรฮ มียา กาเญา.
45015024	กะฆีเตอ     ตืองัฮ กู บือฌาลัด ปี กะ นังฆรี ซะเปน     กู จาดัก จะ     นะ บือเลฮ ซีงัฮ ฌือเงาะ ลีฮัจ กาเญา เลอ. ซูดัฮ กู ดูโดะ ซือนัง บาฌิ ฌางัน กาเญา     ซา วะตู เตอ     กาเญา นะ บือเลฮ ตูโลก อาตัจ กู     บือฌาลัด ปี ปูลัก เลอ.
45015025	ตาปี วะตู อีนี เลอ     กู ตืองัฮ ปี กะ นังฆรี เยรูซาเลม     บีดา นะ ปี ตูโลก โกะ ซือมียา นะ ตูฮัด ตือปัจ อีตู.
45015026	ซาเบะ-จะ     โกะ ลูมอฮ นะ ตูฮัด เดะ โซะ นังฆรี มาซิโดเนีย     ฌางัน นังฆรี อาคายา เตอ     กูญา ซูกา-ฮาตี บือกีรา จะ     นะ มืองูเตะ ดูเวะ     อาตัจ ปี ตูโลก โกะ ซือมียา นะ ตูฮัด     นู ฮาฌะ     เดะ นังฆรี เยรูซาเลม.
45015027	กูญา ซูกา-ฮาตี บือกีรา กะฆีเตอ. ตาปี โงฮ-ซูโงฮ     กูญา ตือฮูตัก     เดะ โกะ ซือมียา ฮาฌะ อีตู. ซาเบะ-จะ     ลูมอฮ ซือมียา บักซา อาซิก บือเลฮ บาฮาเฆด บือซามา     ฌางัน ลูมอฮ บักซา ยิว เดะ ลาฆู บาฌิ นู ตูฮัด บรี ดัฮ. กะฆีเตอ เลอ     บือฆูนา ดัฮ นะ บรี กูญา ปาฮาฆิ โกะ บือนา บารัก นู บาฌิ โซะ ดือนียา     บรี กะ ลูมอฮ ยิว ฌูฆา.
45015028	ตานา กู บูวัจ ลาฆู อีนี บรี ซือลือซัย ดัฮ     จะ     กู บือเลฮ ซรัฮ โกะ ดูเวะ มืองูเตะ     บรี กะ กูญา อีตู ฮาบิฮ ดัฮ เตอ     กู นะ บือฌาลัด ลาลู นังฆรี นะ กาเญา     ปี รอจ กะ นังฆรี ซะเปน.
45015029	กะฆีเตอ     กู ตาฮู จะ     วะตู กู มาแรฮ รอจ กะ กาเญา     กู นะ มาแรฮ ปาฮาฆิ บรี กะ กาเญา     ลาฆู นู เยซู คริด นะ บรี ซือลามัจ กะ กาเญา     ปือนอฮ มีเม เลอ.
45015030	โกะ ดีบราดี เออ     นู กีตา ปือจายา กะ เยซู คริด     ตูฮัด นะ กีตา เตอ     นู ซือมืองัจ นะ ตูฮัด บรี กีตา ซายัก บือซามา-ซามา ฌูฆา     กะฆีเตอ เลอ     กู มีตา กือมัซๆ จะ     บรี กาเญา นะ ปาคัจ ตูโลก บือซาโวจ     บือซามา ฌางัน กู     ฌางัน ฮาตี งูฆางู     บือซาโวจ กะ ตูฮัด เดะ อาตัซ     ปาซัน ลาฆู นะ กู เลอ.
45015031	บือซาโวจ เลอ     มีตา บรี กู นะ บือเลฮ ลือปัซ     เดะ ตางัน นะ โกะ ซือมียา นู ตีเมา ปือจายา     เดะ นังฆรี ยูเดีย     มีตา บรี โกะ ซือมียา นะ ตูฮัด เดะ นังฆรี เยรูซาเลม นะ ลีฮัจ จะ     นู กู บือกรือฌา ตูโลก กูญา     ฌาดี ลาฆู บาฌิ ซูโงฮ เลอ.
45015032	กะฆีเตอ     ดัฮ กือนา เดะ ฮาตี นะ ตูฮัด     กู นะ บือเลฮ มาแรฮ รอจ กะ กาเญา     อาดา ลาฆู ซูกา-ฮาตี ซูโงฮ     นะ บือเลฮ ดูโดะ บรี ซือนัง บาฌิ ฌางัน กาเญา เลอ.
45015033	ตูฮัด เดะ อาตัซ     ญา นู บรี กีตา ดูโดะ ซือนัง ซือลามัจ เตอ     มีตา บรี ญา นะ ดูโดะ บือซามา ฌางัน กาเญา ซือมูฮา เลอ. อาเมน.
45016001	กู นะ กีเรบ เฟบี     อาดี นีบีนี นะ กีตา     ปี กะ กาเญา. ญา ฌาดี ซือมียา บาฌิ     ฌาดี ซือมียา บือกรือฌา มือนูโลก ลูมอฮ นะ ตูฮัด ตือปัจ นังฆรี เคนครียา.
45016002	มีตา บรี กาเญา ซาโมจ ญา     เดะ นามา นะ ตูฮัด เลอ     บือกะ โกะ ซือมียา นะ ตูฮัด ปาโตจ นะ บูวัจ. ญา นะ มีตา ตูโลก เดะ กาเญา     ปาซัน ลาฆู นามา เตอ     บรี กาเญา ตูโลก ญา กะฆีเตอ เลอ. ซาเบะ ญา โปด     บือเลฮ ตูโลก โกะ ซือมียา บาญะ     ตูโลก กู ตะอาซิก ฌูฆา ดัฮ.
45016003	กู กีเรบ บรีงัจ กะ ปริซีลา ฌางัน อาควีลา     นู ฌาดี ซือมียา บือกรือฌา บือซามา ฌางัน กู     เดะ ลาฆู นะ เยซู คริด.
45016004	กูญา ยอม บือบียัยํ ญาวา นะ กูญา     รอจ กะ มาตี โปด     บีดา นะ บรี กู ฮีโดะ. บูกัด ซา กู     ตาปี โกะ ลูมอฮ นะ ตูฮัด ราตาๆ     เดะ โกะ ลูมอฮ บักซา อาซิก     กือนา บรี ซือลามัจ กะ กูญา ฌูฆา เลอ.
45016005	กู กีเรบ บรีงัจ ฌูฆา     กะ ลูมอฮ นะ ตูฮัด นู บือมุน เดะ รูมัฮ นะ กูญา. กู กีเรบ บรีงัจ กะ เอเปเนตัด     ซือมียา นู กู ซายัก     นู ฌาดี ซือมียา ลามูลา     เดะ โซะ นังฆรี เอเซีย     นู ปือจายา กะ เยซู คริด.
45016006	กู กีเรบ บรีงัจ กะ มารียา     ซือมียา นู บือเลฮ บือกรือฌา บาญะ     ยู รือมัย     กรานา ลูมอฮ กาเญา.
45016007	กู กีเรบ บรีงัจ กะ อันโดรนิคัด ฌางัน ยูนียัด     โกะ นะบรานะ นะ กู     นู กือนา รีฆะ กานัก เดะ ปือฌารา     บือซามา ฌางัน กู ฌูฆา. กูญา ฌาดี ซือมียา นู กือนา มือโอจ     เดะ ดาลับ ลูมอฮ ปือญูโรฮ นะ ตูฮัด     ฌาดี ซือมียา นู ปือจายา กะ เยซู คริด     ดูลู เดะ กู ฌูฆา.
45016008	กู กีเรบ บรีงัจ กะ อัมพลียาตัด     ซือมียา นะ ตูฮัด     นู กู ซายัก.
45016009	กู กีเรบ บรีงัจ กะ อูระบานัด     ซือมียา บือกรือฌา บือซามา ฌางัน กามี     เดะ ลาฆู นะ เยซู คริด. กีเรบ บรีงัจ ฌูฆา กะ ซะตาคิด     ซือมียา นู กู ซายัก เลอ.
45016010	กู กีเรบ บรีงัจ กะ อาเปเลด     ซือมียา นู เยซู คริด กือนา เดะ ฮาตี. กีเรบ บรีงัจ กะ โกะ ซือมียา เดะ รูมัฮ นะ อาริโตบูลัด.
45016011	กีเรบ บรีงัจ กะ เฮโรดีโยน     นะบรานะ นะ กู. กีเรบ บรีงัจ กะ โกะ ซือมียา ซือรูมัฮ นะ นาระซิซัด     นู ปือจายา กะ ตูฮัด.
45016012	กู กีเรบ บรีงัจ กะ ตรีเฟนา ฌางัน ตรีโฟซา     ซือมียา บือกรือฌา ลาฆู นะ ตูฮัด. กีเรบ บรีงัจ ฌูฆา กะ ปือซิด     ซือมียา นู กู ซายัก     นู บือเลฮ บือกรือฌา บีดา ตูฮัด บาญะ ยู รือมัย.
45016013	กีเรบ บรีงัจ กะ รูฟัด     ซือมียา นู ตูฮัด ปีเลฮ ดัฮ     ฌางัน มะ เดะ ญา     นู ฌาดี ซือรูปา บือกะ มะ เดะ กู ฌูฆา.
45016014	กู กีเรบ บรีงัจ กะ อาซินครีตัด     ฟลีโฆน     ฮือเมด     ปัดโรบัด     ฮือมัด     ฌางัน ลูมอฮ ดีบราดี ปือจายา ซือมูฮา     นู อาดา บือซามา ฌางัน กูญา.
45016015	กู กีเรบ บรีงัจ กะ ฟีโลโลฆัด     ยูลียา     เนเรยา     ฌางัน อาดี นีบีนี เดะ ญา     กะ โอลิมปัด     ฌางัน ลูมอฮ ซือมียา นะ ตูฮัด ซือมูฮา     นู อาดา บือซามา ฌางัน กูญา.
45016016	กาเญา กือนา บือฌาบัจ ตางัน บือซามา-ซามา     บือกะ ฌาดี โกะ ซือมียา นะ ตูฮัด ซือมูฮา. โกะ ลูมอฮ นะ ตูฮัด เยซู คริด ซือมูฮา     กูญา กีเรบ บรีงัจ กะ กาเญา.
45016017	โกะ ดีบราดี เออ     กู ปรีงัจ กะ กาเญา     บรี ฌาฆา ลีฮัจ โกะ ซือมียา อีตู     นู บูวัจ บรี โกะ ซือมียา ปือจายา ปือจัฮ-บือลัฮ     ตือซีเป เดะ ฌาลัด นะ ตูฮัด. กาเญา กือนา มืองือละ บูวัก     เดะ โกะ ซือมียา กะฆีเตอ เลอ.
45016018	โกะ ซือมียา นู บูวัจ กะฆีเตอ     กูญา เตด บูวัจ ตูโรจ กะ เยซู คริด     ตูฮัด นะ กีตา     ตาปี ซือมาตา ตูโรจ     กะ ฮาตี โปรจ นะ กูญา ตะอาซิก เลอ. กูญา มือเลา บาฌิ     มือโอจ กะ กาวัด     กะฆีเตอ กูญา ตีปู ฮาตี นะ โกะ ซือมียา     นู เตด ตาฮู อารัฮ.
45016019	ซาเบะ-จะ     นู กาเญา มือนีงัย กะ ลาฆู นะ ตูฮัด ดัฮ เตอ     ญา กือจัย ปี กะ ซือมียา ราตา ดัฮ. กะฆีเตอ กู โปด     ซูกา-ฮาตี กรานา กาเญา. ตาปี กู นะ บรี กาเญา อาดา อากัน โซะ ลาฆู บาฌิ     บรี บูดอ โซะ ลาฆู ฌาฮัจ เลอ.
45016020	เตด ลามา อีนี     ตูฮัด เดะ อาตัซ     นู บรี กีตา ดูโดะ ซือนัง ซือลามัจ เตอ     ญา นะ กาจะ นู กือปาลา ฮาตู ซีตัด     บรี ปีแญะ เดะ บาวัฮ ตาปะ กากี นะ กาเญา เลอ. มีตา เดะ เยซู     ตูฮัด นะ กีตา     นะ บรี ซือลามัจ กะ กาเญา ซือรูโลยํ เลอ.
45016021	ทิโมที     ซือมียา บือกรือฌา บือซามา ฌางัน กู     ญา กีเรบ บรีงัจ กะ กาเญา. ลูกีโย     ยาโซน     ฌางัน โซซิปาเตอ     โกะ นะบรานะ นะ กู     กูญา โปด     กีเรบ บรีงัจ ฌูฆา.
45016022	กู นี     ตือตีโย     นู ฆาแรฮ ซูรัจ อีนี กู ฌาดี ซือมียา ปือจายา กะ ตูฮัด ฌูฆา. กู โปด     กีเรบ บรีงัจ กะ กาเญา.
45016023	ฆาโย     ซือมียา นู ซาโมจ กู บรี มือนูปัก เดะ รูมัฮ นะ ญา เตอ     นู ซาโมจ ลูมอฮ นะ ตูฮัด ซือมูฮา     บือมุน เดะ รูมัฮ นะ ญา ฌูฆา     ญา กีเรบ บรีงัจ กะ กาเญา. เอรัดตัด     นู ฌาดี ซือมียา ฌาฆา ฮัจ-ลีฮัจ ดูเวะ นะ นังฆรี อีนี     ฌางัน กูวาระตัด     อาดี-บราดี นะ กีตา     กูญา กีเรบ บรีงัจ ฌูฆา เลอ.
45016025	บรี กีตา ปูฌี กะ ตูฮัด บือซัยํ เดะ อาตัซ เลอ. ญา นู มือฆัฮ     นะ บือเลฮ บูวัจ บรี กาเญา ปือจายา กือฌะ-กือมัซ     บือกะ อาดา เดะ บรีตา นู บาฌิ นู กู มือญาเระ     ปาซัน นะ เยซู คริด. บรีตา อีตู เตอ     ญา ปลีฮัจ บรี ซัฮ     ลาฆู ดาลับ ซูโงฮ นู กาลา นูตู     บูนี ลามา ดัฮ.
45016026	ตาปี วะตู อีนี เตอ     โกะ ซูรัจ นะ ลูมอฮ ซือมียา ตูโดฮ ลาฆู นะ ตูฮัด     กูญา บือเลฮ บูกา ลาฆู ดาลับ อีตู     บรี ลีฮัจ บือฆารี ซัฮ. กะฆีเตอ     ตูฮัด นู อาดา ซือลาลู     ญา ซูโรฮ บรี ลาฆู อีตู     กือนา มือญาเระ บรี ตาฮู     กะ โกะ ซือมียา ราตา บักซา เลอ     บรี กูญา นะ บือเลฮ มือนีงัย ปือจายา กะ ญา.
45016027	ปูฌี เลอ     กะ ตูฮัด เดะ อาตัซ     ตูฮัด แนฮ ซา     นู ปานัย อากัน. ปูฌี กะ ญา     กรานา เยซู คริด     ซือลาลู ซือมาญัก-รอจ เลอ. อาเมน.
46001001	กู เปาโล     กือนา ปาเงน ดัฮ     ฌาดี ปือญูโรฮ นะ เยซู คริด     ตูโรจ ฮาตี นะ ตูฮัด เดะ อาตัซ. กู ฌางัน โซซะเทเน     อาดี-บราดี นะ กีตา
46001002	กามี ฆาแรฮ ซูรัจ อีนี     กีเรบ บรี กะ ลูมอฮ นะ ตูฮัด     นู อาดา เดะ นังฆรี โกริน. ตูฮัด บือเลฮ บูวัจ บรี กาเญา ฌาดี ซือมียา จรัฮ บาฌิ     ลือกัจ บือซามา ฌางัน เยซู คริด. ญา ปาเงน กาเญา ดัฮ     ฌาดี โกะ ซือมียา นะ ญา     บือซามา ฌางัน โกะ ซือมียา ซือมูฮา     ราตาๆ     นู บือซาโวจ ตรือเบะ นามา นะ ตูฮัด เยซู คริด เตอ     ตูฮัด นะ กูญา     ตูฮัด นะ กีตา ฌูฆา.
46001003	มีตา เดะ ตูฮัด นู อาโปก นะ กีตา     มีตา เดะ ตูฮัด เยซู คริด     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
46001004	กู บรี ซือลามัจ กะ ตูฮัด นะ กู ซือลาลู     ปาซัน ลาฆู นะ กาเญา     ซาเบะ ตูฮัด เตอ     ญา บือเลฮ ฮาลัย บรี ซือลามัจ กะ กาเญา ดัฮ     กรานา เยซู คริด เลอ.
46001005	กะฆีเตอ     นู กาเญา อาดา ลือกัจ บือซามา ฌางัน ญา     ตูฮัด บรี กาเญา อาดา โกะ บือนา บาฌิ ซือมูฮา     บาญะ ซูโงฮ เลอ     บรี กาเญา ปานัย มือเลา     อาดา อากัน     เดะ ราตา มาจับ.
46001006	กะฆีเตอ เลอ     ปือมือเลา ซะซี ปาซัน เยซู คริด     อาดา กือฌะ-กือมัซ เดะ ตืองัฮ กาเญา ดัฮ.
46001007	กะฆีเตอ     วะตู กาเญา ฌาฆา นาตี อารี อีตู     นู เยซู คริด     ตูฮัด นะ กีตา     นะ มาแรฮ ปลีฮัจ เตอ     กาเญา เตด ปูตุซ นามา เลอ     เดะ โกะ อากัน นู ปานัย นู ตูฮัด ฮาลัย บรี ดัฮ.
46001008	เยซู เตอ     ญา นะ บูวัจ บรี กาเญา กือฌะ-กือมัซ ฌูฆา     ตือดะ รอจ กะ อารี ปือญูดัฮ     บรี กาเญา ฮอย ตือปัจ นะ กือนา มือฌัฮ นามา โปด     เดะ อารี อีตู     นู เยซู คริด     ตูฮัด นะ กีตา     นะ บาลิ มาแรฮ ปาเระ.
46001009	ตูฮัด เดะ อาตัซ     ญา รือมัก ซูโงฮ เตอ. ญา เลอ     นู บือเลฮ ปาเงน กาเญา     บรี กาเญา นะ บือรามัย บือซามา ฌางัน นานะ นะ ญา     เยซู คริด เตอ     ตูฮัด นะ กีตา.
46001010	อาดี-บราดี นะ กู เออ     กู มีตา เดะ กาเญา บรี กือมัซๆ เตอ     มีตา เดะ นามา นะ เยซู คริด     ตูฮัด นะ กีตา     บรี กาเญา ซือมูฮา นะ บือปาคัจ บือซามา     เดะ โกะ ปือมือเลา นะ กาเญา เลอ. กะฆีเตอ     นะ ฮอย ลาฆู ปือจัฮ-บือลัฮ เดะ ตืองัฮ กาเญา. ตาปี บรี กาเญา บือปาคัจ บือซามา     อาดา ซา ฮาตี ซือมูฮา เลอ.
46001011	โกะ อาดี-บราดี นะ กู เออ     กู มือเลา กะฆีนี     ซาเบะ-จะ     โกะ ซือมียา ซือรูมัฮ นะ นีบีนี ปือนามา คะโลเอ     กูญา บือเลฮ มาแรฮ มือญาเระ กะ กู จะ     ลูมอฮ กาเญา อาดา บือตือฆัฮ-ตือฆัฮ ซามา กาเญา.
46001012	กู มือเลา กะฆีนี จะ     กาเญา โซก ซืออูรัก มือเลา ซิกมาซิก จะ     "กู นี     ตูโรจ กะ เปาโล"     ซือตืองัฮ จะ     "กู ตูโรจ กะ อะโปโล"     ซือตืองัฮ จะ     "กู ตูโรจ กะ เปโตร " ซือตืองัฮ จะ     "กู ตูโรจ กะ เยซู คริด"     ฌูฆา.
46001013	กะฮามี เลอ? เยซู คริด กือนา ปือจัฮ ดัฮ เฆอ? กู เปาโล     กือนา กาจิก เดะ กายู ปลีตัก กรานา กาเญา ดัฮ เฆอ? กาเญา ซาโมจ ลาฆู ซือลับ เดะ อาเย เดะ นามา นะ เปาโล เฆอ? บูกัด ฌาดี กะฆีเตอ เลอ.
46001014	กู บรี ซือลามัจ กะ ตูฮัด จะ     กู บือเลฮ บูวัจ บรี ซา คริซือปัด ฌางัน ฆาโย     ซาโมจ ลาฆู ซือลับ เดะ อาเย. ลือเบฮ เดะ กูญา     กู เตด บือเลฮ บูวัจ บรี ซาปา ซือลับ เดะ อาเย เลอ
46001015	ตีเมา บรี ซือมียา ดีฮา     นะ บือเลฮ มือเลา จะ     ญา ซาโมจ ลาฆู ซือลับ อีตู     เดะ นามา นะ กู ดัฮ.
46001016	นาตี ดูลู เลอ     อาดา โกะ ซือมียา ซือรูมัฮ นะ ซือเตฟานัด     กู บือเลฮ บูวัจ บรี กูญา ซือลับ เดะ อาเย ฌูฆา. ลือเบฮ เดะ อีตู     กู เตด ตาฮู จะ     กู บูวัจ บรี ซาปา โปด     ซาโมจ ลาฆู ซือลับ เดะ อาเย ดัฮ.
46001017	กะฮามี โปด     เยซู คริด เตด บือเลฮ ซูโรฮ กู     นะ บรี โกะ ซือมียา ซือลับ เดะ อาเย เตอ     ตาปี ญา ซูโรฮ กู     ปี มือญาเระ บรีตา นู บาฌิ เลอ. ญา บรี กู มือญาเระ กะฆีเตอ     บือกะ ซือมียา นู ฮอย อากัน     เตด ปานัย มือเลา เตอ     ตาโกจ-จะ     กู นะ บูวัจ บรี ลาฆู นู เยซู คริด     มาตี เดะ กายู ปลีตัก     นะ เตด ฌาดี นามา เลอ.
46001018	ซาเบะ-จะ     โซะ โกะ ซือมียา นู ตืองัฮ ฌาฮานัม เตอ     กูญา ลีฮัจ จะ     ปือมือเลา มือญาเระ     ปาซัน ลาฆู นู เยซู มาตี เดะ กายู ปลีตัก เตอ     ฌาดี ปือมือเลา บูดอ. ตาปี โซะ กีตา นี     นู ตูฮัด ตืองัฮ บูวัจ บรี ฮีโดะ ลือปัซ บาฌิ เตอ     ปือมือเลา อีตู     ฌาดี ปือมือฆัฮ นะ ตูฮัด เลอ.
46001019	กรานา ซูรัจ ปือมือเลา นะ ตูฮัด มือเลา จะ "ลาฆู ปานัย อากัน นะ ซือมียา บาอากัน กู นะ บูวัจ บรี บือนาซา. ลาฆู นู ซือมียา ปานัย บลาฌัยํ บือเลฮ มาโซะ เดะ ฮาตี เตอ     กู นะ บูวัจ บรี เตด ฌาดี นามา." ตูฮัด ญา จะ.
46001020	กะฆีเตอ     เปะ ดีฮา เลอ     ซือมียา ปานัย อากัน? เปะ ดีฮา เลอ     ซือมียา ปานัย อาฌัยํ ปือมือซัด นะ ตูฮัด? เปะ ดีฮา เลอ     ซือมียา ปานัย บือตือฆัฮ     เดะ ฮาดัจ อีนี? ตาปี ตูฮัด เดะ อาตัซ     บือเลฮ บูวัจ บรี ลาฆู ปานัย อากัน     โซะ ดือนียา อีนี     ฌาดี ลาฆู บูดอ ฮาบิฮ ดัฮ เลอ.
46001021	ซาเบะ-จะ     นู ตูฮัด ญา อาดา อากัน บาญะ ซูโงฮ     ญา บูวัจ บรี ฌาดี กะฆีนี จะ     โกะ ซือมียา เดะ ดือนียา อีนี     นู ตูโรจ ลาฆู ปานัย อากัน นะ กูญา ตะอาซิก เตอ     กูญา นะ บือกราลา ฌางัน ตูฮัด กะฆีเตอ     ฮอย เตด บือเลฮ เลอ. ตาปี ตูฮัด บือเลฮ บือกีรา จะ     นะ อาเมด ลาฆู นู กีตา มือญาเระ อีนี     นู กูญา อีงัจ จะ     ฌาดี ลาฆู บูดอ เตอ     มาแรฮ ตูโลก ลูมอฮ ซือมียา นู ปือจายา     บรี ฮีโดะ ลือปัซ บาฌิ เลอ.
46001022	ลูมอฮ บักซา ยิว กูญา มีตา ลีฮัจ โกะ ปือนานา นู ซีดี เลอ     ลูมอฮ บักซา กรีก     กูญา มียา ลาฆู ปานัย อากัน โปด.
46001023	ตาปี โซะ กามี เลอ     กามี บีตาฮู ปาซัน เยซู คริด     นู กือนา กาจิก เดะ กายู ปลีตัก ดัฮ. โซะ ลูมอฮ บักซา ยิว เตอ     ลาฆู อีตู บูวัจ บรี กูญา ตือซีปะ ดัฮ. โซะ ลูมอฮ บักซา อาซิก โปด     กูญา ลีฮัจ จะ     ฌาดี ลาฆู บูดอ.
46001024	ตาปี โซะ ลูมอฮ ซือมียา นู ตูฮัด ปาเงน ดัฮ เตอ     ฌางัน ลูมอฮ ยิว     ลูมอฮ กรีก ซามา เตอ     ลาฆู อีตู บรี ลีฮัจ จะ     เยซู คริด ตะอาซิก เตอ     ญา ฌาดี นู ปือมือฆัฮ นะ ตูฮัด เดะ อาตัซ เลอ     ญา ฌาดี นู ปานัย อากัน นะ ตูฮัด เตอ เลอ.
46001025	ซาเบะ-จะ     ลาฆู นู บูดอ นะ ตูฮัด     ญา ปานัย อากัน     ลือเบฮ เดะ โกะ ซือมียา เลอ. นู ลือมัฮ นะ ตูฮัด     ญา มือฆัฮ ลือเบฮ เดะ โกะ ซือมียา ลาฆี เลอ.
46001026	กะฆีเตอ เลอ     โกะ ดีบราดี เออ     บรี กาเญา บรีงัจ ลีฮัจ     วะตู ตูฮัด ปาเงน กาเญา     กาเญา ฌาดี ซือมียา มาจับ นามา เลอ. โซะ ซือมียา เตอ     เดะ ตืองัฮ กาเญา     อาดา ซือมียา ปานัย อากัน     เตด บราปา บาญะ ซือมียา. อาดา ซือมียา ซัยํ-บือซัยํ     เตด บราปา บาญะ     ซือมียา บือแนฮ บาฌิ     เตด บราปา บาญะ เลอ.
46001027	ตาปี     ตูฮัด เดะ อาตัซ บือเลฮ บือกีรา นะ ปีเลฮ     โกะ ซือมียา นู ดือนียา อีนี กีรา จะ     บูดอ เตอ     บีดา นะ บูวัจ บรี โกะ ซือมียา นู ปานัย อากัน     นะ จือและ. ตูฮัด ญา ปีเลฮ ซือมียา นู ดือนียา อีนี กีรา จะ     ลือมัฮ เตอ     บีดา นะ บูวัจ บรี ซือมียา ตือฆัยํ-อูรัจ นะ จือและ มาตา ฌูฆา เลอ.
46001028	ญา ปีเลฮ ซือมียา รือนัฮ     โซะ ดือนียา เตอ     นู กูญา ดูทุ     มีเซ-จะ ซือมียา นู เตด ฌาดี นามา โปด     บีดา นะ บูวัจ บรี โกะ ซือมียา ซัยํ-บือซัยํ     นะ เตด ฌาดี นามา ฌูฆา เลอ.
46001029	กะฆีเตอ     ฮอย ซือมียา ดีฮา     นู นะ บือเลฮ งันตืองัน     โซะ ฮึลด มูคา นะ ตูฮัด เดะ อาตัซ เลอ.
46001030	ตาปี ตูฮัด เลอ     บือเลฮ บูวัจ บรี กาเญา ฌูฆา     อาดา ฮีโดะ     ลือกัจ บือซามา ฌางัน เยซู คริด. ญา บือเลฮ บูวัจ บรี เยซู อีตู     ฌาดี บือกะ ลาฆู ปานัย อากัน     กรานา กีตา เลอ     ฌาดี-จะ     เยซู เลอ     นู บูวัจ บรี กีตา บาฌิ-ตือปัจ โซะ ฮึลด มูคา นะ ตูฮัด. ญา เลอ     นู บูวัจ บรี กีตา ฌาดี ซือมียา จรัฮ บาฌิ นะ ญา     ญา เลอ     นู ตือบุซ กีตา     บรี ลือปัซ เดะ ดูซา ดัฮ.
46001031	กะฆีเตอ เลอ     บือกะ อาดา ฆาแรฮ ดัฮ     เดะ ซูรัจ ปือมือเลา นะ ตูฮัด นู จะ "ซือมียา นู นะ งันตืองัน เตอ     บรี ญา งันตืองัน เดะ ลาฆู นู ตูฮัด บูวัจ ดัฮ เลอ."
46002001	โกะ ดีบราดี เออ     วะตู กู มาแรฮ รอจ กะ กาเญา ดัฮ     นะ มือญาเระ ปือมือเลา ซะซี ปาซัน ตูฮัด เดะ อาตัซ เตอ     กู เตด บือเลฮ มาแรฮ บือกะ ซือมียา ปานัย มือเลา     นู อาดา อากัน บาญะ เลอ.
46002002	ซาเบะ กู บือเลฮ ตือตู-ฮาตี ดัฮ จะ     วะตู กู อาดา เดะ ตืองัฮ กาเญา     ลาฆู นู อาซิก เดะ เยซู คริด     ฌางัน ลาฆู นู ญา กือนา กาจิก     เดะ กายู ปลีตัก ดัฮ เตอ     กู นะ เตด ปือดูลี เลอ.
46002003	กะฆีเตอ     วะตู กู อาดา บือซามา ฌางัน กาเญา     กู ลือมัฮ ลือเตฮ     ตาโกจ ซูโงฮ     ญาวา กือตัยํ.
46002004	ปือมือเลา อาฌัยํ     ปือมือเลา นู กู มือญาเระ ฌูฆา เตอ     ญา บูกัด บือกะ ซือมียา ปานัย อากัน     ปานัย ปูโฌะ บรี ซือมียา ปือจายา กะ ญา. ตาปี ญา ปลีฮัจ บรี ซัฮ จะ     นู ซือมืองัจ นะ ตูฮัด ญา มือฆัฮ ซูโงฮ.
46002005	กะฆีเตอ เลอ     นู กาเญา อาดา ปือจายา เตอ     บูกัด กรานา ลาฆู ปานัย อากัน นะ ซือมียา     ตาปี กรานา ลาฆู นู ปือมือฆัฮ นะ ตูฮัด เลอ.
46002006	ตาปี กามี ฌูฆา     นะ มือเลา ซา ลาฆู     นู อาดา อากัน     ฌางัน โกะ ซือมียา นู บือซัยํ เดะ ลาฆู ปือจายา. ญา บูกัด ลาฆู     นู อาดา อากัน     บือกะ โซะ ฮาดัจ อีนี     บือกะ โกะ กือปาลา นู บือบือลา เดะ ฮาดัจ อีนี. โกะ กือปาลา อีตู     ตืองัฮ นะ ฮาบิฮ     เตด ฌาดี นามา เลอ.
46002007	ตาปี กามี มือเลา ปาซัน ลาฆู ปานัย อากัน นะ ตูฮัด เดะ อาตัซ เลอ     ลาฆู นู ดาลับ ซูโงฮ นู ญา บูนี ดัฮ. ดูลู เดะ ตูฮัด บือฌาดี ดือนียา ดัฮ     ญา บือเลฮ บือกีรา ลาฆู อีตู บรี ตือตู     บีดา กีตา นะ บือซัยํ มูคา.
46002008	โกะ กือปาลา นู บือบือลา เดะ ฮาดัจ อีนี เตอ     กูญา เตด บือเลฮ ตาฮู     ลาฆู อากัน นะ ตูฮัด อีตู เลอ. กะ กูญา ตาฮู ดัฮ     กูญา เตด บือเลฮ อาเมด     ตูฮัด นู บือซรี ซูโงฮ     บาวา ปี กาจิก เดะ กายู ปลีตัก เลอ.
46002009	ตาปี-จะ     บือกะ อาดา ซูรัจ นู ฆาแรฮ ดัฮ จะ "อาดา ซา ลาฆู     ฮอย ซาปา บือเลฮ ลีฮัจ ดัฮ     ฮอย ซาปา บือเลฮ ดืองัยํ ดัฮ     ฮอย ซาปา บือเลฮ อีงัจ เดะ ฮาตี โปด. ลาฆู อีตู เลอ     ตูฮัด เดะ อาตัซ บือเลฮ ซียะ ดัฮ     บีดา โกะ ซือมียา นู ซายัก กะ ญา."     ญา จะ.
46002010	ซาเบะ-จะ     กีตา อีนี เลอ     ตูฮัด เดะ อาตัซ     บือเลฮ ซูโรฮ ซือมืองัจ นะ ญา     ตูโลก ปลีฮัจ ลาฆู อีตู     บรี กะ กีตา ตาฮู. ซือมืองัจ นะ ตูฮัด เลอ     ญา มือโซะ ตาฮู ลาฆู ราตา ซือมูฮา     มีเซ-จะ ลาฆู ดาลับ นะ ตูฮัด โปด.
46002011	ซาเบะ ฮอย ซาปา อาซิก ตาฮู     ลาฆู เดะ ดาลับ ฮาตี นะ ซือมียา เตอ     ซา ซือมืองัจ นะ ซือมียา อีตู     นู ตาฮู เลอ. กะฆีเตอ ฌูฆา เลอ     ซา ซือมืองัจ นะ ตูฮัด     นู ตาฮู ลาฆู เดะ ดาลับ ฮาตี นะ ตูฮัด เดะ อาตัซ.
46002012	ตาปี     โซะ กีตา นี     กีตา บือเลฮ ซาโมจ ซือมืองัจ นู ตูฮัด อาตัจ บรี ดัฮ     บูกัด ซือมืองัจ นะ ดือนียา อีนี. กะฆีเตอ     กีตา นะ บือเลฮ มาโซะ เดะ ฮาตี     โกะ บือนา บาฌิ     นู ตูฮัด ฮาลัย บรี กะ กีตา ดัฮ.
46002013	กะฆีเตอ ฌูฆา     กามี มือเลา ปาซัน บือนา อีตู     บูกัด ฌางัน โกะ ปือมือเลา นู กามี บลาฌัยํ     บือกะ ลาฆู อากัน นะ ซือมียา ดัฮ เตอ     ตาปี ฌางัน ปือมือเลา นู ซือมืองัจ นะ ตูฮัด อาฌัยํ บรี ดัฮ เลอ. ลาฆู โซะ ซือมืองัจ อีตู     กามี อาฌัยํ กะฆีเตอ     บรี มาโซะ เดะ ฮาตี นะ โกะ ซือมียา     นู อาดา ซือมืองัจ นะ ตูฮัด.
46002014	โกะ ซือมียา นู ฮอย ซือมืองัจ นะ ตูฮัด เตอ     กูญา นะ ซาโมจ โกะ บือนา บาฌิ     นู ซือมืองัจ อีตู นะ ฮาลัย บรี     ฮอย เตด บือเลฮ เลอ. โกะ บือนา อีตู     กูญา เตด บือเลฮ มาโซะ เดะ ฮาตี     อีงัจ จะ     ฌาดี ลาฆู บูดอ. ซาเบะ-จะ     ฌาดี ลาฆู นู ซือมืองัจ นะ ตูฮัด     ซา ญา เลอ     นะ ตูโลก บรี ซือมียา มือโซะ ตาฮู เลอ.
46002015	ตาปี ซือมียา นู อาดา ซือมืองัจ นะ ตูฮัด เตอ     ญา นะ บือเลฮ มือโซะ ตาฮู     ลาฆู ซือมูฮา     ฮอย ซาปา บือเลฮ มือโซะ ตาฮู ฮาตี นะ ญา ฌูฆา.
46002016	บือกะ ซูรัจ ปือมือเลา นะ ตูฮัด มือเลา จะ "ซาปา เลอ     บือเลฮ ตาฮู ฮาตี นะ ตูฮัด เดะ อาตัซ? ซาปา เลอ     บือเลฮ อาฌัยํ ญา?" ญา จะ. ตาปี กามี อีนี     อีงัจ เดะ ฮาตี     ตูโรจ ฮาตี นะ เยซู คริด เลอ.
46003001	โกะ ดีบราดี เออ     กาลา อีตู     กู นะ มือเลา ฌางัน กาเญา     ซือรูปา มือเลา ฌางัน ซือมียา นู ตูโรจ โซะ ซือมืองัจ นะ ตูฮัด     เตด บือเลฮ ดัฮ เลอ. ตาปี กือนา มือเลา ฌางัน กาเญา     ซือรูปา มือเลา ฌางัน ซือมียา นู ตูโรจ ลาฆู โซะ ญาวา     ซือรูปา ฌาดี นานะ ดือมิ     บารู ปือจายา กะ เยซู คริด ดัฮ.
46003002	กู บือเลฮ บือบือลา กาเญา     บรี มากัด โกะ อาเย ดาดา     บูกัด ซือบารัก มากัด นู ตือฆัยํ     ซาเบะ-จะ     ดูลู อีตู     กาเญา นะ มากัด โกะ ซือบารัก อีตู     เตด บือเลฮ ดัฮ. มีเซ-จะ วะตู อีนี โปด     นะ มากัด เตด บือเลฮ ลาฆี เลอ.
46003003	ซาเบะ-จะ     กาเญา อาดา ตูโรจ กะ ลาฆู โซะ ญาวา นะ กาเญา ลาฆี. วะตู กาเญา ซาเกะ-ฮาตี ฌางัน กาวัด     บือปาซัน ฌางัน กาวัด     กาเญา ตูโรจ กะ ลาฆู โซะ ญาวา     บูกัด เฆอ? กาเญา ตูโรจ กะ ลาฆู นะ โกะ อูมัจ-ซือมียา ราตาๆ     บูกัด เฆอ?
46003004	กรานา นู ซือมียา อีนี มือเลา จะ     "กู ตูโรจ กะ เปาโล"     ซือมียา อีตู มือเลา จะ     "กู ตูโรจ กะ อะโปโล"     กาเญา ฌาดี ซือรูปา โกะ ซือมียา บาญะๆ บูกัด เฆอ?
46003005	อะโปโล อีนี     ญา ฌาดี ซาปา เลอ? เปาโล อีนี     ญา ฌาดี ซาปา เลอ? กามี ฌาดี ซือมียา มือนูโลก     นู บือเลฮ อาฌัยํ กาเญา บรี มาแรฮ ปือจายา. กามี โซก ซืออูรัก     ตูโลก บือกะ ตูฮัด บือเลฮ ซูโรฮ กามี ดัฮ เลอ.
46003006	กู เปาโล     ฌาดี ซือรูปา ซือมียา ตานัม ปูโฮด. อะโปโล เตอ     ฌาดี ซือรูปา ซือมียา จือลอยํ อาเย. ตาปี ตูฮัด เลอ     ญา นู บูวัจ บรี บือตูโมฮ.
46003007	กะฆีเตอ     ซือมียา ตานัม     ซือมียา จือลอยํ อาเย โปด     ญา เตด ฌาดี นามา เลอ. ตาปี ตูฮัด เดะ อาตัซ     นู บูวัจ บรี บือตูโมฮ เตอ     ญา เลอ     นู ฌาดี ซัยํ-บือซัยํ ซูโงฮ.
46003008	ซือมียา นู ตานัม     ฌางัน ซือมียา จือลอยํ อาเย อีตู     กูญา ซามา บายา เลอ. ตาปี กูญา โซก ซืออูรัก     นะ ซาโมจ รือฆา อูปัฮ     บือกะ กูญา บือเลฮ กรือฌา ดัฮ.
46003009	ซาเบะ-จะ     กามี ฌาดี ซือมียา กรือฌา บือซามา     บีดา ตูฮัด. กาเญา โปด     ฌาดี ซือรูปา บือนัก นะ ตูฮัด     ฌาดี ซือรูปา รูมัฮ บือซัยํ นะ ตูฮัด เลอ.
46003010	นู ตูฮัด บือเลฮ ฮาลัย บรี ซือลามัจ กะ กู ดัฮ     กู บือเลฮ บือกรือฌา จาจะ จาวัก กะฆีเตอ ดัฮ     ซือรูปา ตูกัก รูมัฮ นู ปานัย เตอ. บารู อาดา ซือมียา อาซิก ปูลัก     มาแรฮ กรือฌา บือฮูโบก     ตามัฮ ฌาดี รูมัฮ. ตาปี บรี ซือมียา ซือมูฮา     ฌาฆา บรี บาฌิ จะ     นะ ฮูโบก บือตามัฮ กะฮามี เลอ.
46003011	ซาเบะ-จะ     เยซู คริด เลอ     ฌาดี จาวัก อีตู นู จาจะ ดัฮ. ซือมียา ดีฮา     นะ จาจะ จาวัก อาซิก ปูลัก     เตด บือเลฮ ดัฮ เลอ.
46003012	เดะ อาตัซ จาวัก อีตู เตอ     มีเซ โกะ ซือมียา ซือตืองัฮ นะ อาเมด โกะ มัซ     ปีระ     อีตัด     โกะ กายู     รูโปจ     ลาลัก     มาแรฮ บือฮูโบก เตอ
46003013	ตาปี ลาฆู บือกรือฌา นะ ซือมียา โซก ซืออูรัก     นะ บือเลฮ บือฆารี ซัฮ บาฌิ. ซาเบะ-จะ     อารี อีตู เตอ     นะ บูวัจ บรี ปลีฮัจ ฌางัน อาปี     บรี ลีฮัจ บือฆารี ซัฮ. กะฆีเตอ ฌูฆา     อาปี อีตู นะ มือญาซัจ บรี ลีฮัจ     ลาฆู บือกรือฌา นะ ซือมียา ซือมูฮา จะ     ญา ฌาดี กะฮามี เลอ.
46003014	ซือมียา ดีฮา     นู อาเกะ รูมัฮ     บือฮูโบก เดะ อาตัซ จาวัก อีตู เตอ     กะ ลาฆู บือกรือฌา นะ ญา     ตาฮัด อาปี บือเลฮ     ซือมียา อีตู เลอ     ญา นะ บือเลฮ รือฆา อูปัฮ บาฌิ.
46003015	ตาปี กะ ลาฆู บือกรือฌา นะ ซือมียา ดีฮา     กือนา ตูนู ฮางอซ     ซือมียา อีตู ญา นะ ปูตุซ รือฆา อูปัฮ นะ ญา. ตาปี ญาวา นะ ญา ตะอาซิก     นะ ฮีโดะ ลือปัซ บาฌิ     ตาปี ซือรูปา ซือมียา ลือปัซ เดะ อาปี ดัฮ.
46003016	กาเญา ซือมูฮา เตด ตาฮู เฆอ? ลูมอฮ กาเญา ฌาดี บาลัย นะ ตูฮัด     อาดา ซือมืองัจ นะ ตูฮัด     ดูโดะ เดะ ดาลับ ลูมอฮ กาเญา.
46003017	กะ ซือมียา ดีฮา     บูวัจ บรี บาลัย นะ ตูฮัด บือนาซา     ตูฮัด ญา นะ บูวัจ บรี ซือมียา อีตู     บือนาซา ฌูฆา. ซาเบะ-จะ     บาลัย นะ ตูฮัด     ญา จรัฮ บาฌิ ซูโงฮ. ลูมอฮ กาเญา เลอ     นู ฌาดี บาลัย อีตู.
46003018	ฌางัน บรี ซือมียา ดีฮา     มืออูปัย กะ ญาวา ตะอาซิก เลอ. กะ ซือมียา ดีฮา     เดะ ลูมอฮ กาเญา     อีงัจ จะ     ญา ตะอาซิก อาดา อากัน     ตูโรจ กะ ลาฆู เดะ ฮาดัจ อีนี     บรี ซือมียา อีตู     ฌาดี ซือรูปา ซือมียา บูดอ     บีดา นะ บือเลฮ อาดา อากัน ซูโงฮ.
46003019	ซาเบะ-จะ     อากัน โซะ ดือนียา อีนี     ฌาดี ลาฆู บูดอ โซะ ฮึลด มูคา นะ ตูฮัด     บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ "ตูฮัด นะ รีฆะ โกะ ซือมียา บืออากัน     ฌางัน ลาฆู อากัน นะ กูญา ตะอาซิก."
46003020	ซูรัจ อีตู มือเลา ปูลัก จะ "ตูฮัด ญา ตาฮู จะ     ลาฆู อีงัจ เดะ ฮาตี     นะ ซือมียา นู อาดา อากัน     ญา ฮอย เตด ตือปากัย เลอ." ญา จะ.
46003021	กะฆีเตอ     ฌางัน บรี ซือมียา ดีฮา     งันตืองัน จะ     ญา ตูโรจ กะ ซือมียา อีนี     ซือมียา อีตู. ซาเบะ-จะ     บือนา ซือมูฮา     ฌาดี นะ กาเญา ดัฮ เลอ
46003022	เตด-จะ     เปาโล     อะโปโล     เปโตร ดือนียา อีนี     ลาฆู ฮีโดะ     ลาฆู มาตี     วะตู อีนี     เฆอ-จะ     วะตู โซะ ฮึลด เตอ     บือนา บารัก อีนี ซือมูฮา     ฌาดี นะ กาเญา ดัฮ เลอ.
46003023	กาเญา ฌูฆา     ฌาดี นะ เยซู คริด. เยซู คริด เตอ     ญา ฌาดี นะ ตูฮัด เดะ อาตัซ ปูลัก เลอ.
46004001	บรี กาเญา บรีงัจ กะ กามี จะ     กามี ฌาดี ซือมียา บือกรือฌา นะ เยซู คริด     ฌาดี ซือมียา นู ตูฮัด บือเลฮ กีเรบ บรี ฌาฆา ฮัจ-ลีฮัจ     ลาฆู ดาลับ ซูโงฮ นะ ญา.
46004002	กะฆีเตอ     โซะ ซือมียา ฌาฆา อีตู เตอ     อาดา ซา ลาฆู อีนี จะ     ญา กือนา ฌาดี ซือมียา ฮาตี รือมัก.
46004003	ตาปี มีเซ-จะ กาเญา     เฆอ-จะ ซือมียา ดีฮา โปด     นะ มือญาซัจ มียา ลาฆู ซาลัฮ     เดะ ญาวา นะ กู     ตาปี กู นี เลอ     อีงัจ จะ     ลาฆู มือญาซัจ อีตู ฌาดี ลาฆู ดือมิ-ตอจ. มีเซ-จะ ญาวา นะ กู ตะอาซิก โปด     กู ฮอย เตด มือญาซัจ เลอ.
46004004	กู นี     เตด ตาฮู จะ     กู บูวัจ ซาลัฮ     เดะ ลาฆู นามา. ตาปี มีเซ กะฆีเตอ     กู เตด ลือปัซ เดะ ลาฆู ฮูโกบ เตอ. ตูฮัด เลอ     นู นะ มือญาซัจ กู.
46004005	กะฆีเตอ เลอ     ฌางัน บรี กาเญา กรัจ ฮูโกบ เดะ ลาฆู มานามา     ดูลู นู นะ รอจ กะ วะตู อีตู เตอ     ตือดะ รอจ กะ อารี นู ตูฮัด เยซู     นะ บาลิ มาแรฮ ปาเระ. ญา เลอ     นะ ปลีฮัจ     ลาฆู นู บูนี ดัฮ     เดะ โซะ กือลับ     บรี บือฆารี ซัฮ. ญา นะ บรี ลีฮัจ ฌูฆา     ลาฆู นู อาดา เดะ ดาลับ ฮาตี นะ โกะ ซือมียา. เดะ อารี อีตู เตอ     ตูฮัด เดะ อาตัซ นะ ปูฌี กะ ซือมียา โซก ซืออูรัก     บือกะ ปาโตจ ญา นะ ซาโมจ ดัฮ เลอ.
46004006	อาดี-บราดี เออ     นู กู บือเลฮ มือเลา ซีงี เตอ     ปาซัน ญาวา นะ กู     ฌางัน อะโปโล ฌูฆา     กู มือเลา บีดา นะ ตูโลก ลูมอฮ กาเญา     บรี กาเญา นะ ลีฮัจ กามี ฌาดี จูตอ     บือกะ นู จะ     "ฌางัน บูวัจ ลือเบฮ เดะ ซูรัจ ปือมือเลา นะ ตูฮัด". ฌางัน บรี ซือมียา ดีฮา     นะ งันตืองัน     กีรา จะ     ซือมียา อีตู บาฌิ เดะ ซือมียา อีนี เลอ.
46004007	ซาเบะ-จะ     ซาปา เลอ     บือเลฮ บูวัจ บรี กาเญา บาฌิ บือซัยํ เดะ กาวัด? กาเญา อาดา ลาฆู นามา     นู กาเญา เตด บือเลฮ ซาโมจ? กะฆีเตอ เลอ     กะ ซาโมจ ดัฮ     บูวัจ นามา ปะ กาเญา งันตืองัน     ซือรูปา เตด บือเลฮ ซาโมจ ลาลู เลอ?
46004008	กาเญา กือญัง ดัฮ     ซูโงฮ เฆอ? กาเญา กายา ดัฮ     ซูโงฮ เฆอ? มีเซ-จะ ฮอย กามี     ตาปี กาเญา ฌาดี ราฌา ดัฮ     ซูโงฮ เฆอ? กามี ซูกา นะ บรี กาเญา นะ บือบือลา     ซือรูปา ฌาดี ราฌา บือซูโงฮ-ซูโงฮ เลอ     บีดา กามี นะ บือเลฮ บือบือลา บือซามา ฌางัน กาเญา.
46004009	ซาเบะ กู อีงัจ จะ     ตูฮัด เดะ อาตัซ บือเลฮ บูวัจ บรี กามี     นู ฌาดี ปือญูโรฮ นะ ญา เตอ     ฌาดี ซือมียา ฮูโฌก ปือญูดัฮ     ฌาดี ซือรูปา ซือมียา นู กือนา กรัจ ฮูโกบ     รอจ กะ มาตี เตอ     บีดา โกะ ดือนียา ราตาๆ     ฌาดี-จะ โกะ ฮูลู-บาลัก     ฌางัน โกะ อูมัจ-ซือมียา ฌูฆา     นะ ฌือเงาะ ลีฮัจ กะ กามี     อาดา ลาฆู ปือและ-ฮาตี ซูโงฮ เลอ.
46004010	กามี ฌาดี ซือมียา บูดอ     กรานา ลีฮัจ กะ เยซู คริด     ตาปี กาเญา ฌาดี ซือมียา นู ปานัย อากัน นอ     ลือกัจ บือซามา ฌางัน เยซู คริด. กามี ฮอย อูรัจ     ตาปี กาเญา อาดา อูรัจ บาญะ เอะ. กาเญา เตอ     ฌาดี ซือมียา บือซัยํ มูคา     ตาปี กามี นี     ฌาดี ซือมียา เตด บือฆูนา ดัฮ.
46004011	รอจ กะ วะตู อีนี     กามี อาดา ลาปัยํ ซือบารัก มากัด     ดาฆา อาเย     ปูตุซ โกะ ซือบารัก ปากัย     กือนา รือเปะ     ฮอย รูมัฮ นะ ดูโดะ เลอ.
46004012	กามี กูวาซา บือกรือฌา บรัจ     ฌางัน ตางัน นะ กามี ตะอาซิก เลอ. วะตู กือนา กูญา บือมากี     กามี บรี ซือลามัจ กะ กูญา. วะตู กือนา กูญา ปรือกัด     กามี ตาฮัด-ฮาตี บือเลฮ เลอ.
46004013	วะตู กือนา อูจะ ฌาฮัจ     กามี กูวาซา มือเลา บาฌิ บาลัซ ปาเระ กะ กูญา. กามี ฌาดี ซือรูปา บือกะ โกะ ราปัฮ     เดะ ดือนียา อีนี     ฌาดี ซือรูปา ซือบารัก นู ตะอารัฮ     นู เตด บือฆูนา     ตือดะ รอจ กะ วะตู อีนี เลอ.
46004014	กู เตด บือเลฮ ฆาแรฮ ลาฆู กะฆีนี     บีดา นะ บูวัจ บรี กาเญา จือและ มาตา     ตาปี ฆาแรฮ ดัฮ     บีดา นะ ปรีงัจ กะ กาเญา     ซือรูปา กาเญา ฌาดี โกะ นานะ นะ กู     นู กู ซายัก.
46004015	ซาเบะ-จะ     มีเซ กาเญา นะ อาดา ซือมียา ฌาฆา กาเญา     เดะ ลาฆู ปือจายา กะ เยซู คริด     บือรีบู-รีบู อูรัก โปด     ตาปี กาเญา อาดา ปะ แนฮ ซืออูรัก. ซาเบะ-จะ     นู กู บือเลฮ มือญาเระ บรีตา นู บาฌิ     บรี กาเญา ปือจายา กะ เยซู คริด ดัฮ เตอ     กะฆีเตอ กู นี เลอ     บือเลฮ บรานะ กาเญา ดัฮ.
46004016	กะฆีเตอ     กู มีตา กือมัซๆ     บรี กาเญา นะ บูวัจ ตูโรจ บือกะ จูตอ นะ กู.
46004017	ซาเบะ ลาฆู อีนี เลอ     กู บือเลฮ ซูโรฮ ทิโมที     ปี ฌือเงาะ ลีฮัจ กาเญา. ญา เตอ     ฌาดี บือกะ นานะ นะ กู     นู กู ซายัก     ฌาดี ซือมียา ฮาตี รือมัก ซืออูรัก     เดะ ลาฆู นะ ตูฮัด. ญา นะ บือเลฮ ปรีงัจ กะ กาเญา     บรี กาเญา ตาฮู บรี บาฌิ จะ     กู อาดา ตูโรจ ฌาลัด นะ เยซู คริด     กะฮามี ซือตืองัฮ     บือกะ กู อาฌัยํ เดะ โกะ ลูมอฮ นะ ตูฮัด ราตา ตือปัจ     ซือมูฮา เลอ.
46004018	กาเญา ซือตืองัฮ     งันตืองัน ดัฮ     อีงัจ จะ     กู นะ เตด บือเลฮ มาแรฮ รอจ กะ กาเญา.
46004019	ตาปี     กาเลา-จะ กือนา เดะ ฮาตี นะ ตูฮัด     กู นะ มาแรฮ รอจ กะ กาเญา     งัจบางัจ เลอ. กะฆีเตอ     กู นะ บือเลฮ ตาฮู ปาซัน นะ โกะ ซือมียา นู งันตืองัน อีตู     บูกัด ปือมือเลา นะ กูญา     ตาปี ลาฆู มือฆัฮ นู ซีดี นะ กูญา     อาดา ซูโงฮ เฆอ?
46004020	ซาเบะ-จะ     นู ซือมียา ดีฮา อาดา ตูฮัด เดะ อาตัซ ฌาดี ราฌา นะ ญา ญา ฆาโดฮ ปลีฮัจ เดะ ลาฆู ปือมือฆัฮ นู ซีดี     บูกัด ซา เดะ โกะ ปือมือเลา เตอ.
46004021	กะฮามี เลอ? นะ บรี กู บาวา กายู มาแรฮ รือเปะ กาเญา เฆอ? เฆอ-จะ     นะ บรี กู มาแรฮ ฌางัน ฮาตี ซายัก     ฮาตี บือแฌะ? กาเญา นะ อาเมด นู ดีฮา เลอ?
46005001	นี เลอ     อาดา บรีตา จะ     ซือมียา เดะ ตืองัฮ กาเญา     บือเลฮ บูวัจ ลาฆู ซาลัฮ บือกาเซฮ     นู ตะอารัฮ โตระ     บือกะ โกะ ซือมียา นู เตด ปือจายา โปด     กูญา เตด บูวัจ กะฆีเตอ เลอ. ฌาดี-จะ     ซือมียา ซืออูรัก บือเลฮ อาเมด บีนี นะ ปะ เดะ ญา     มาแรฮ ฌาดี บีนี นะ ญา ตะอาซิก.
46005002	กะฆีเตอ     กาเญา งันตืองัน บือเลฮ กะฮามี เลอ? โงฮ-ซูโงฮ     กาเญา ฆาโดฮ มือญือซัน-ฮาตี     บูกัด เฆอ? กาเญา ฆาโดฮ โปรฮ ซือมียา อีตู     บรี ตรือเบะ เดะ ลูมอฮ กาเญา เลอ.
46005003	มีเซ-จะ     ญาวา นะ กู ฌาโวฮ เดะ กาเญา เตอ     ตาปี โซะ ฮาตี นะ กู     กู อาดา บือซามา ฌางัน กาเญา เลอ. กะฆีเตอ     บือกะ ซือรูปา กู อาดา บือซามา ซูโงฮ     กู บือเลฮ กรัจ ฮูโกบ     ซือมียา นู บูวัจ ตะอารัฮ กะฆีเตอ ดัฮ. กรัจ ฮูโกบ ดัฮ     เดะ นามา นะ ตูฮัด เยซู เลอ.
46005004	วะตู กาเญา บือมุน บือซามา     อาดา ฮาตี นะ กู บือซามา ฌูฆา     อาดา นู ปือมือฆัฮ นะ เยซู     ตูฮัด นะ กีตา     ดูโดะ บือซามา ฌูฆา เตอ
46005005	กาเญา กือนา ซรัฮ ซือมียา อีตู     บรี กะ กือปาลา ฮาตู ซีตัด     บีดา ญาวา ญา นะ บือนาซา     ตาปี ซือมืองัจ นะ ญา นะ ฮีโดะ ลือปัซ บาฌิ     เดะ อารี กรัจ ฮูโกบ นะ ตูฮัด เลอ.
46005006	ลาฆู งันตืองัน นะ กาเญา     เตด บือฆูนา เลอ. กาเญา เตด ตาฮู เฆอ     ปือมือเลา นู จะ     " ราฆี ดีกิ-ตอจ เตอ     นู บูวัจ บรี ตือโปก กือโมก     ฮาบิฮ ซือกือโตน"?
46005007	บรี กาเญา บาโซฮ บูวัก     ราฆี ลามา อีตู     กะฆีเตอ กาเญา นะ ฌาดี ซือรูปา ตือโปก     ซือกือโตน นู บารู     นู ฮอย ราฆี เลอ     บือกะ กาเญา ฌาดี บาฌิ ซูโงฮๆ ดัฮ. ซาเบะ-จะ     เยซู คริด เตอ     นู ซือรูปา อานะ กาเมก นะ กีตา     เดะ ลาฆู บรามัย ลือปัซ ปี เตอ     ญา เตอ เลอ     กือนา บูนอฮ มือญือมัฮ ดัฮ.
46005008	กรานา กะฆีเตอ     บรี กีตา บือรามัย ลาฆู อีตู บือซามา เลอ     บูกัด ฌางัน ลาฆู ดูซา     ลาฆู ฌาฮัจ     ซือรูปา ตือโปก โรตี นู อาดา ราฆี ลามา อีตู     ตาปี ฌางัน ฮาตี รือมัก     ฌางัน ลาฆู ซูโงฮ     ซือรูปา ตือโปก โรตี     นู ฮอย ราฆี.
46005009	กู บือเลฮ ฆาแรฮ ซูรัจ     อาตัจ กะ กาเญา     มือญาเระ จะ     ฌางัน บือเฆาะ โกะ ซือมียา ซาลัฮ นู บือกาเซฮ.
46005010	ตาปี กู เตด บือเลฮ บลารัก     ตีเมา บรี กาเญา นะ บือเฆาะ     โกะ ซือมียา เดะ ดือนียา อีนี     มีเซ-จะ กูญา ฌาดี ซือมียา ซาลัฮ บือกาเซฮ เตอ     ซือมียา ฮาลูบา     ซือมียา ปือญามุน เตอ     ซือมียา มือญือมัฮ กะ บราลา โปด. ซาเบะ-จะ     กะ กู บลารัก กะฆีเตอ     กาเญา ซือมูฮา ฆาโดฮ นะ ลารี บูวัก     เดะ ดือนียา อีนี เลอ.
46005011	ตาปี วะตู อีนี     กู ฆาแรฮ ซูรัจ ปือซัด กะ กาเญา จะ     กะ ซือมียา ดีฮา บือเลฮ นามา จะ     ฌาดี อาดี-บราดี นู ปือจายา     ตาปี ญา อาดา บูวัจ ลาฆู ซาลัฮ บือกาเซฮ ลาฆี     ฌาดี ซือมียา ฮาลูบา     ซือมียา มือญือมัฮ กะ บราลา     ซือมียา มูโลจ ฌาฮัจ     ซือมียา ลือกัจ อาระ     ซือมียา กีจอฮ กาวัด     ฌางัน นะ บือเฆาะ เลอ     ซือมียา กะฆีเตอ. มีเซ-จะ นะ มากัด บือซามา โปด     ฌางัน เลอ.
46005012	บูกัด ลาฆู นะ กู     นู นะ กรัจ ฮูโกบ โกะ ซือมียา วัยํ-ลูวัยํ. โซะ ซือมียา วัยํ-ลูวัยํ อีตู     ตูฮัด เดะ อาตัซ เลอ     ญา นะ กรัจ ฮูโกบ. ตาปี กาเญา เลอ     กือนา กรัจ ฮูโกบ โกะ ซือมียา เดะ ตืองัฮ กาเญา     บูกัด เฆอ? บือกะ ซูรัจ ปือมือเลา นะ ตูฮัด จะ "บรี กาเญา โปรฮ ซือมียา นู บูวัจ ฌาฮัจ อีตู     ตรือเบะ เดะ ลูมอฮ นะ กาเญา     บูวัก เลอ." ญา จะ.
46006001	กะ ซือมียา ดีฮา     เดะ ลูมอฮ นะ กาเญา     บือปาซัน ฌางัน ดีบราดี นู ปือจายา     ญา บรานี ปี บือดะวา     โซะ ฮึลด มูคา นะ ซือมียา นู เตด ปือจายา     บูกัด ซือมียา ปือจายา เฆอ? ฌางัน บรี ฌาดี กะฆีเตอ เลอ.
46006002	กาเญา เตด ตาฮู เฆอ     โกะ ซือมียา นะ ตูฮัด นะ กรัจ ฮูโกบ ดือนียา อีนี? กะฆีเตอ เลอ     กะ กาเญา นะ กรัจ ฮูโกบ ดือนียา อีนี เตอ     กาเญา เตด ปาโตจ นะ บือกีรา กรัจ ฮูโกบ     ปาซัน โกะ ลาฆู มิดือมิ     ซูโงฮ เฆอ?
46006003	กาเญา เตด ตาฮู เฆอ     กีตา นะ กรัจ ฮูโกบ     ลูมอฮ ฮูลู-บาลัก นะ ตูฮัด? กะฆีเตอ     บาญะ ลือเบฮ เดะ อีตู     กีตา ปาโตจ นะ บือเลฮ กรัจ ฮูโกบ โกะ ลาฆู เดะ ดือนียา อีนี เลอ.
46006004	กะ กาเญา บือปาซัน บือซามา     ลาฆู โซะ ดือนียา อีนี     กาเญา นะ บรี ซือมียา นู เตด บือซัยํ มูคา     เดะ ลูมอฮ นะ ตูฮัด     นะ กรัจ ฮูโกบ กาเญา เฆอ?
46006005	กู มือเลา กะฆีนี     บีดา นะ บรี กาเญา จือและ มาตา. เดะ ตืองัฮ ลูมอฮ กาเญา     ฮอย ซาปา ซืออูรัก เฆอ     นู อาดา อากัน     บีดา นะ บือเลฮ บูวัจ บรี ปาซัน อีตู นะ ซือลือซัย?
46006006	ตาปี     โกะ ดีบราดี นู บือปาซัน ฌางัน ดีบราดี     ฆาโดฮ นะ ปี บือดะวา     โซะ ฮึลด ซือมียา นู เตด ปือจายา เฆอ?
46006007	โงฮ-ซูโงฮ เลอ     วะตู กาเญา บือปาซัน บือซามา กะฆีเตอ     ซือรูปา ลาฆู ปือจายา นะ กาเญา     อูโนยํ ดัฮ. บูวัจ นามา ปะ     กาเญา เตด ตาฮัด ลาฆู กือนา บูวัจ ฌาฮัจ กะ กาเญา? บูวัจ นามา ปะ     กาเญา เตด บรี กาวัด กีจอฮ กะ กาเญา? กะฆีเตอ บาฌิ ลาฆี เลอ.
46006008	ตาปี กาเญา ตะอาซิก     ปี บูวัจ ฌาฮัจ บือซามา-ซามา     กีจอฮ บือซามา ฌางัน ลูมอฮ กาเญา ตะอาซิก.
46006009	กาเญา เตด ตาฮู เฆอ     ซือมียา นู บูวัจ ฌาฮัจ     นะ ซาโมจ ปือซากา เดะ ดือนียา บารู นะ ตูฮัด เตด บือเลฮ เลอ. ฌางัน บรี กูญา ตีปู บรี กาเญา ซือซัจ. ซือมียา ซาลัฮ บือกาเซฮ     ซือมียา มือญือมัฮ กะ บราลา     ซือมียา ซาลัฮ ลากี บีนี นะ กาวัด     โกะ กีลากี อูซิ ซามา กีลากี เตอ
46006010	อูรัก ปือญูรี     อูรัก ฮาลูบา     อูรัก ลือกัจ อาระ เตอ     อูรัก มูโลจ ฌาฮัจ     อูรัก ปือญามุน     ลูมอฮ อีนี ซือมูฮา เตอ     นะ ซาโมจ ปือซากา เดะ ดือนียา บารู นะ ตูฮัด     เตด บือเลฮ เลอ.
46006011	กาลา ดูลู     ลูมอฮ กาเญา ซือตืองัฮ     อาดา ฌาดี กะฆีเตอ ฌูฆา. ตาปี ฮาดัจ อีนี     ตูฮัด บือเลฮ บาโซฮ กาเญา ดัฮ     บูวัจ บรี กาเญา ฌาดี ซือมียา จรัฮ บาฌิ นะ ญา. ญา บูวัจ บรี กาเญา บาฌิ-ตือปัจ ดัฮ เลอ. ลาฆู อีนี ซือมูฮา     ตูฮัด เดะ อาตัซ บูวัจ ดัฮ     ฌางัน นามา นะ ตูฮัด เยซู คริด เตอ     ฌางัน ซือมืองัจ นะ ตูฮัด กีตา เลอ.
46006012	อาดา ซือมียา นู จะ     "ลาฆู ฌือแนฮๆ     กู บูวัจ บือเลฮ ซือมูฮา. ฮอย นามา นู กือนา บลารัก." ตาปี-จะ     บูกัด ลาฆู ซือมูฮา     นู ปาโตจ นะ บูวัจ. "ลาฆู ฌือแนฮๆ     กู บูวัจ บือเลฮ ซือมูฮา. ฮอย นามา นู กือนา บลารัก." ตาปี กู ตีเมา ฌาดี ปราโซฮ นะ ลาฆู นามาๆ โปด.
46006013	ซือมียา อาซิก จะ     "อาดา บารัก มากัด     บีดา ญาวา กีตา. อาดา ญาวา กีตา     บีดา บารัก มากัด. ซาเบะ ตูฮัด เดะ อาตัซ     นะ บูวัจ บรี     ฌางัน ญาวา ฌางัน บารัก มากัด     ลือแงะ ปี ฮาบิฮ ดัฮ." ตาปี บูกัด กะฆีเตอ เลอ. ญาวา กีตา บูกัด บีดา นะ บือกาเซฮ     ตาปี อาดา ดูโดะ บีดา ตูฮัด เยซู เลอ. ตูฮัด เยซู เตอ เลอ     ญา อาดา บีดา ญาวา นะ กีตา.
46006014	ซาเบะ ตูฮัด บือซัยํ เดะ อาตัซ     ญา บูวัจ บรี ตูฮัด เยซู ฮีโดะ ปาเระ เดะ มาตี ดัฮ. กะฆีเตอ     ญา นะ บูวัจ บรี ลูมอฮ กีตา     ฮีโดะ ปาเระ ฌูฆา     ฌางัน นู ปือมือฆัฮ ซีดี นะ ญา เลอ.
46006015	กาเญา เตด ตาฮู เฆอ     ญาวา นะ กาเญา     ฌาดี กลือกะ นะ เยซู คริด ดัฮ? กะฆีเตอ     นู กลือกะ นะ เยซู คริด เตอ     กู นะ อาเมด ปี     บรี ฌาดี กลือกะ นะ นีบีนี ฌาลัก เฆอ? ฌางัน บรี ฌาดี กะฆีเตอ เลอ.
46006016	กาเญา เตด ตาฮู เฆอ     ซือมียา นู ปี ลือกัจ บือซามา ฌางัน นีบีนี ฌาลัก เตอ     ญา ฌาดี ญาวา ซือตือปัจ ฌางัน นีบีนี อีตู. ซาเบะ อาดา ปือมือเลา นะ ตูฮัด นู จะ "กูญา กือดูวา     นะ ฌาดี ญาวา ซือตือปัจ." ญา จะ.
46006017	ตาปี ซือมียา ดีฮา     นู ลือกัจ บือซามา ฌางัน ตูฮัด เยซู เตอ     ญา ฌาดี ฮาตี ซือตือปัจ ฌางัน ตูฮัด เลอ.
46006018	กะฆีเตอ     ลาฆู บือกาเซฮ เตอ     กาเญา กือนา มืองือละ ลารี บูวัก เลอ. ดูซา อาซิก ซือมูฮา นู ซือมียา บูวัจ เตอ     ฌาดี ดูซา โซะ ลูวัยํ เดะ ญาวา     ตาปี ซือมียา บือกาเซฮ เตอ     ญา บูวัจ ดูซา รอจ กะ ญาวา นะ ญา ตะอาซิก.
46006019	กาเญา เตด ตาฮู เฆอ     ญาวา นะ กาเญา     ฌาดี บาลัย นะ ซือมืองัจ นะ ตูฮัด. ญา เตอ     นู ดูโดะ เดะ ฮาตี นะ กาเญา     นู กาเญา ซาโมจ เดะ ตูฮัด ดัฮ. กาเญา บูกัด ตูฮัด นะ ญาวา กาเญา ตะอาซิก.
46006020	ตาปี ตูฮัด เดะ อาตัซ     ญา บือเลฮ บือลี กาเญา ดัฮ     ฌางัน รือฆา นู มาฮัน. กะฆีเตอ เลอ     เดะ ญาวา นะ กาเญา     กาเญา กือนา ตูโรจ ลาฆู     นู นะ บูวัจ บรี โกะ ซือมียา นะ ปูฌี กะ นามา นะ ตูฮัด เลอ.
46007001	ปาซัน โกะ ลาฆู นู กาเญา ฆาแรฮ     ตาญา กู ดัฮ     กู นะ ตีกัฮ กะฆีนี. กะ กีลากี นู ดีฮา     เตด อาเมด บีนี     ญา บูวัจ บาฌิ เตอ.
46007002	ตาปี ตาโกจ-จะ     กะฆีเตอ นะ อาดา ลาฆู ซาลัฮ บือกาเซฮ เตอ. กะฆีเตอ     บรี โกะ กีลากี ซือมูฮา     นะ อาเมด บีนี     บีดา ญาวา ญา ตะอาซิก. บรี โกะ นีบีนี ซือมูฮา     นะ อาเมด ลากี     บีดา ญาวา ญา ตะอาซิก ฌูฆา.
46007003	บรี ลากี นะ บูวัจ ตูโรจ กะ ลาฆู นู ปาโตจ     ฌางัน บีนี นะ ญา. บรี บีนี ฌูฆา     นะ บูวัจ ตูโรจ กะ ลาฆู นู ปาโตจ     ฌางัน ลากี นะ ญา.
46007004	ซาเบะ-จะ     นีบีนี นะ ฮูโกบ ญาวา นะ ญา ตะอาซิก     เตด บือเลฮ     ตาปี ลากี ญา นะ ฮูโกบ ญาวา ญา. โซะ กีลากี ฌูฆา     นะ ฮูโกบ ญาวา นะ ญา ตะอาซิก เตด บือเลฮ     ตาปี บีนี นะ ญา นะ ฮูโกบ ญาวา ญา.
46007005	บรี กาเญา นะ ดูโดะ บือซามา     ฌางัน นะ กีปัซ ลากี     กีปัซ บีนี. ตาปี กะ กาเญา บือปาคัจ บือกีรา     นะ ตีโนะ โซกซา ตือปัจ     ซา วะตู     บือเลฮ ฌูฆา     บีดา นะ ซรัฮ วะตู เดะ ลาฆู บือซาโวจ. ตาปี ลือปัซ อีตู     บรี กาเญา มาแรฮ บือซามา ปูลัก     ตีเมา บรี ฮาตู ซีตัด นะ บาอาฌะ กาเญา บูวัจ ซาลัฮ     ซาเบะ ตาฮัด เตด บือเลฮ.
46007006	นู กู มือเลา ซีงี     กู บรี กาเญา บูวัจ กะฆีเตอ     บูกัด กู ปือซัด.
46007007	ซูโงฮ เลอ     กู ซูกา บรี กาเญา ฌาดี ซือรูปา กะ กู. ตาปี ซือมียา ซือมูฮา บือเลฮ ซาโมจ ลาฆู บาฌิ ดาตัก เดะ ตูฮัด     นู รือมัก ฌางัน ญาวา ญา     โซกซา ฌือแนฮ. ซือมียา อีนี ซาโมจ ลาฆู กะฆีนี     ซือมียา อีตู ซาโมจ ลาฆู กะฆีเตอ.
46007008	โซะ โกะ ซือมียา นู ฮอย บีนี     ฮอย ลากี ลาฆี     ฌางัน ซือมียา นู ฌาดี ฌานา ดัฮ เตอ     กู มือเลา กะฆีนี จะ     นู กูญา นะ ดูโดะ ซืออูรัก ญา     ซือรูปา กะ กู โปด     บาฌิ ฌูฆา.
46007009	ตาปี กะ กูญา นะ ตาฮัด-ฮาตี เตด บือเลฮ     บรี กูญา บือลากี-บีนี เลอ     ซาเบะ นู กูญา นะ บือลากี-บีนี อีตู     ญา บาฌิ ลือเบฮ เดะ ลาฆู นู กูญา นะ ฮางอซ     ฌางัน ลาฆู ฆาละ เดะ โซะ ฮาตี.
46007010	โซะ โกะ ซือมียา นู บือเลฮ บือลากี-บีนี ดัฮ     กู ปือซัด กะฆีนี     ตาปี บูกัด กู ปือซัด ตะอาซิก     ตาปี ตูฮัด เตอ     ญา เลอ     นู ปือซัด จะ ฌางัน บรี บีนี นะ ตีงัน ลากี นะ ญา.
46007011	กะ บีนี ตีงัน ลากี ปี     ฌางัน บรี ญา อาเมด ลากี อาซิก     เฆอ-จะ     บรี นีบีนี อีตู บาลิ ปาเระ เลอ     อาเมด ลากี นู ญา ตีงัน ปูลัก. ฌางัน บรี ลากี นะ บรือจัย บีนี นะ ญา ฌูฆา เลอ.
46007012	โซะ ซือมียา อาซิก เลอ     กู มือเลา กะฆีนี     บูกัด ตูฮัด มือเลา     ตาปี กู มือเลา กะฆีนี จะ     กะ ซือมียา ปือจายา นู ดีฮา     อาดา บีนี นู เตด ปือจายา     ตาปี นีบีนี อีตู ซูกา-ฮาตี นะ ดูโดะ บือซามา ฌางัน ลากี นะ ญา     ฌางัน บรี ลากี นะ บรือจัย ฌางัน บีนี นะ ญา เลอ.
46007013	กะ นีบีนี ซือมียา ดีฮา     อาดา ลากี นู เตด ปือจายา     ตาปี ลากี นะ ญา ซูกา-ฮาตี นะ ดูโดะ บือซามา ฌางัน ญา     ฌางัน บรี นีบีนี อีตู นะ บรือจัย ฌางัน ลากี นะ ญา เลอ.
46007014	ซาเบะ     ลากี นู เตด ปือจายา อีตู     ญา กือนา บูวัจ บรี บาฌิ     โซะ ฮึลด ตูฮัด ดัฮ     กรานา บีนี นะ ญา. บีนี นู เตด ปือจายา ฌูฆา     ญา กือนา บูวัจ บรี บาฌิ     โซะ ฮึลด ตูฮัด     กรานา ลากี นะ ญา. กะ เตด ฌาดี กะฆีเตอ     โกะ นานะ นะ กูญา นะ ฌาดี ตะอารัฮ     ตาปี โงฮ-ซูโงฮ เลอ     กูญา บาฌิ โซะ ฮึลด ตูฮัด ดัฮ.
46007015	ตาปี กะ ซือมียา นู เตด ปือจายา อีตู     ญา ซูกา นะ ปี เตอ     บียัยํ ญา เลอ     บรี ญา ปี ดัฮ. เดะ ลาฆู กะฆีเตอ     ซือมียา นู ปือจายา     ลากี บีนี     ญา ลือปัซ ดัฮ     เตด ปายัฮ นะ ฆาโดฮ-ฮาตี     ซาเบะ ตูฮัด บือเลฮ ปาเงน กีตา     บรี กีตา ดูโดะ ซือนัง ซือลามัจ ดัฮ.
46007016	เกา เลอ     นู ฌาดี บีนี     เกา ตาฮู บือเลฮ กะฮามี ดัฮ     จะ     เกา นะ ตูโลก ลากี นะ เกา     บรี ฮีโดะ ลือปัซ บาฌิ เฆอ เตด? เกา เลอ     นู ฌาดี ลากี     เกา ตาฮู บือเลฮ กะฮามี ดัฮ     จะ     เกา นะ ตูโลก บีนี นะ เกา     บรี ฮีโดะ ลือปัซ บาฌิ เฆอ เตด?
46007017	ตาปี มีเซ กะฆีเตอ     บรี ราตา ซือมียา นะ ตูโรจ ฌาลัด อีตู     นู ตูฮัด ซรัฮ บรี กะ ญา ดัฮ. บรี ญา ฌาดี ซือรูปา บือกะ วะตู อีตู     นู ตูฮัด เดะ อาตัซ ปาเงน ญา ดัฮ. กู ปือซัด กะฆีนี     เดะ โกะ ลูมอฮ นะ ตูฮัด ราตาๆ เลอ.
46007018	ซือมียา ดีฮา     นู บือเลฮ ซาโมจ ลาฆู กรัจ ดัฮ     วะตู ตูฮัด ปาเงน ญา มาแรฮ ปือจายา เตอ     ฌางัน บรี ญา กูวาซา นะ อูฆัย ลาฆู กรัจ อีตู เลอ. ซือมียา ดีฮา นู เตด บือเลฮ ซาโมจ ลาฆู กรัจ     วะตู ตูฮัด ปาเงน ญา เตอ     ฌางัน บรี ญา นะ ซาโมจ ลาฆู กรัจ อีตู ปูลัก เลอ.
46007019	ซาเบะ-จะ     นู นะ ซาโมจ     เตด ซาโมจ ลาฆู กรัจ อีตู     เตด ฌาดี นามา. ตาปี ลาฆู บูวัจ ตูโรจ โกะ ปือมือซัด นะ ตูฮัด เดะ อาตัซ     ลาฆู อีตู เลอ     ฌาดี ลาฆู ซัยํ-บือซัยํ.
46007020	ซือมียา ซิกมาซิก ฌาดี กะฮามี     วะตู ตูฮัด ปาเงน ญา เตอ     บรี ญา ฌาดี กะฆีเตอ เลอ.
46007021	ตูฮัด บือเลฮ ปาเงน กาเญา     วะตู กาเญา ตืองัฮ ฌาดี ปราโซฮ เฆอ? เตด นามา     ฌางัน ฆาโดฮ-ฮาตี เลอ. ตาปี กะ กาเญา อาดา จือลัฮ นะ ตือบุซ ญาวา     บรี ลือปัซ เดะ ลาฆู ฌาดี ปราโซฮ     บูวัจ กะฆีเตอ บาฌิ เลอ.
46007022	ซาเบะ     ซือมียา นู ฌาดี ปราโซฮ     วะตู ตูฮัด ปาเงน ญา ดัฮ     ญา ฌาดี ซือมียา ลือปัซ     โซะ ฮึลด ตูฮัด เลอ. กะฆีเตอ ฌูฆา     ซือมียา นู ลือปัซ     วะตู ตูฮัด ปาเงน ญา ดัฮ     ญา ฌาดี ปราโซฮ นะ เยซู คริด ดัฮ เลอ.
46007023	ตูฮัด บือเลฮ ตือบุซ กาเญา     ฌางัน รือฆา นู มาฮัน. กะฆีเตอ     ฌางัน ปี ฌาดี ปราโซฮ นะ ซือมียา เลอ.
46007024	อาดี-บราดี เออ     วะตู ตูฮัด เดะ อาตัซ บือเลฮ ปาเงน กาเญา ดัฮ     กาเญา ฌาดี กะฮามี ซือตืองัฮ     บรี กาเญา ดูโดะ บือซามา ฌางัน ตูฮัด     กะฆีเตอ ฌูฆา เลอ.
46007025	ตาปี ปาซัน โกะ ซือมียา นู เตด บือเลฮ ลากี     เตด บือเลฮ บีนี เตอ     กู เตด บือเลฮ ซาโมจ ปือมือซัด เดะ ตูฮัด เลอ     ตาปี กู นะ ปรีงัจ กะ กาเญา     บือกะ กู ฌาดี ซือมียา นู ตูฮัด บือเลฮ ตือจีฮัด     บรี กะ กู ฌาดี ซือมียา ฮาตี รือมัก.
46007026	ซาเบะ ลาฆู ซูซัฮ ปายัฮ     นู ตืองัฮ นะ รอจ อีนี     กู อีงัจ จะ     บรี โกะ ซือมียา นะ ดูโดะ     บือกะ ซือรูปา นู กูญา อาดา ดูโดะ ดัฮ.
46007027	เกา บือเลฮ บีนี ดัฮ เฆอ? ฌางัน นะ มียา จือลัฮ     นะ ตีงัน บีนี บูวัก เลอ. เกา ฮอย บีนี ลาฆี เฆอ? ฌางัน นะ มียา บีนี เลอ.
46007028	ตาปี กะ เกา นะ อาเมด บีนี     เกา เตด ซาลัฮ นามา เลอ. กะ นีบีนี ราดารา นะ อาเมด ลากี     ญา โปด     เตด ซาลัฮ นามา ฌูฆา. ตาปี ซือมียา นู บือเลฮ ลากี     บือเลฮ บีนี     ญา นะ ฆาโดฮ เดะ ลาฆู อารีๆ ฌือแนฮๆ. กู ซูกา บรี กาเญา นะ ลือปัซ เดะ ลาฆู ฆาโดฮ กะฆีเตอ.
46007029	โกะ ดีบราดี เออ     กู มือเลา กะฆีนี     ซาเบะ-จะ     ฮาดัจ อีนี     ดาปิก นะ ฮาบิฮ ดัฮ. กะฆีเตอ     ตะเดะ อีนี ปี     โกะ ซือมียา นู บือเลฮ บีนี ดัฮ     บรี กูญา ดูโดะ ซือรูปา กูญา ฮอย เตด บือเลฮ บีนี ลาฆี.
46007030	ซือมียา นู มือนาแงฮ ซูซัฮ-ฮาตี     บรี กูญา ฌาดี ซือรูปา ซือมียา นู เตด ซูซัฮ-ฮาตี เลอ. ซือมียา นู ซูกา-ฮาตี     บรี กูญา ฌาดี ซือรูปา ซือมียา นู ฮอย เตด ซูกา-ฮาตี. บรี โกะ ซือมียา นู บือลี โกะ ซือบารัก     ฌาดี ซือรูปา ซือมียา นู ฮอย ซือบารัก นามา ลาลู.
46007031	โกะ ซือมียา นู ซูโรฮ โกะ ซือบารัก เดะ ดือนียา อีนี     ฌางัน บรี กูญา ซูโรฮ ซือบารัก อีตู บรี ปือนอฮ เดะ ฮาตี. ซาเบะ     มีเซ-จะ     ดือนียา อีนี ฌาดี กะฮามี เตอ     ญา ตืองัฮ นะ ลือแงะ ลือปัซ ปี ดัฮ เลอ.
46007032	กู ซูกา บรี กาเญา นะ ลือปัซ เดะ ลาฆู ฆาโดฮ-ฮาตี. โกะ ซือมียา นู เตด บือเลฮ บีนี     ญา ปือดูลี เดะ ลาฆู บือกรือฌา นะ ตูฮัด     ซูกา นะ บูวัจ บรี ตูฮัด นะ ซูกา-ฮาตี.
46007033	ตาปี ซือมียา นู อาดา บีนี ดัฮ     ญา ปือดูลี เดะ ลาฆู โซะ ดือนียา อีนี     บีดา นะ บูวัจ บรี บีนี ญา     นะ ซูกา-ฮาตี.
46007034	ญา กูวาซา นะ บรี กือนา ฮาตี ดูวา บือลัฮ. โซะ นีบีนี นู ฮอย ลากี ดัฮ     ฌางัน โกะ นีบีนี ราดารา ฌูฆา     กูญา ปือดูลี เดะ ลาฆู บือกรือฌา นะ ตูฮัด     บีดา นะ ฌาดี ซือมียา จรัฮ บาฌิ     โซะ ญาวา     โซะ ฮาตี ฌูฆา. ตาปี โซะ นีบีนี นู บือเลฮ ลากี     ญา ปือดูลี เดะ ลาฆู โซะ ดือนียา อีนี     บีดา นะ บูวัจ บรี ลากี ญา     นะ ซูกา-ฮาตี.
46007035	กู มือเลา กะฆีนี     บีดา นะ ตูโลก กาเญา     บูกัด-จะ     นะ ซือกัจ กาเญา     ตาปี กู ซูกา บรี กาเญา นะ บูวัจ กือนา ลาฆู เลอ     บีดา กาเญา นะ บือเลฮ บูวัจ ตูโรจ กะ ลาฆู นะ ตูฮัด     ปือนอฮ เดะ ฮาตี     ฮอย ฮาตี กือดูวา.
46007036	โซะ กีลากี ดีฮา     นู อาดา นีบีนี ราดารา ฌาดี ตูนัง นะ ญา เตอ     กะ ญา บราซา จะ     ญา นะ บูวัจ บรี กือนา ลาฆู เตด บือเลฮ ดัฮ     ซาเบะ ญา ฮาตี ฮางัจ     ซูกา นะ อาเมด นีบีนี อีตู ฌาดี บีนี นะ ญา     บรี ญา บูวัจ กะฆีเตอ เลอ     บรี กูญา มือนีกัฮ     ฮอย ซาลัฮ นามา เลอ.
46007037	ตาปี     กะ ซือมียา อีตู     ตือตู เดะ ฮาตี ดัฮ จะ     ญา เตด ปายัฮ นะ มือนีกัฮ     ญา ฮูโกบ ฮาตี ตะอาซิก บือเลฮ     อีงัจ นะ บรี นีบีนี อีตู นะ ฌาดี ราดารา ลาฆี     ญา โปด     บูวัจ บาฌิ ฌูฆา.
46007038	กะฆีเตอ     ซือมียา นู มือนีกัฮ ฌางัน ตูนัง นะ ญา     ญา บูวัจ บาฌิ     ตาปี ซือมียา นู เตด มือนีกัฮ     ญา บูวัจ บาฌิ ลือเบฮ เดะ อีตู ฌูฆา.
46007039	วะตู ลากี อาดา ฮีโดะ ลาฆี     บีนี นะ ญา ฆาโดฮ ดูโดะ ฌางัน ลากี อีตู เลอ. ตาปี วะตู ลากี อีตู มาตี ดัฮ     นีบีนี อีตู ญา ลือปัซ ดัฮ     นะ ปี อาเมด ลากี อาซิก     บือกะ ฮาตี ญา ซูกา. ตาปี กีลากี อีตู     กือนา ฌาดี ซือมียา ปือจายา กะ ตูฮัด.
46007040	ตาปี โซะ กู     กู ลีฮัจ จะ     กะ นีบีนี อีตู นะ ดูโดะ ซืออูรัก ญา     ญา นะ ซูกา-ฮาตี บาญะ ลาฆี. กู อีงัจ ฌูฆา จะ     ซือมืองัจ นะ ตูฮัด     ญา ดูโดะ บือซามา ฌางัน กู ดัฮ เลอ.
46008001	ปาซัน โกะ ซือบารัก     นู กูญา มือญือมัฮ กะ บราลา อีตู     กีตา ซือมูฮา ตาฮู ดัฮ จะ     "กีตา ซือมูฮา บือเลฮ ตาฮู บาญะ." ลาฆู ตาฮู บาญะ     บูวัจ บรี งันตืองัน     ตาปี ลาฆู ซายัก     บูวัจ บรี บาฌิ บือตามัฮ เลอ.
46008002	กะ ซือมียา ดีฮา     มืองากู ญาวา จะ     ญา ตาฮู ลาฆู อานู ดีฮา ดัฮ     ซือมียา อีตู เตอ     ญา เตด ตาฮู     บือกะ ซือรูปา ญา ปาโตจ นะ ตาฮู ดัฮ เลอ.
46008003	ตาปี กะ ซือมียา ดีฮา ซายัก กะ ตูฮัด     ตูฮัด ญา บือเลฮ กราลา ซือมียา อีตู ดัฮ.
46008004	กะฆีเตอ     ปาซัน ลาฆู นู นะ มากัด โกะ ซือบารัก     นู กูญา มือญือมัฮ กะ บราลา ดัฮ     กีตา ตาฮู ดัฮ จะ     "บราลา อีตู     ญา ฮอย ลาฆู ซูโงฮ เดะ ดือนียา." ตาฮู ฌูฆา จะ     "อาดา ตูฮัด ซูโงฮ     แนฮ ซา ตูฮัด เลอ."
46008005	มีเซ-จะ     โซะ ลาแงะ     เฆอ-จะ     โซะ ดือนียา โปด     อาดา นู กูญา บลาโลก จะ "ตูฮัด"     บาญะๆ. (ซูโงฮๆ เลอ     อาดา โกะ ฌิด     โกะ ฮาตู บาญะ     นู โกะ ซือมียา อาซิก บลาโลก จะ "ตูฮัด" เลอ.)
46008006	ตาปี โซะ กีตา นี เลอ     อาดา ตูฮัด นู อาโปก เดะ อาตัซ     แนฮ ซา ตูฮัด เลอ     ญา นู บือเลฮ บือฌาดี โกะ ซือบารัก ซือมูฮา. กีตา ฌูฆา     อาดา ฮีโดะ บีดา ญา. อาดา ตูฮัด เยซู คริด     แนฮ ซา ตูฮัด เลอ. กรานา ญา เลอ     โกะ ซือบารัก ซือมูฮา บือเลฮ บือฌาดี ดัฮ. กีตา ฌูฆา     อาดา ฮีโดะ กรานา ญา.
46008007	ตาปี-จะ     บูกัด ซือมียา ซือมูฮา นู ตาฮู กะฆีเตอ ดัฮ. ซาเบะ อาดา ซือมียา ซือตืองัฮ     นู ดูลู     กูญา ดือละ ตูเฮะ กะ บราลา. กะฆีเตอ     รอจ กะ วะตู อีนี     ตานา กูญา มากัด โกะ ซือบารัก อีตู     กูญา อีงัจ จะ     ฌาดี ซือบารัก นู กือนา มือนืองะ บรี กะ บราลา     ซูโงฮ ดัฮ เลอ. ฮาตี ตาฮู ลาฆู ซาลัฮ กือนา นะ กูญา     ญา เตด กือฌะ-กือมัซ เดะ ลาฆู ปือจายา ลาฆี. กะฆีเตอ กูญา บราซา จะ     กูญา ตะอารัฮ ดัฮ     วะตู กูญา มากัด ซือบารัก อีตู.
46008008	ตาปี-จะ     โซะ ซือบารัก มากัด เตอ     ญา เตด บูวัจ บรี กีตา บาฌิ ฌางัน ตูฮัด. กะ กีตา เตด มากัด     กีตา ฮอย เตด ปูตุซ นามา. กะ กีตา มากัด     กีตา ฮอย เตด บือเลฮ นามา บือตามัฮ เลอ.
46008009	ตาปี กือนา ฌาฆา บรี บาฌิ เลอ. นู กาเญา บูวัจ บือเลฮ ฮาปา กะฆีเตอ     ฌางัน บรี ญา บูวัจ บรี ซือมียา นู ปือจายา เตด กือฌะ-กือมัซ     นะ ซือซัจ บูวัจ ซาลัฮ ปี ดัฮ.
46008010	กะ กาเญา     นู ตาฮู บาญะ กะฆีเตอ     นะ มาโซะ ปี มากัด เดะ ดาลับ รูมัฮ มือญือมัฮ กะ บราลา     บารู ซือมียา นู ฮาตี ตาฮู ลาฆู ซาลัฮ กือนา นะ ญา     เตด กือฌะ-กือมัซ ลาฆี     ญา ลีฮัจ กาเญา ดัฮ. นู ญา ลีฮัจ กาเญา มาโซะ ปี มากัด กะฆีเตอ     ซือรูปา บาอาฌะ ญา     มาโซะ มากัด โกะ ซือบารัก นู มือญือมัฮ กะ บราลา     บูกัด เฆอ?
46008011	กะฆีเตอ     ซือมียา อีตู เตอ     นู ลาฆู ปือจายา นะ ญา เตด กือฌะ-กือมัซ ลาฆี     ญา นะ บือนาซา ปี     กรานา ลาฆู นู กาเญา ตาฮู บาญะ. กือนา บรีงัจ เลอ จะ     ซือมียา อีตู ฌาดี อาดี-บราดี     นู เยซู คริด บือเลฮ มาตี กรานา ญา เลอ.
46008012	กาเญา บูวัจ ซาลัฮ กะ โกะ อาดี-บราดี นู ปือจายา     กาเญา บูวัจ ฌาฮัจ กะ ฮาตี นู ตาฮู ลาฆู ซาลัฮ กือนา นะ กูญา     นู เตด กือฌะ-กือมัซ ลาฆี. กะฆีเตอ เลอ     กาเญา บือเลฮ บูวัจ ซาลัฮ กะ เยซู คริด ดัฮ ฌูฆา.
46008013	กะฆีเตอ     กะ ซือบารัก มากัด นะ บูวัจ บรี อาดี-บราดี นะ กู     นะ ซือซัจ บูวัจ ซาลัฮ     กู นะ เตด มากัด ลูลู บือนาตัก ลาลู ดัฮ เลอ     ตาโกจ-จะ     กู นะ บูวัจ บรี อาดี-บราดี นะ ซือซัจ     บูวัจ ซาลัฮ กะฆีเตอ.
46009001	กู ฌาดี ซือมียา นู ลือปัซ ซูโงฮ     บูกัด เฆอ? กู บือเลฮ บือฌาดี ปือญูโรฮ นะ ตูฮัด บูกัด เฆอ? กู บือเลฮ ลีฮัจ เยซู     ตูฮัด นะ กีตา     บูกัด เฆอ? นู กาเญา มาแรฮ ปือจายา     ซาเบะ กู บือเลฮ บือกรือฌา มือญาเระ ลาฆู นะ ตูฮัด     บูกัด เฆอ?
46009002	มีเซ-จะ     โกะ ซือมียา อาซิก เตด บือเลฮ ซาโงะ กู     ฌาดี ปือญูโรฮ เตอ     ตาปี กาเญา เลอ     ฆาโดฮ ซาโงะ กู     ฌาดี ปือญูโรฮ นะ ตูฮัด. ซาเบะ     นู ลูมอฮ กาเญา บือเลฮ ปือจายา     ลือกัจ บือซามา ฌางัน ตูฮัด เตอ     ลาฆู อีตู ฌาดี ปือนานา     นู บรี ลีฮัจ จะ     กู ฌาดี ปือญูโรฮ ดัฮ เลอ.
46009003	วะตู ซือมียา ดีฮา     มือญาซัจ กู     กู ตีกัฮ กะฆีนี จะ
46009004	กามี เตด ปาโตจ นะ บือเลฮ ซาโมจ โกะ ซือบารัก มากัด     ซือบารัก โอะ     ฆาตี ลาฆู บือกรือฌา นะ กามี เฆอ?
46009005	มีเซ-จะ     โกะ ปือญูโรฮ อาซิกๆ เตอ     โกะ อาดี เดะ ตูฮัด เตอ     เปโตร โปด ฌูฆา     กูญา ซือมูฮา บาวา โกะ บีนี นะ กูญา     นู ฌาดี ซือมียา ปือจายา     ปี กะ ดีฮาๆ     บือซามา ฌางัน กูญา. กามี นี     เตด ปาโตจ นะ บูวัจ กะฆีเตอ ฌูฆา เฆอ?
46009006	ซา กามี     กู ฌางัน บานาบัด     นู เตด บือเลฮ นะ บราดู บือกรือฌา มียา มากัด เฆอ?
46009007	อาดา ตาฮัน ซือมียา ดีฮา     นู นะ ปี บือปรัก     นู ฆาโดฮ มียา บลาญา บีดา ญาวา ตะอาซิก เฆอ? ซือมียา ดีฮา     นู กรือฌา กือโบด อางุน     นู นะ ฮอย เตด บือเลฮ มากัด     โกะ บูวัฮ อางุน เดะ กือโบด อีตู เลอ? ซือมียา ดีฮา เลอ     นู บือบือลา โกะ บือนาตัก     นู นะ ฮอย เตด บือเลฮ มากัด     อาเย ดาดา เดะ กาวัด บือนาตัก อีตู?
46009008	นู กู บือเลฮ มือเลา กะฆีเตอ ซีงี     กู มือเลา ตูโรจ ฮาดัจ นะ โกะ ซือมียา     ตารา อีตู เฆอ? บูกัด. ซูรัจ ปือมือเลา ฮูโกบ นะ ตูฮัด     ญา มือเลา ซือรูปา     บูกัด เฆอ?
46009009	ซาเบะ จะ     เดะ ซูรัจ ปือมือเลา ฮูโกบ อีตู     นู มูซา ฆาแรฮ     อาดา ฆาแรฮ ดัฮ จะ "ตานา กรือเบา ตืองัฮ กาจะ ปาดี     ฌางัน นะ ซรือโกะ ตูโดก มูโลจ นะ ญา เลอ." ญา จะ. เดะ ลาฆู อีนี     ตูฮัด ญา บรีงัจ ซา กะ โกะ กรือเบา     ซูโงฮ เฆอ?
46009010	เฆอ-จะ     ญา บือเลฮ มือเลา กะฆีเตอ     กรานา ลีฮัจ กะ กามี เฆอ? โงฮ-ซูโงฮ เลอ     ลาฆู อีตู กือนา ฆาแรฮ ดัฮ     กรานา ลีฮัจ กะ กามี. กะฆีเตอ     ซือมียา นู ฆาลา บือนัก     ฌางัน ซือมียา นู งาจะ ปาดี     กูญา นะ บือกรือฌา     ซาเบะ กูญา จาดัก นะ บือเลฮ ซา ฮาบด     เดะ ปาดี อีตู.
46009011	นู กามี มาแรฮ มือญาเระ ลาฆู นะ ตูฮัด     ซือรูปา กามี ฌาดี ซือมียา ปุย-ปรุย บีฌี     นู นะ บือตามัฮ ลาฆู บาฌิ     โซะ ฮาตี นะ กาเญา. กะฆีเตอ     นู กามี นะ งือตับ โกะ ซือบารัก โซะ ดือนียา     ฌาดี ลาฆู บาญะ ตือลาลู เฆอ?
46009012	กะ ซือมียา อาซิก ปาโตจ นะ บือเลฮ เดะ กาเญา เตอ     กะฆีเตอ กามี เลอ     ปาโตจ นะ บือเลฮ ลือเบฮ เดะ กูญา     บูกัด เฆอ? ตาปี ลาฆู นู กามี ปาโตจ นะ บือเลฮ อีตู     กามี ตีเมา นะ อาเมด ดัฮ. กามี บือเลฮ ตาฮัด ซูซัฮ     ราตา มาจับ     ตีเมา นะ บูวัจ นามา     นู นะ ซือกัจ บรีตา นู บาฌิ อีตู     ปาซัน เยซู คริด.
46009013	กาเญา เตด ตาฮู เฆอ     ซือมียา นู บือกรือฌา เดะ รูมัฮ มือญือมัฮ ตูฮัด     ญา กือนา มากัด โกะ ซือบารัก     เดะ ดาลับ รูมัฮ อีตู เลอ? ซือมียา นู บือกรือฌา เดะ ตือปัจ ตูนู บารัก มือนืองะ ญา นะ บือเลฮ ซา ฮาบด     เดะ ซือบารัก นู มือนืองะ ดัฮ.
46009014	กะฆีเตอ เลอ ฌูฆา     ตูฮัด บือเลฮ ปือซัด จะ ซือมียา นู มือญาเระ บรีตา นู บาฌิ     ญา ปาโตจ นะ บือเลฮ ซาโมจ ดูเวะ บลาญา นะ ญา     เดะ ลาฆู บือกรือฌา มือญาเระ บรีตา นู บาฌิ อีตู.
46009015	ตาปี ลาฆู นู กู ปาโตจ นะ บือเลฮ อีตู     กู เตด บือเลฮ อาเมด ดัฮ. นู กู ฆาแรฮ ปาซัน ลาฆู อีนี โปด     บูกัด-จะ     บีดา นะ บูวัจ บรี กูญา บรี กะ กู กะฆีเตอ. กู ตีเมา บรี ซือมียา ดีฮา     นะ บูวัจ บรี ลาฆู นู กู งันตืองัน กะฆีนี     นะ ฮาบิฮ ปี ดัฮ. บรี กู มาตี     บาฌิ ลาฆี เลอ.
46009016	ซาเบะ-จะ     นู กู มือญาเระ บรีตา นู บาฌิ อีตู     กู ฮอย ตือปัจ นะ งันตืองัน บือเลฮ เลอ. กู ฆาฆัฮ นะ มือญาเระ บรีตา นู บาฌิ เลอ. กะ กู เตด บือเลฮ มือญาเระ กะฆีเตอ     กู นะ กือนา ซูซัฮ ซูโงฮ เลอ.
46009017	กะ กู ปี มือญาเระ     ตูโรจ กะ ฮาตี นะ กู ตะอาซิก     กะฆีเตอ กู นะ บือเลฮ ฆาฌี เดะ ลาฆู อีตู. ตาปี บูกัด กะฆีเตอ. กู กือนา ปือซัด ดัฮ     ซาเบะ ตูฮัด เลอ     บือเลฮ กีเรบ ลาฆู อีนี     บรี กะ กู บือเลฮ บูวัจ.
46009018	กะฆีเตอ     กู นะ บือเลฮ ฆาฌี นามา ซือตืองัฮ เฆอ? กู นะ บือเลฮ ซา ลาฆู อีนี จะ     นู กู มือญาเระ บรีตา นู บาฌิ     กู เตด บือเลฮ อาเมด รือฆา อูปัฮ ลาลู. กะฆีเตอ     บาฮาเฆด นะ กู     นู ดาตัก เดะ ลาฆู บือกรือฌา มือญาเระ บรีตา นู บาฌิ เตอ     บาฮาเฆด อีตู     กู เตด บือเลฮ อาเมด ซูโรฮ บรี ฮาบิฮ เลอ.
46009019	กู ฌาดี ซือมียา ลือปัซ ซูโงฮ เลอ     บูกัด ปราโซฮ นะ ซาปา. ตาปี กู บือเลฮ บูวัจ บรี ญาวา กู ตะอาซิก     ฌาดี ปราโซฮ นะ ซือมียา ซือมูฮา     บีดา นะ บาวา ซือมียา บาญะ ซือรูโลยํ     มาแรฮ ตูโรจ กะ เยซู.
46009020	โซะ ลูมอฮ บักซา ยิว เตอ     กู ฌาดี ซือรูปา ซือมียา บักซา ยิว     บีดา นะ บาวา โกะ ซือมียา บักซา ยิว     มาแรฮ ตูโรจ กะ เยซู. โซะ ซือมียา นู ดูโดะ โซะ บาวัฮ โกะ ปือมือเลา ฮูโกบ เตอ     กู ตะอาซิก     มีเซ-จะ กู เตด ดูโดะ เดะ บาวัฮ โกะ ปือมือเลา ฮูโกบ เตอ     ตาปี กู ฌาดี ซือรูปา ซือมียา ดูโดะ เดะ บาวัฮ ปือมือเลา ฮูโกบ ฌูฆา เลอ     บีดา นะ บาวา กูญา อีตู     มาแรฮ ตูโรจ กะ เยซู.
46009021	โซะ โกะ ลูมอฮ ซือมียา     นู ฮอย ปือมือเลา ฮูโกบ เตอ     กู ฌาดี ซือรูปา ซือมียา     นู ฮอย ปือมือเลา ฮูโกบ ฌูฆา เลอ     บีดา นะ บาวา โกะ ซือมียา อีตู     มาแรฮ ตูโรจ กะ เยซู. ตาปี โงฮ-ซูโงฮ เลอ     บูกัด-จะ     กู เตด ดูโดะ เดะ บาวัฮ ปือมือเลา ฮูโกบ นะ ตูฮัด เดะ อาตัซ     ซาเบะ กู อาดา เดะ บาวัฮ ปือมือเลา ฮูโกบ นะ เยซู คริด เลอ.
46009022	โซะ ซือมียา นู เตด กือฌะ-กือมัซ เตอ     กู ฌูฆา ฌาดี ซือมียา นู เตด กือฌะ-กือมัซ     บีดา นะ บาวา กูญา มาแรฮ ตูโรจ กะ เยซู. โซะ ซือมียา ราตาๆ เตอ     กู บือเลฮ ฌาดี ซือรูปา ซือมียา ราตา มาจับ ฌูฆา เลอ     บีดา กู นะ บือเลฮ ตูโลก กูญา ซือตืองัฮ     บาวา ปี ราตา ฌาลัด     บรี กูญา นะ ฮีโดะ ลือปัซ บาฌิ เลอ.
46009023	ลาฆู อีตู ซีงี ซือมูฮา     กู บูวัจ     กรานา ลีฮัจ กะ บรีตา นู บาฌิ อีตู     บีดา กู นะ บือเลฮ บาฮาเฆด บือซามา     เดะ ลาฆู บาฌิ นะ ญา เลอ.
46009024	กาเญา เตด ตาฮู เฆอ     วะตู อาดา ลาฆู บลารี บือลูมา เตอ     โกะ ซือมียา บลารี อีตู     กูญา ปาคัจ บลารี บือลูมา ซือมูฮา     ตาปี อาดา ซือมียา แนฮ ซืออูรัก     นู ฌือนัฮ     บือเลฮ ซาโมจ รังวัน เลอ. กะฆีเตอ     บรี กาเญา บลารี เลอ     บีดา นะ บือเลฮ ซาโมจ รังวัน อีตู.
46009025	โกะ ซือมียา นู นะ อูซิ บือลูมา ราตาๆ     กูญา กือนา ฌาฆา     ฮูโกบ ญาวา นะ กูญา ตะอาซิก บรี บาฌิ. กูญา บูวัจ กะฆีเตอ     บีดา นะ ซาโมจ จูบุก นู นะ ลายู ฆูรก ฮาบิฮ. ตาปี กีตา ฮูโกบ ญาวา นะ กีตา ตะอาซิก     บีดา นะ ซาโมจ จูบุก     นู นะ อาดา ซือลาลู เลอ.
46009026	กรานา ลาฆู อีตู     กู นี เลอ     กู ซือมาตา บลารี รือมัก     บีดา นะ ฌือนัฮ. กู ฌาดี ซือรูปา ซือมียา บือตูโมะ     ตาปี กู เตด ตูโมะ อาเงน เลอ.
46009027	กู กาเตาะ ตูโมะ ญาวา กู ตะอาซิก     บรี ญา ตือฆัยํ-อูรัจ. กู อาเมด ฌือนัฮ เดะ ญาวา นะ กู     ตาโกจ-จะ     ซูดัฮ มือญาเระ บรีตา นู บาฌิ อีตู กะ ซือมียา อาซิก     กู นะ ฌาดี ซือรูปา ซือมียา นู กือนา ปูตุซ รังวัน เลอ.
46010001	กะฆีเตอ     โกะ ดีบราดี เออ     กู นะ บรี กาเญา มาโซะ เดะ ฮาตี     ลาฆู อีนี จะ     ลูมอฮ ญัง-มูญัง นะ กีตา เตอ     กูญา ซือมูฮา ดูโดะ เดะ บาวัฮ กือมูวัง อีตู ซือมูฮา บือฌาลัด ลาลู เดะ ลาโวจ อีตู ฌูฆา.
46010002	กูญา ซือมูฮา บือเลฮ มาโซะ บือซามา ฌางัน มูซา กะฆีนี จะ     กูญา ซือรูปา ซาโมจ ลาฆู ซือลับ     เดะ ดาลับ กือมูวัง     เดะ ดาลับ ลาโวจ เลอ.
46010003	กูญา ซือมูฮา บือเลฮ มากัด ซือบารัก มากัด นู ซีดี เตอ
46010004	ซือมูฮา บือเลฮ โอะ อาเย นู ซีดี ฌูฆา เลอ ซาเบะ-จะ     กูญา ลาดัจ โอะ อาเย นู ตรือเบะ เดะ บาตู บือซัยํ     นู ซีดี     นู บือเลฮ ตูโรจ กูญา ปี. บาตู บือซัยํ อีตู ฌาดี เยซู คริด ดัฮ เลอ.
46010005	ตาปี มีเซ กะฆีเตอ เลอ     โซะ ลูมอฮ ซือมียา นู บาญะ อีตู     ตูฮัด เตด ซูกา-ฮาตี ฌางัน กูญา เลอ. กะฆีเตอ     กูญา มาตี     กือนา ปรัก แจะ-บีแระ ดัฮ     เดะ โซะ ปาดัก ตานัฮ ตูโฮยํ นู ลือฆา อีตู.
46010006	โกะ ลาฆู อีตู ซีงี บือฌาดี ดัฮ     บีดา กีตา นะ ลีฮัจ จูตอ     ตีเมา บรี กีตา ฆาละ นะ บูวัจ ลาฆู ฌาฮัจ     บือกะ ซือรูปา นู กูญา ฆาละ ดัฮ.
46010007	ฌางัน บรี กาเญา ตูเฮะ กะ บราลา เลอ     ซือรูปา ลูมอฮ กูญา ซือตืองัฮ บูวัจ ดัฮ     บือกะ ซูรัจ ปือมือเลา นะ ตูฮัด นู จะ "ลูมอฮ ซือมียา อีตู     กูญา ดูโดะ มากัด     ดูโดะ โอะ     กะฆีเตอ     กูญา บีกัซ มือนารี     อูซิ ลาฆู เตด บือฆูนา."
46010008	ฌางัน บรี กีตา บูวัจ ซาลัฮ บือกาเซฮ     บือกะ ซือรูปา นู กูญา อีตู ซือตืองัฮ บูวัจ ดัฮ. กะฆีเตอ     กูญา มาตี ดัฮ     ดูวา ละซา ตีฆา รีบู อูรัก     เดะ ดาลับ ซา อารี อีตู เลอ.
46010009	ฌางัน บรี กีตา ลกลีฮัจ เยซู คริด เลอ     บือกะ ซือรูปา นู กูญา อีตู ซือตืองัฮ บูวัจ ดัฮ. กะฆีเตอ     กูญา กือนา โกะ อูลัยํ ปาโตะ     มาตี ดัฮ เลอ.
46010010	ฌางัน บรี กาเญา บือซูงุจ ฌูฆา เลอ     บือกะ ซือรูปา นู กูญา อีตู ซือตืองัฮ บูวัจ ดัฮ. กะฆีเตอ     กูญา กือนา ฮูลู-บาลัก นู บูวัจ บรี บือนาซา     ญา บูนอฮ กูญา     มาตี บือนาซา ปี ดัฮ.
46010011	โกะ ลาฆู อีตู ซีงี     ลูมอฮ กูญา กือนา ดัฮ     บีดา นะ ฌาดี จูตอ     อาดา ฆาแรฮ ดัฮ     บีดา นะ ปรีงัจ ลูมอฮ กีตา อีนี     นู ดูโดะ เดะ ฮาดัจ นู ปือญูดัฮ นะ ดือนียา เลอ.
46010012	กะฆีเตอ เลอ     ซือมียา ดีฮา นู อีงัจ จะ     ญา บือดีรี กือฌะ-กือมัซ ดัฮ     ญา กือนา ฌาฆา บรี บาฌิ เลอ     ตาโกจ-จะ     นะ รือบัฮ.
46010013	ลาฆู ลกลีฮัจ ราตา มาจับ     นู กาเญา กือนา ดัฮ เตอ     โกะ ซือมียา ราตาๆ     กูญา กือนา กะฆีเตอ ฌูฆา เลอ. ซาเบะ ตูฮัด เดะ อาตัซ     ญา ฮาตี รือมัก เลอ     ญา เตด บรี กาเญา นะ กือนา ลาฆู ลกลีฮัจ     นู ลือเบฮ เดะ กาเญา นะ ตาฮัด บือเลฮ. ตาปี-จะ     วะตู กือนา ลกลีฮัจ ดัฮ     ญา นะ บูกา ซา ฌาลัด     บรี กาเญา นะ ลือปัซ ดัฮ     บีดา กาเญา นะ ตาฮัด บือเลฮ เลอ.
46010014	กะฆีเตอ เลอ     กาเญา นู กู ซายัก     กือนา ลารี บูวัก เลอ     เดะ ลาฆู มือญือมัฮ กะ บราลา.
46010015	กู มือเลา ฌางัน กาเญา     บือกะ มือเลา ฌางัน ซือมียา ปานัย บือฮีมัจ เตอ. บรี กาเญา บรีงัจ ลีฮัจ     กะ ลาฆู นู กู มือญาเระ ดัฮ เลอ.
46010016	เจาะ อีตู เตอ     นู ตูฮัด บือเลฮ บรี ซือลามัจ ดัฮ     เจาะ อีตู     นู กีตา บรี ซือลามัจ ปาเระ กะ ตูฮัด เตอ     ญา ฌาดี ลาฆู นู กีตา บือรามัย บือซามา     เดะ ดารัฮ นะ เยซู คริด บูกัด เฆอ? ตือโปก โรตี นู กีตา ลือแปะ เตอ     ญา ฌาดี ลาฆู นู กีตา บือรามัย บือซามา     เดะ ญาวา นะ เยซู คริด บูกัด เฆอ ?
46010017	ซาเบะ ตือโปก โรตี อีตู     แนฮ ซือกือโตน เตอ     กีตา บาญะ อูรัก     ฌาดี ซา ญาวา     กรานา กีตา ซือมูฮา มากัด ตือโปก โรตี ซือกือโตน อีตู เลอ.
46010018	กือนา บรีงัจ ลีฮัจ     โกะ ปือบูวัจ นะ ลูมอฮ บักซา อิซราเอน อีตู. โกะ ซือมียา นู มากัด บารัก นู มือนืองะ กะ ตูฮัด ดัฮ เตอ     กูญา บือรามัย บือซามา     เดะ นู ตือปัจ ตูนู บารัก มือนืองะ กะ ตูฮัด อีตู     บูกัด เฆอ ?
46010019	กะฆีเตอ     กู มือเลา กะฮามี? บารัก มากัด นู มือนืองะ กะ บราลา ดัฮ     ฌาดี กรามัจ เฆอ? บราลา อีตู     กรามัจ เฆอ?
46010020	บูกัด เลอ     ตาปี กู กีรา จะ     บารัก มือนืองะ นู โกะ ซือมียา เตด ปือจายา มือนืองะ อีตู เตอ     กูญา มือนืองะ บรี กะ โกะ ฮาตู ซีตัด     นู ฮอย เตด ฌาดี ตูฮัด เลอ. กู ตีเมา บรี กาเญา บือรามัย บือซามา ฌางัน โกะ ฮาตู ซีตัด ดัฮ เลอ.
46010021	กาเญา นะ โอะ เจาะ นะ ตูฮัด     ฌางัน เจาะ นะ โกะ ฮาตู บือซามา     ฮอย เตด บือเลฮ เลอ. กาเญา นะ มากัด เดะ ปาปัด โตะ นะ ตูฮัด     ฌางัน ปาปัด โตะ นะ โกะ ฮาตู     ฮอย เตด บือเลฮ เลอ.
46010022	กีตา นะ บูวัจ บรี ตูฮัด กือมูรู-ฮาตี เฆอ? กีตา ตือฆัยํ-อูรัจ     ลือเบฮ เดะ ตูฮัด เฆอ?
46010023	"ลาฆู ฌือแนฮๆ     บูวัจ บือเลฮ ซือมูฮา. ฮอย นามา นู กือนา บลารัก." กูญา จะ. ตาปี-จะ     บูกัด ลาฆู ซือมูฮา     นู ปาโตจ นะ บูวัจ. "ลาฆู ฌือแนฮๆ     บูวัจ บือเลฮ ซือมูฮา. ฮอย นามา นู กือนา บลารัก."     ตาปี-จะ     บูกัด ลาฆู ซือมูฮา     นู นะ บูวัจ บรี โกะ ซือมียา นะ ตูฮัด นะ ปือจายา บือตามัฮ เลอ.
46010024	ฌางัน บรี ซือมียา ดีฮา นะ มียา ลาฆู บาฌิ     บีดา ญาวา นะ ญา ตะอาซิก     ตาปี     บรี ซารี ลาฆู บาฌิ     บีดา โกะ ซือมียา อาซิก เลอ.
46010025	โกะ ซือบารัก ราตา ซือมูฮา     นู กูญา ฌูวัน เดะ ปือกัด ฌูวัน โกะ ลูลู เตอ     มากัด บือเลฮ ดัฮ เลอ. เตด ปายัฮ นะ มือโซะ ตาญา ลาฆู นามา โปด     บีดา นะ บรี ฮาตี ซือนัง.
46010026	ซาเบะ ซูรัจ ปือมือเลา นะ ตูฮัด มือเลา จะ "ดือนียา อีนี     ฌาดี นะ ตูฮัด เตอ     ฌางัน โกะ ซือบารัก ซือมูฮา เดะ ดือนียา ฌูฆา เลอ." ญา จะ.
46010027	กะ ซือมียา เตด ปือจายา     ซือมียา ดีฮา     บาอาฌะ กาเญา นะ ปี มากัด     เดะ รูมัฮ นะ ญา     ดัฮ กาเญา ซูกา นะ ปี     ปี เลอ     มากัด โกะ ซือบารัก ซือมูฮา     นู ญา ตืองะ บรี กะ กาเญา. เตด ปายัฮ นะ มือโซะ ตาญา ลาฆู นามา โปด     บีดา นะ บรี ฮาตี ซือนัง.
46010028	ตาปี     กะ ซือมียา ดีฮา     มือญาเระ กะ กาเญา จะ     "บารัก อีนี     กือนา อาเกะ มือนืองะ ดัฮ." ฌางัน มากัด ซือบารัก อีตู เลอ     บรี ลีฮัจ กะ ซือมียา นู มือญาเระ     บรี อาดา ฮาตี ซือนัง ฌูฆา.
46010029	กู จะ     บรี ฮาตี นะ ซือมียา อีตู ซีงี     นะ ซือนัง     บูกัด ฮาตี นะ กาเญา. ซาเบะ ลาฆู นามา เลอ     ฮาตี ตาฮู ซาลัฮ กือนา     นะ ซือมียา อาซิก     นะ มาแรฮ ซือกัจ ลาฆู นู กู ลือปัซ ดัฮ?
46010030	กะ กู มากัด ซือบารัก อีตู     อาดา ฮาตี ปูฌี กะ ตูฮัด เตอ     ซาเบะ นามา เลอ     กู กือนา มือฌัฮ ดัฮ     กรานา ซือบารัก อีตู     นู กู บือเลฮ บือซาโวจ บรี ซือลามัจ กะ ตูฮัด ดัฮ?
46010031	กะฆีเตอ เลอ     เตด-จะ กาเญา นะ มากัด     นะ โอะ เตอ     เตด-จะ กาเญา นะ บูวัจ ลาฆู นามาๆ โปด     กือนา บูวัจ ซือมูฮา     บีดา นะ บรี ปูฌี กะ นามา นะ ตูฮัด เลอ.
46010032	ฌางัน นะ บูวัจ บรี ซือมียา ดีฮา นะ ซือซัจ บูวัจ ซาลัฮ     เตด-จะ โกะ ลูมอฮ บักซา ยิว เฆอ-จะ โกะ ลูมอฮ บักซา กรีก     เฆอ-จะ โกะ ลูมอฮ นะ ตูฮัด ฌูฆา เลอ.
46010033	บือกะ ซือรูปา กู ฌูฆา เตอ     กู บูวัจ ลาฆู ซือมูฮา     บีดา นะ บรี ซือมียา ราตาๆ     นะ ซือนัง-ฮาตี เลอ. กู เตด มียา ลาฆู บาฌิ     บีดา ญาวา กู ตะอาซิก     ตาปี กู มียา ลาฆู บาฌิ     บีดา โกะ ซือมียา นู บาญะ     บรี กูญา นะ บือเลฮ ฮีโดะ ลือปัซ บาฌิ.
46011001	กาเญา กือนา บูวัจ ตูโรจ กะ กู     ซือรูปา บือกะ นู กู บูวัจ ตูโรจ กะ เยซู คริด เลอ.
46011002	กู ปูฌี กะ กาเญา เลอ     ซาเบะ-จะ     กาเญา บือเลฮ บรีงัจ กะ กู     เดะ ลาฆู ซือมูฮา     บือเลฮ ตูโรจ โกะ ฮาดัจ     นู กู กีเรบ บรี     ฌางัน กาเญา ดัฮ.
46011003	ตาปี กู นะ บรี กะ กาเญา มาโซะ เดะ ฮาตี ลาฆู อีนี จะ     เยซู คริด เตอ     ญา ฌาดี กือปาลา นะ กีลากี     ราตา ซือมียา. กีลากี โปด     ญา ฌาดี กือปาลา นะ นีบีนี. ตูฮัด เดะ อาตัซ     ญา ฌาดี กือปาลา นะ เยซู คริด ฌูฆา เลอ.
46011004	กีลากี ซือมียา ดีฮา     นู บือซาโวจ     นู ตูโดฮ ปือมือเลา นะ ตูฮัด     อาดา ซือบารัก นามา ตูโดก ปาลา นะ ญา เตอ     ญา บูวัจ ลาฆู จือและ กะ กือปาลา นะ ญา.
46011005	ตาปี นีบีนี ซือมียา ดีฮา     นู บือซาโวจ     นู ตูโดฮ ปือมือเลา นะ ตูฮัด     ดัฮ เตด บอฮ กาเยด ตูโดก เดะ ปาลา เตอ     ญา เลอ     บูวัจ ลาฆู จือและ กะ กือปาลา นะ ญา เลอ. ซาเบะ-จะ     นู บูวัจ กะฆีเตอ     ซือรูปา ญา ฌาดี ซือมียา นู กูโกยํ ปาลา ดัฮ.
46011006	ดัฮ นีบีนี นะ เตด ตูโดก ปาลา เตอ     บรี ญา ฆูติก โบะ บรี ปานะ บูวัก เลอ. ตาปี     ดัฮ ญา บราซา จือและ     นะ ฆูติก โบะ กะฆีเตอ     นะ กูโกยํ ปาลา เตอ     บรี ญา อาเมด กาเยด ตูโดก ปาลา นะ ญา บูวัก เลอ.
46011007	กรานา-จะ     โซะ กีลากี     ญา เตด ปาโตจ นะ ตูโดก ปาลา นะ ญา เลอ     ซาเบะ ญา ฌาดี บือกะ รูปา นะ ตูฮัด เดะ อาตัซ     บือกะ ลาฆู บือซรี นะ ตูฮัด. ตาปี โซะ นีบีนี เตอ     ญา ฌาดี ลาฆู บือซรี นะ กีลากี เตอ เลอ.
46011008	ซาเบะ-จะ     กีลากี ญา เตด บือเลฮ บือฌาดี ดัฮ     ดาตัก เดะ นีบีนี เตอ     ตาปี นีบีนี บือเลฮ บือฌาดี ดัฮ     ดาตัก เดะ กีลากี.
46011009	กะฆีเตอ ฌูฆา     กีลากี เตด บือเลฮ บือฌาดี ดัฮ     บีดา นะ ตูโลก นีบีนี เตอ     ตาปี นีบีนี บือเลฮ บือฌาดี ดัฮ     บีดา นะ ตูโลก กีลากี เลอ.
46011010	กรานา กะฆีเตอ เลอ     กรานา ลีฮัจ กะ โกะ ฮูลู-บาลัก ฌูฆา     โกะ นีบีนี ปาโตจ นะ อาดา ปือนานา นะ ลาฆู มือฆัฮ อีนี     ตูโดก เดะ ปาลา นะ กูญา.
46011011	ตาปี มีเซ กะฆีเตอ     เดะ ลาฆู นะ ตูฮัด อีนี เตอ     นีบีนี ญา กือนา ฮาระ กะ กีลากี ดัฮ. กีลากี โปด     ญา กือนา ฮาระ กะ นีบีนี ฌูฆา.
46011012	ซาเบะ-จะ     นีบีนี ญา บือเลฮ บือฌาดี ดาตัก เดะ กีลากี กะฮามี เตอ     กีลากี ญา บรานะ มาแรฮ     ดาตัก เดะ นีบีนี กะฆีเตอ ฌูฆา เลอ. ตาปี บือนา บารัก ซือมูฮา     ดาตัก มาแรฮ เดะ ตูฮัด เดะ อาตัซ เตอ เลอ.
46011013	กาเญา บรีงัจ ลีฮัจ ตะอาซิก เลอ     นู นีบีนี นะ บือซาโวจ กะ ตูฮัด     ฮอย นามา ตูโดก ปาลา เตอ     ฌาดี ลาฆู ปาโตจ เฆอ?
46011014	ลีฮัจ เลอ     ฮาดัจ นะ โกะ ซือมียา ราตา     บรี กีตา ตาฮู ลาฆู กะฆีนี จะ     โซะ กีลากี     ดัฮ ญา ตาโรฮ โบะ บรี ปาญัก     ฌาดี ลาฆู ปือญือและ เลอ.
46011015	ตาปี โซะ นีบีนี เตอ     ดัฮ ญา ตาโรฮ โบะ บรี ปาญัก     ฌาดี ลาฆู บือซรี นะ ญา เตอ เลอ. กรานา-จะ     โบะ อีตู     ตูฮัด บือเลฮ บรี กะ ญา     ฌาดี ตือปัจ ตูโดก ปาลา นะ ญา เลอ.
46011016	กะฆีเตอ     กะ ซือมียา ดีฮา ซูกา นะ บือตือฆัฮ เดะ ลาฆู อีนี เตอ     ญา กือนา ตาฮู จะ     กามี ฮอย เตด ตูโรจ ฮาดัจ นู อาซิก. โกะ ลูมอฮ นะ ตูฮัด ราตา โปด     กูญา ฮอย เตด ตูโรจ ฮาดัจ อาซิก ฌูฆา.
46011017	ตาปี เดะ ลาฆู กู นะ ปือซัด อีนี เตอ     กู นะ ปูฌี กะ กาเญา ฮอย เตด บือเลฮ เลอ     จะ     วะตู กาเญา บือมุน บือซามา     กาเญา บูวัจ ลาฆู ตะอารัฮ     บาญะ ลือเบฮ เดะ ลาฆู บาฌิ เลอ.
46011018	ลามูลา เตอ     กู บือเลฮ ดืองัยํ ดัฮ จะ     วะตู กาเญา บือมุน บือซามา     ฌาดี ลูมอฮ นะ ตูฮัด กาเญา บือปือจัฮ ฌาดี โซกซา ปาโซะ. ลาฆู อีตู โปด     กู ปือจายา ซือตืองัฮ ฌูฆา.
46011019	ซาเบะ-จะ     ฆาโดฮ อาดา ลาฆู ปือจัฮ-บือลัฮ เดะ ตืองัฮ กาเญา     บีดา โกะ ซือมียา ฮาตี รือมัก     นะ ปลีฮัจ บรี บือฆารี ซัฮ เดะ ตืองัฮ กาเญา เลอ.
46011020	กะฆีเตอ     วะตู ลูมอฮ กาเญา บือมุน บือซามา เตอ     บูกัด ฌาดี ลาฆู บรามัย นะ ตูฮัด     นู กาเญา มากัด เลอ.
46011021	ซาเบะ-จะ     นู กาเญา มากัด เตอ     โซก ซืออูรัก มากัด โกะ ซือบารัก นะ ตะอาซิก     ดูลู เดะ กาวัด เตอ. กะฆีเตอ     ซือตืองัฮ ลาปัยํ     ซือตืองัฮ มาโบะ เลอ.
46011022	กะฮามี เลอ? กาเญา ฮอย รูมัฮ ตะอาซิก     บีดา นะ มากัด     นะ โอะ     ตือปัจ อีตู เฆอ? อาดา เลอ. ตาปี กาเญา นะ มือฌัฮ กะ ลูมอฮ นะ ตูฮัด     นะ บูวัจ บรี อูรัก ฮาฌะ นะ จือและ กะฆีเตอ เฆอ? เออ     กู นะ มือเลา กะฮามี บาฌิ     ฌางัน กาเญา เลอ? นะ บรี ปูฌี กะ กาเญา เดะ ลาฆู อีนี เฆอ? เตด โบะ     กู ฮอย เตด ปูฌี กะ กาเญา ลาลู เลอ.
46011023	กรานา-จะ     โกะ ฮาดัจ อีตู     นู กู บือเลฮ ซาโมจ เดะ ตูฮัด เตอ     กู บือเลฮ ซรัฮ บรี กะ กาเญา ปูลัก เลอ     ฌาดี-จะ     โซะ มาลับ อีตู     นู กาวัด นะ เยซู     ซรัฮ ญา บรี กือนา รีฆะ เตอ     ตูฮัด เยซู ญา อาเมด ตือโปก โรตี
46011024	ตานา บรี ซือลามัจ กะ ตูฮัด เดะ อาตัซ ดัฮ     ญา ลือแปะ     มือเลา จะ     "นี เลอ     ฌาดี ญาวา นะ กู     นู ซรัฮ กรานา กาเญา เตอ. กือนา บูวัจ ตูโรจ ลาฆู กะฆีนี     บีดา บรีงัจ กะ กู เลอ."
46011025	ตานา กูญา มากัด ดัฮ     ญา อาเมด เจาะ อาระ อางุน มาแรฮ     ญา บูวัจ ซือรูปา     มือเลา จะ     "เจาะ อีนี เลอ     ฌาดี ปือมือเลา บือปาคัจ นู บารู     นู ตืองะ บรี ตือตู ดัฮ     ฌางัน ดารัฮ นะ กู. วะตู ดีฮา     นู กาเญา นะ โอะ เดะ เจาะ อีนี เตอ     กือนา โอะ บีดา บรีงัจ กะ กู เลอ."
46011026	ซาเบะ กะฆีเตอ     วะตู ดีฮา กาเญา มากัด ตือโปก โรตี อีนี     โอะ เดะ เจาะ อีนี เตอ     กาเญา มือญาเระ บีตาฮู     ปาซัน ลาฆู มาตี นะ ตูฮัด เลอ     ตือดะ ญา นะ มาแรฮ ปูลัก.
46011027	กะฆีเตอ เลอ     ซือมียา ดีฮา นู มากัด ตือโปก โรตี นะ ตูฮัด     นู โอะ เดะ เจาะ นะ ตูฮัด     บือกะ มาจับ นู เตด บือฆูนา เตอ     ญา บือเลฮ บูวัจ ซาลัฮ กะ ญาวา นะ ตูฮัด     บูวัจ ซาลัฮ กะ ดารัฮ นะ ตูฮัด เลอ.
46011028	ตาปี     ซือมียา ซือมูฮา กือนา มือญาซัจ ฮาตี ตะอาซิก ดูลู     บารู มากัด ตือโปก อีนี     โอะ บือซามา เดะ เจาะ อีนี เลอ.
46011029	ซาเบะ-จะ     ซือมียา ดีฮา นู มากัด     โอะ     ตาปี ฮอย เตด บือเลฮ มาโซะ เดะ ฮาตี     ปาซัน ญาวา นะ ตูฮัด เตอ     นู ญา มากัด โอะ กะฆีเตอ     บูวัจ บรี ญาวา นะ ญา ตะอาซิก     นะ กือนา กรัจ ฮูโกบ เลอ.
46011030	ซาเบะ กะฆีเตอ เลอ     เดะ ลูมอฮ กาเญา อาดา บาญะ อูรัก นู ฮอย อูรัจ     เตด ซือนัง ญาวา เลอ. นู มาตี โปด     อาดา ซือตืองัฮ.
46011031	ตาปี กะ กีตา มือญาซัจ ฮาตี ตะอาซิก เตอ     กีตา ฮอย เตด กือนา ตูฮัด กรัจ ฮูโกบ เลอ.
46011032	ตาปี     นู ตูฮัด กรัจ ฮูโกบ กีตา     ซือรูปา ญา กาเตาะ อาฌัยํ กีตา     ตีเมา บรี กีตา นะ กือนา ฮูโกบ     บือซามา ฌางัน ดือนียา อีนี เลอ.
46011033	กะฆีเตอ เลอ     โกะ ดีบราดี นะ กู เออ     วะตู กาเญา บือมุน บือซามา     นะ มากัด ลาฆู บรามัย นะ ตูฮัด เตอ     กือนา มือนาตี บรี ซามาๆ เลอ.
46011034	ซือมียา ดีฮา นู ลาปัยํ เตอ     บรี กูญา มากัด ตือปัจ รูมัฮ นะ กูญา     ตาโกจ-จะ     วะตู กาเญา บือมุน บือซามา     นะ กือนา ตูฮัด กรัจ ฮูโกบ เลอ. ตาปี ปาซัน ลาฆู อาซิกๆ     วะตู กู มาแรฮ ดัฮ เตอ     กู นะ ปือซัด กะ กาเญา ปูลัก เลอ.
46012001	ตาปี     โกะ ดีบราดี เออ     ปาซัน โกะ บือนา บาฌิ     นู ซือมืองัจ นะ ตูฮัด บรี เตอ     กู นะ บรี กะ กาเญา มาโซะ เดะ ฮาตี โงฮ-ซูโงฮ เลอ.
46012002	กาเญา ตาฮู จะ     วะตู กาเญา เตด บือเลฮ ปือจายา ลาฆี เตอ     กาเญา กือนา อีเระ บือปี ซือซัจ ฌาลัด แนฮ-ฌือแนฮ     บรี มือญือมัฮ กะ โกะ บราลา นู ฮอย เตด ฮีโดะ เตอ.
46012003	กะฆีเตอ     กู นะ บรี กาเญา ตาฮู กะฆีนี จะ     ฮอย ซือมียา ดีฮา     นู อาดา ซือมืองัจ นะ ตูฮัด บาวา ญา บือปี เตอ     นู นะ มือเลา ซูปัฮ อาโบยํ กะ เยซู. กะฆีเตอ ฌูฆา     ซือมียา ดีฮา     นู ยอม ซาโงะ จะ     เยซู ฌาดี ตูฮัด เลอ     ญา เตอ     ฆาโดฮ อาดา ซือมืองัจ นะ ตูฮัด     บาวา ญา บือปี.
46012004	อาดา อากัน นู ปานัย แนฮ-ฌือแนฮ     ตาปี ซา ซือมืองัจ นะ ตูฮัด เลอ     นู ฮาลัย บรี ลาฆู อีตู ซือมูฮา.
46012005	อาดา ลาฆู บือตูโลก-ตูโลก แนฮ-ฌือแนฮ เตอ     ตาปี อาดา ซา ตูฮัด เยซู อีตู เลอ.
46012006	อาดา ลาฆู บือกรือฌา แนฮ-ฌือแนฮ เตอ     ตาปี ซา ตูฮัด เดะ อาตัซ เลอ     นู บือกรือฌา เดะ ดาลับ โกะ ซือมียา ซือมูฮา     บูวัจ บรี กูญา บือกรือฌา ราตาๆ.
46012007	ซือมืองัจ นะ ตูฮัด     ญา ปลีฮัจ เดะ ดาลับ ซือมียา โซก ซืออูรัก     บีดา นะ ตูโลก ลูมอฮ นะ ตูฮัด บือซามา-ซามา เลอ.
46012008	กะฆีเตอ     โซะ ซือมียา นู ซา เตอ     ซือมืองัจ นะ ตูฮัด บรี กะ ญา นะ มือเลา ปือมือเลา นู ปานัย อากัน เตอ. โซะ ซือมียา นู ซา ปูลัก     ซือมืองัจ นะ ตูฮัด อีตู เลอ     นู บรี กะ ญา มือเลา ปือมือเลา นู ตาฮู ซูโงฮ.
46012009	ซา ซือมืองัจ นะ ตูฮัด อีตู เตอ     ญา บรี กะ ซือมียา ซืออูรัก ลาฆี     นะ อาดา ลาฆู ปือจายา. ซือมืองัจ อีตู เลอ     ญา บรี กะ ซือมียา นู ซา ปูลัก     นะ อาดา อากัน นู ปานัย     บีดา บือเลฮ บือบือลา ปือญาเกะ แนฮ-ฌือแนฮ.
46012010	ญา บรี กะ ซือมียา นู ซา บือเลฮ บือกรือฌา บูวัจ ลาฆู ปือมือฆัฮ นู ซีดี เตอ     ญา บรี กะ ซือมียา นู ซา ลาฆี     นะ มือเลา ตูโดฮ ลาฆู นะ ตูฮัด บือเลฮ เตอ. ญา บรี กะ ซือมียา นู ซืออูรัก ลาฆี เตอ     นะ บือเลฮ ตาฮู จะ     บือนา นู ปานัย อากัน     ดาตัก มาแรฮ เดะ ซือมืองัจ นะ ตูฮัด     เฆอ เตด. ญา บรี กะ ซือมียา นู ซา ปูลัก     บือเลฮ มือเลา โกะ บาซา แนฮ-ฌือแนฮ เตอ     ญา บรี กะ ซือมียา นู ซา ลาฆี     นะ บือเลฮ กาเลฮ โกะ บาซา อีตู ซีงี.
46012011	ตาปี     อาดา ซา ซือมืองัจ นะ ตูฮัด อีตู เลอ     นู บือกรือฌา บูวัจ ลาฆู อีตู ซือมูฮา. ตูโรจ กะ ฮาตี นะ ญา เตอ     ญา ปาฮาฆิ บรี กะ ซือมียา ซิกมาซิก     นะ อาดา อากัน นู ปานัย โซกซา มาจับ เลอ.
46012012	เยซู คริด     ญา ฌาดี ซือรูปา บือกะ ญาวา นะ ซือมียา     นู ฌาดี ซา ญาวา เตอ     ตาปี อาดา กลือกะ บาญะ ฌือแนฮ. โกะ กลือกะ ราตา ซือมูฮา ฌูฆา     มีเซ-จะ อาดา บาญะ เตอ     ตาปี ฌาดี ซา ญาวา เลอ.
46012013	กะฆีเตอ ฌูฆา เลอ     กีตา ซือมูฮา     เตด-จะ ฌาดี บักซา ยิว     ฌาดี บักซา กรีก เตอ     ฌาดี ปราโซฮ     เตด ฌาดี ปราโซฮ เตอ     ซือรูปา กีตา ซือมูฮา บือเลฮ ซือลับ เดะ ดาลับ ซา ซือมืองัจ นะ ตูฮัด อีตู     บรี มาโซะ ฌาดี ซา ญาวา ดัฮ เลอ. กีตา ซือมูฮา บือเลฮ ซาโมจ ซา ซือมืองัจ นะ ตูฮัด บรี ปือนอฮ     ซือรูปา กีตา โอะ เดะ ญา ดัฮ.
46012014	ซาเบะ-จะ     ญาวา นะ ซือมียา เตอ     ญา บูกัด แนฮ ซา กลือกะ     ตาปี อาดา กลือกะ บาญะ เลอ.
46012015	มีเซ-จะ กากี นะ มือเลา จะ     "กู บูกัด ตางัน เตอ     กะฆีเตอ กู บูกัด กลือกะ เดะ ญาวา เลอ." นู มือเลา กะฆีเตอ     นะ บูวัจ บรี กากี อีตู     เตด ฌาดี กลือกะ เดะ ญาวา     บือเลฮ เฆอ?
46012016	มีเซ-จะ ตือลีงา นะ มือเลา จะ     "กู บูกัด มาตา เตอ     กะฆีเตอ กู บูกัด กลือกะ เดะ ญาวา เลอ." นู มือเลา กะฆีเตอ     นะ บูวัจ บรี ตือลีงา อีตู เตด ฌาดี กลือกะ เดะ ญาวา     บือเลฮ เฆอ? ฮอย เตด บือเลฮ เลอ.
46012017	กะ ญาวา ฌาดี มาตา ฮาบิฮ เตอ     นะ ดืองัยํ บือเลฮ กะฮามี เลอ? กะ ญาวา ฌาดี ตือลีงา ฮาบิฮ เตอ     นะ บือบาวู กรือซัย บือเลฮ กะฮามี เลอ?
46012018	ตาปี ตูฮัด เดะ อาตัซ บือเลฮ บูวัจ บรี ฌาดี กะฆีนี     ญา ปือตัด ญาวา บรี อาดา โกะ กลือกะ ราตา ฌือแนฮ     ตูโรจ กะ ฮาตี นะ ญา เลอ.
46012019	กะ ซือมูฮา ฌาดี กลือกะ แนฮ ซือมาจับ เตอ     ญาวา นะ อาดา ปัจ ดีฮา เลอ?
46012020	ตาปี ฌาดี กะฆีนี จะ     อาดา กลือกะ บาญะ     ตาปี ฌาดี ญาวา แนฮ ซา เลอ.
46012021	กะฆีเตอ เลอ     มาตา นะ มือเลา ฌางัน ตางัน จะ     "กู เตด ฆาโดฮ อาดา เกา"     เตด บือเลฮ ดัฮ. ปาลา นะ มือเลา ฌางัน โกะ กากี จะ     "กู เตด ฆาโดฮ อาดา กาเญา"     เตด บือเลฮ ฌูฆา เลอ.
46012022	บูกัด กะฆีเตอ เลอ     ตาปี โกะ กลือกะ เดะ ญาวา     นู กีตา ลีฮัจ จะ     ลือมัฮ เตอ     กลือกะ อีตู เลอ     นู ญาวา กีตา ฆาโดฮ อาดา.
46012023	โกะ กลือกะ เดะ ญาวา     นู กีตา อีงัจ จะ     เตด บือฆูนา เตอ     เตด ปาโตจ นะ บรี ซือมียา ลีฮัจ บือฆารี เตอ     กลือกะ อีตู เลอ     กีตา บือบือลา บรี บาฌิ ลาฆี     ปากัย กาเยด ตูโดก บรี บาฌิ เลอ.
46012024	บือกะ-จะ     โกะ กลือกะ นู ปาโตจ นะ บรี ซือมียา ลีฮัจ บือฆารี เตอ     เตด ฆรานา อาดา ลาฆู กะฆีเตอ เลอ. ตาปี ตูฮัด เดะ อาตัซ เตอ     ญา เลอ     บือเลฮ บือกระ ญาวา กะฆีเตอ ดัฮ     บีดา นะ บรี มูคา กะ โกะ กลือกะ นู กีตา อีงัจ จะ     เตด บือฆูนา
46012025	บีดา-จะ     ฮอย ลาฆู ปือจัฮ-บือลัฮ เดะ ญาวา เตอ     ตาปี โกะ กลือกะ นะ บือฮีมัจ ซายัก บือซามา-ซามา เลอ.
46012026	ดัฮ กลือกะ นู ซา ซาเกะ     โกะ กลือกะ ราตา ซือมูฮา นะ ซาเกะ บือซามา ฌูฆา. ดัฮ โกะ ซือมียา มือโอจ กะ กลือกะ นู ซา     โกะ กลือกะ ราตา ซือมูฮา     ซูกา-ฮาตี บือซามา ฌูฆา เลอ.
46012027	โซะ กาเญา ซือมูฮา เตอ     ฌาดี ญาวา นะ เยซู คริด     ซิกมาซิก ฌาดี กลือกะ เดะ ญาวา อีตู เลอ.
46012028	กะฆีเตอ     ตูฮัด เดะ อาตัซ บือเลฮ ตืองะ โกะ ซือมียา เดะ ลูมอฮ นะ ตูฮัด กะฆีนี จะ     นู ซา     โกะ ปือญูโรฮ เตอ     นู ดูวา     โกะ ซือมียา ตูโดฮ ลาฆู นะ ตูฮัด     นู ตีฆา     โกะ ซือมียา อาฌัยํ. ลือปัซ อีตู     อาดา โกะ ซือมียา บือกรือฌา ลาฆู ปือมือฆัฮ นู ซีดี เตอ. ลือปัซ อีตู ปูลัก     โกะ ซือมียา อาดา อากัน นู ปานัย     บือเลฮ บือบือลา ปือญาเกะ แนฮ-ฌือแนฮ เตอ     โกะ ซือมียา ตูโลก อูรัก ฮาฌะ     โกะ ซือมียา นู ปานัย บือกีรา ลาฆู ลูมอฮ นะ ตูฮัด     โกะ ซือมียา นู ปานัย มือเลา บาซา แนฮ-ฌือแนฮ เลอ.
46012029	ซือมูฮา ฌาดี ปือญูโรฮ เฆอ? บูกัด เลอ. ซือมูฮา ฌาดี ซือมียา ตูโดฮ     ฌาดี ซือมียา อาฌัยํ เฆอ? บูกัด. ซือมูฮา ฌาดี ซือมียา บือเลฮ บูวัจ ปือมือฆัฮ นู ซีดี
46012030	ฌาดี ซือมียา อาดา อากัน นู ปานัย     บือเลฮ บือบือลา ปือญาเกะ แนฮ-ฌือแนฮ เฆอ? บูกัด. ซือมูฮา ฌาดี ซือมียา ปานัย มือเลา โกะ บาซา อาซิกๆ     ฌาดี ซือมียา ปานัย กาเลฮ โกะ บาซา อีตู เฆอ? บูกัด กะฆีเตอ เลอ.
46012031	ตาปี บรี กาเญา กูวาซา มียา โกะ อากัน นู ปานัย     นู บาฌิ ลาฆี เลอ. บารู กู นะ บรี กาเญา ลีฮัจ     ซา ฌาลัด     นู บาฌิ ลือเบฮ บาญะ เลอ.
46013001	มีเซ-จะ กู นะ บือเลฮ มือเลา โกะ บาซา นะ ลูมอฮ ซือมียา เตอ     บาซา นะ ลูมอฮ ฮูลู-บาลัก โปด     ตาปี ฮอย เตด ซายัก กะ กาวัด     ปือมือเลา นะ กู ฌาดี ซือรูปา กือตาวะ ซูวารา มือฮาโมก     ซือรูปา ชิง-ญับ     นู ตืองัฮ บูงี เลอ.
46013002	กะฆีเตอ     มีเซ-จะ กู นะ บือเลฮ มือเลา ตูโดฮ ลาฆู นะ ตูฮัด     บือเลฮ มาโซะ เดะ ฮาตี ลาฆู ดาลับ ซูโงฮ ซือมูฮา     บือเลฮ ตาฮู ลาฆู ราตาๆ เตอ     มีเซ-จะ กู นะ ปือจายา ปือนอฮ ฮาบิฮ     ตือฆามะ บือเลฮ อาเกะ อูบัฮ โกะ บูเกะ โปด     ตาปี ฮอย เตด ซายัก กะ กาวัด     กู ฮอย รือฆา นามา เลอ.
46013003	กะฆีเตอ ฌูฆา     มีเซ-จะ กู นะ อาเมด โกะ บือนา บารัก นะ กู ซือมูฮา     ปี ปาฮาฆิ บรี ฮาบิฮ เตอ     มีเซ-จะ กู นะ ซรัฮ ญาวา นะ กู     บรี กะ กูญา ตูนู ฮางอซ โปด     ตาปี ฮอย เตด ซายัก กะ กาวัด เตอ     กู ฮอย เตด บือเลฮ บาฌิ นามา เลอ.
46013004	ซือมียา นู ซายัก กะ กาวัด เตอ     ญา ตาฮัด-ฮาตี ลามา     ญา ฮาตี บาฌิ เลอ     ญา ฮอย เตด ซาเกะ-ฮาตี กะ กาวัด     ฮอย เตด งันตืองัน     มือนูโญะ กะ ญาวา ตะอาซิก เตอ.
46013005	ญา ฮอย เตด มือเลา กาซัยํ กะ กาวัด     ฮอย เตด บรีงัจ กะ ซา ญาวา นะ ญา ตะอาซิก เตอ. ญา ฮอย ฮาตี ฮางัจ. ญา เตด จับ ตาโรฮ     ลาฆู ซาลัฮ นะ กาวัด เตอ.
46013006	ซือมียา นู ซายัก อีตู     ญา ฮอย เตด ซูกา-ฮาตี เดะ ลาฆู ฌาฮัจ เตอ     ตาปี ญา ซูกา-ฮาตี เดะ ลาฆู นู ซูโงฮ เลอ.
46013007	ซือมียา นู ซายัก     ญา ตาฮัด บือเลฮ ฮาปา     ญา ปือจายา เตด บราดู     จาดัก เตด บราดู ฌูฆา     ตาฮัด-ฮาตี เดะ ลาฆู ซือมูฮา เลอ.
46013008	ลาฆู ซายัก เตอ     ญา ฮอย อารี นะ ฮาบิฮ เลอ. โซะ ปือมือเลา ตูโดฮ     ญา นะ ลือแงะ ปี ดัฮ เตอ     โซะ ลาฆู ปานัย มือเลา โกะ บาซา อาซิกๆ     ญา นะ บราดู ดัฮ เตอ     โซะ ลาฆู นู โกะ ซือมียา ตาฮู โปด     ญา นะ ลือแงะ ปี ฌูฆา.
46013009	ซาเบะ-จะ     นู กีตา ตาฮู     กีตา ตาฮู เตด ฮาบิฮ     นู กีตา มือเลา ตูโดฮ     กีตา ตูโดฮ เตด ฮาบิฮ.
46013010	ตาปี ตานา ลาฆู นู ปือนอฮ ซูโงฮ     นะ มาแรฮ รอจ เตอ     ลาฆู นู เตด ปือนอฮ ฮาบิฮ อีตู     นะ ลือแงะ ปี ดัฮ.
46013011	วะตู กู ฌาดี นานะ ลาฆี     กู อาดา มือเลา ซือรูปา บือกะ โกะ นานะ     อาดา บรีงัจ     อาดา บือกีรา     ซือรูปา บือกะ โกะ นานะ ฌูฆา. ตาปี วะตู กู บือซัยํ ดัฮ     กู บือเลฮ ตีงัน ปรางัย นู บือกะ โกะ นานะ     บูวัก ดัฮ เลอ.
46013012	ซาเบะ-จะ     วะตู อีนี ซือรูปา กีตา ลีฮัจ เดะ จรือเมน นู บือดาบู. ตาปี วะตู โซะ ฮึลด อีตู     ซือรูปา กีตา นะ บือซูวา มูคา ฌางัน ตูฮัด เลอ. วะตู อีนี     กู ตาฮู เตด ฮาบิฮ     ตาปี วะตู อีตู     กู นะ มาโซะ เดะ ฮาตี ปือนอฮ ดัฮ เลอ     ซือรูปา บือกะ ตูฮัด ญา มาโซะ เดะ ฮาตี ลาฆู นะ กู     ปือนอฮ ดัฮ.
46013013	กะฆีเตอ     เดะ วะตู อีนี     อาดา ตีฆา มาตา อีนี     นู ดูโดะ กือฌะ     ฌาดี-จะ     ลาฆู ปือจายา     ลาฆู จาดัก     ฌางัน ลาฆู ซายัก เตอ. ตาปี นู บือซัยํ เดะ กาวัด     ฌาดี-จะ     ลาฆู ซายัก เลอ.
46014001	กะฆีเตอ     บรี กาเญา ซือมาตา ซายัก บือซามา เลอ. กือนา กูวาซา มียา โกะ อากัน นู ปานัย นู ซือมืองัจ นะ ตูฮัด บรี เตอ     ตาปี ลือเบฮ เดะ มานามา     บรี กาเญา ปานัย มือเลา ตูโดฮ ลาฆู นะ ตูฮัด.
46014002	ซาเบะ-จะ     โซะ ซือมียา นู มือเลา บาซา อาซิก เตอ     บูกัด ญา มือเลา ฌางัน โกะ ซือมียา     ตาปี ญา มือเลา ฌางัน ตูฮัด เดะ อาตัซ เลอ     ซาเบะ-จะ ฮอย ซาปา นะ มาโซะ เดะ ฮาตี     กะ ปือมือเลา นะ ญา เลอ. ญา มือเลา ลาฆู ดาลับ ซูโงฮ     โซะ ซือมืองัจ นะ ตูฮัด.
46014003	ตาปี โซะ ซือมียา นู มือเลา ตูโดฮ ลาฆู นะ ตูฮัด เตอ     ญา มือเลา ฌางัน โกะ ซือมียา เลอ     บีดา นะ ตูโลก กูญา บรี ปือจายา กือฌะ-กือมัซ     บีดา นะ ปูโฌะ ฮาตี นะ กูญา     บรี ซือนัง-ฮาตี บาฌิ.
46014004	ซือมียา นู มือเลา บาซา อาซิก     ญา ตูโลก ซา ญาวา นะ ญา ตะอาซิก     บรี กือฌะ-กือมัซ เตอ     ตาปี ซือมียา นู มือเลา ตูโดฮ ลาฆู นะ ตูฮัด     ญา ตูโลก ลูมอฮ นะ ตูฮัด ซือมูฮา เลอ     บรี ปือจายา กือฌะ-กือมัซ.
46014005	ซูโงฮ เลอ     กู ซูกา บรี กาเญา ซือมูฮา นะ มือเลา โกะ บาซา อาซิกๆ บือเลฮ. ตาปี บาญะ ลือเบฮ เดะ อีตู ปูลัก     กู ซูกา บรี กาเญา นะ มือเลา ตูโดฮ ลาฆู นะ ตูฮัด. ซาเบะ-จะ     กะ ฮอย ซาปา บือเลฮ กาเลฮ บาซา อีตู     บีดา นะ ตูโลก ลูมอฮ นะ ตูฮัด ซือมูฮา     บรี ปือจายา กือฌะ-กือมัซ     กะฆีเตอ ซือมียา นู มือเลา ตูโดฮ อีตู     ญา อาดา รือฆา     ลือเบฮ เดะ ซือมียา นู ปานัย มือเลา โกะ บาซา อาซิกๆ เลอ.
46014006	กะฆีเตอ     โกะ ดีบราดี เออ     วะตู กู มาแรฮ รอจ กะ กาเญา     กะ กู มือเลา โกะ บาซา อาซิกๆ เตอ     นะ ตูโลก กาเญา บือเลฮ กะฮามี? ฮอย เตด บือเลฮ เลอ. กู ฆาโดฮ อาเมด ลาฆู บาฌิ มาแรฮ มือญาเระ กะ กาเญา เลอ     ฌาดี-จะ     ลาฆู นู ตูฮัด บือเลฮ ปลีฮัจ กะ กู ดัฮ     ลาฆู นู บรี ตาฮู ซูโงฮ เตอ     ลาฆู ตูโดฮ     ลาฆู อาฌัยํ เตอ. กะฆีเตอ เลอ     นะ บือเลฮ ตูโลก กาเญา.
46014007	ลีฮัจ เลอ     โกะ ซือบารัก นู ฮอย เตด ฮีโดะ     บือกะ โกะ ซือลูนัย     โกะ บือฌูลา เตอ     กะ ซือมียา นู ตีโยะ     นู กาเตฮ     ญา บูวัจ บูงี เตด ซัฮ     ซาปา นะ บือเลฮ ตาฮู จะ     ญา ตีโยะ ลาฆู นามา     กาเตฮ ลาฆู นามา เลอ?
46014008	บือกะ ซือมียา ตีโยะ ซือลูนัย บือปรัก ฌูฆา     กะ ญา ตีโยะ บูงี เตด ซัฮ     ซาปา เลอ     นะ บือเลฮ ตาฮู จะ     ฆาโดฮ ซียะ ญาวา บีดา นะ บือปรัก?
46014009	โซะ กาเญา ฌาดี กะฆีเตอ ฌูฆา เลอ. กะ กาเญา มือเลา บาซา อาซิก     มือเลา บือกะ เตด มาโซะ เดะ ฮาตี เตอ     ซือมียา ดืองัยํ     ญา นะ ตาฮู บือเลฮ กะฮามี จะ     กาเญา มือเลา ลาฆู นามา? เตด บือเลฮ เลอ. ปือมือเลา นะ กาเญา เตอ     ซือรูปา บือกะ อาเงน บาวา บือปี     ลือแงะ ฮาบิฮ ดัฮ.
46014010	ซูโงฮ เลอ     เดะ ดือนียา อีนี     อาดา บาซา มือเลา บาญะ ฌือแนฮ     ตาปี ซือมูฮา อาดา ซือมียา นู นะ บือเลฮ ตาฮู ดืองัยํ ลาฆู อีตู.
46014011	ตาปี กะ กู เตด ตาฮู ดืองัยํ ลาฆู ดีฮา เตอ     ซือมียา นู มือเลา ลาฆู อีตู นะ ลีฮัจ จะ     กู ฌาดี ซือมียา บักซา อาซิก. กู โปด     นะ ลีฮัจ กะ ซือมียา อีตู จะ     ญา ฌาดี ซือมียา บักซา อาซิก ฌูฆา.
46014012	โซะ กาเญา ฌาดี กะฆีเตอ ฌูฆา เลอ. กาเญา ราเฌด ตูโรจ โกะ อากัน นู ปานัย     บือกะ นู ซือมืองัจ นะ ตูฮัด บรี. กะฆีเตอ     ลือเบฮ เดะ มานามา     บรี กาเญา กูวาซา นะ ปานัย เดะ ลาฆู นู นะ ตูโลก ลูมอฮ นะ ตูฮัด     บรี ปือจายา กือฌะ-กือมัซ.
46014013	ซาเบะ กะฆีเตอ     ซือมียา นู ปานัย มือเลา บาซา อาซิก เตอ     บรี ญา บือซาโวจ     มีตา นะ บือเลฮ ปานัย อากัน นะ กาเลฮ ปือมือเลา อีตู ฌูฆา เลอ.
46014014	ซาเบะ-จะ     กะ กู นะ บือซาโวจ     ฌาดี บาซา อาซิก เตอ     ซูโงฮ ฮาตี นะ กู บือซาโวจ     บือกะ ซือมืองัจ นะ ตูฮัด บาวา     ตาปี กู เตด บือเลฮ ตาฮู ลาฆู อีตู     เตด บือเลฮ ซาโมจ ลาฆู นามา นู บาฌิ เลอ.
46014015	กะฆีเตอ     กู นะ บูวัจ กะฮามี บาฌิ? กู นะ บือซาโวจ บือกะ ซือมืองัจ นะ ตูฮัด บาวา ฮาตี นะ กู     นะ บือซาโวจ บือกะ กู ตาฮู มาโซะ เดะ ฮาตี ฌูฆา. กู นะ มือญาญี บือกะ ซือมืองัจ นะ ตูฮัด บาวา ฮาตี นะ กู     นะ มือญาญี บือกะ กู ตาฮู มาโซะ เดะ ฮาตี ฌูฆา เลอ.
46014016	เตด กะฆีเตอ     กะ เกา ตืองัฮ ปูฌี กะ ตูฮัด     บือกะ ซือมืองัจ นะ ตูฮัด บาวา ฮาตี นะ เกา เตอ     โซะ ซือมียา นู เตด ตาฮู ลาฆี     ญา นะ มือเลา จะ     "อาเมน" เดะ ปือมือเลา บือซาโวจ ปูฌี กะ ตูฮัด อีตู     บือเลฮ กะฮามี เลอ? ซาเบะ-จะ     ปือมือเลา นะ เกา เตอ     ญา เตด ตาฮู ดืองัยํ ลาลู.
46014017	นู เกา ปูฌี กะ ตูฮัด     บาฌิ ดัฮ     ตาปี ญา เตด ตูโลก ซือมียา อีตู ซีงี     บรี ญา ปือจายา กือฌะ-กือมัซ เลอ.
46014018	กู บรี ซือลามัจ กะ ตูฮัด จะ     กู มือเลา โกะ บาซา อาซิกๆ บือเลฮ     บาญะ ลือเบฮ เดะ กาเญา ซือมูฮา เลอ.
46014019	ตาปี วะตู ลูมอฮ นะ ตูฮัด บือมุน บือซามา     กู ซูกา นะ มือเลา แนฮ ลีมา ปาตัฮ     บือกะ นู มาโซะ เดะ ฮาตี     บีดา นะ อาฌัยํ โกะ ซือมียา นู อาซิก เตอ     กะฆีเตอ บาฌิ ลือเบฮ เดะ นู มือเลา บือรีบู-รีบู ปาตัฮ     นู ฌาดี บาซา อาซิก เลอ.
46014020	โกะ ดีบราดี เออ     ฌางัน ฌาดี บือกะ โกะ นานะ เลอ     เดะ ลาฆู นู กาเญา อีงัจ. โซะ ลาฆู ฌาฮัจ     กือนา ฌาดี ซือรูปา บือกะ นานะ ดือมิ เตอ     ตาปี โซะ ลาฆู นู กาเญา อีงัจ อีตู     กือนา ฌาดี ซือรูปา ซือมียา บือซัยํ เลอ.
46014021	เดะ ซูรัจ ปือมือเลา นะ ตูฮัด     อาดา ฆาแรฮ ดัฮ จะ "กู นะ ซูโรฮ โกะ ซือมียา นู มือเลา บาซา อาซิกๆ กู นะ ซูโรฮ มูโลจ นะ โกะ ซือมียา บักซา อาซิก เตอ บีดา กู นะ มือเลา ฌางัน ลูมอฮ ซือมียา อีนี. ตาปี มีเซ กะฆีเตอ โปด     กูญา นะ ฮอย เตด มือนีงัย กะ กู เลอ." ตูฮัด ญา จะ.
46014022	กะฆีเตอ เลอ     นู ซือมียา มือเลา โกะ บาซา อาซิกๆ เตอ     ญา ฌาดี ปือนานา บรี กะ ลูมอฮ ซือมียา นู เตด บือเลฮ ปือจายา     บูกัด บรี กะ ลูมอฮ ซือมียา นู ปือจายา ดัฮ. ตาปี นู ซือมียา มือเลา ตูโดฮ ลาฆู นะ ตูฮัด เตอ     ญา ฌาดี ปือนานา บรี กะ ลูมอฮ ซือมียา ปือจายา     บูกัด บรี กะ ลูมอฮ ซือมียา นู เตด บือเลฮ ปือจายา เลอ.
46014023	กะฆีเตอ     วะตู ลูมอฮ นะ ตูฮัด ซือมูฮา บือมุน บือซามา ดัฮ     กะ ซือมูฮา ปาคัจ มือเลา โกะ บาซา อาซิกๆ เตอ     บารู อาดา ซือมียา วัยํ-ลูวัยํ     ซือมียา เตด ปือจายา มาโซะ เตอ     กะฆีเตอ ซือมียา อีตู ซีงี นะ กีรา จะ     กาเญา ปาคัจ ฆีลา ดัฮ     บูกัด เฆอ?
46014024	ตาปี กะ ซือมูฮา ตืองัฮ มือเลา ตูโดฮ ลาฆู นะ ตูฮัด     บารู อาดา ซือมียา เตด ปือจายา     ซือมียา วัยํ-ลูวัยํ มาโซะ เตอ     ปือมือเลา นะ กาเญา ซือมูฮา นะ จูโจะ รอจ กะ ฮาตี นะ ญา     บรี ญา ตาฮู ซูโงฮ ดัฮ จะ     ญา บือดูซา เลอ.
46014025	ลาฆู นู ญา บูนี ดัฮ     เดะ ดาลับ ฮาตี นะ ญา เตอ     ญา นะ กือนา ปลีฮัจ บรี ซัฮ. กะฆีเตอ     ญา นะ ตือมะ มูคา รอจ กะ ตานัฮ     มือญือมัฮ กะ ตูฮัด เดะ อาตัซ     มือเลา ซาโงะ จะ     "ซูโงฮ เลอ     ตูฮัด อาดา เดะ ตืองัฮ กาเญา."
46014026	กะฆีเตอ     โกะ ดีบราดี เออ     กู นะ มือเลา กะฮามี เลอ? วะตู กาเญา บือมุน บือซามา     กาเญา โซก ซืออูรัก อาดา ลาฆู บาฌิ นะ มาแรฮ ปาฮาฆิ. นู ซืออูรัก อาดา ลาฆู มือญาญี     นู ซืออูรัก อาดา ลาฆู อาฌัยํ     นู ซืออูรัก อาดา ลาฆู นู ตูฮัด ปลีฮัจ ดัฮ เตอ     นู ซืออูรัก อาดา ปือมือเลา บาซา อาซิก     นู ซืออูรัก ลาฆี     ญา นะ กาเลฮ ปือมือเลา บาซา อาซิก ซีงี     บรี ตาฮู. ตาปี กือนา บูวัจ ลาฆู ซือมูฮา เลอ     บีดา นะ ตูโลก ลูมอฮ นะ ตูฮัด บรี ปือจายา กือฌะ-กือมัซ.
46014027	กะ ซือมียา ดีฮา นะ มือเลา บาซา อาซิก เตอ     ฮาบิฮ บาญะ บรี อาดา ดูวา ตีฆา อูรัก มือเลา     นาตี ตูโรจ กะ กาวัด เลอ. บารู บรี ซือมียา นู ซา     กาเลฮ ลาฆู บาซา อีตู บรี ตาฮู.
46014028	ตาปี กะ ฮอย ซาปา ปานัย กาเลฮ ลาฆู อีตู     บรี กูญา ซืองะ เดะ ตือปัจ บือมุน ลูมอฮ นะ ตูฮัด. บรี กูญา มือเลา เดะ ฮาตี นะ กูญา ตะอาซิก     มือเลา ฌางัน ตูฮัด กะฆีเตอ เลอ.
46014029	บรี โกะ ซือมียา ตูโดฮ ลาฆู นะ ตูฮัด มือเลา ฌูฆา     ดูวา ตีฆา อูรัก. บรี กะ โกะ ซือมียา ฆีลาฆี บรีงัจ บือกีรา     เดะ ลาฆู นู กูญา อีตู มือเลา.
46014030	ตาปี กะ อาดา ลาฆู ปลีฮัจ กะ ซือมียา อาซิก นู ดูโดะ บือซามา     บรี ซือมียา นู มือเลา ลามูลา อีตู บราดู มือเลา     ดูโดะ งะซืองะ เลอ.
46014031	ซาเบะ-จะ     กาเญา ซือมูฮา นะ บือเลฮ มือเลา ตูโดฮ ลาฆู นะ ตูฮัด     ซือกาลี ซืออูรักๆ     บีดา ซือมียา ซือมูฮา นะ บือเลฮ บลาฌัยํ เตอ     บีดา นะ บือเลฮ ปูโฌะ-ฮาตี นะ ซือมียา ซือมูฮา ฌูฆา เลอ.
46014032	นู นะ มือเลา ตูโดฮ ลาฆู นะ ตูฮัด     ญา ดูโดะ เดะ บาวัฮ ฮูโกบ     นะ ซือมียา นู มือเลา ตูโดฮ อีตู.
46014033	ซาเบะ-จะ     ตูฮัด ญา ตีเมา บรี กีตา จาเจา ปี แจะ-บีแระ     ตาปี ญา นะ บรี กีตา ดูโดะ ซือนัง ซือลามัจ เลอ     บือกะ เดะ โกะ ลูมอฮ ซือมียา นะ ตูฮัด ซือมูฮา ราตา.
46014034	บรี โกะ นีบีนี ดูโดะ งะซืองะ     เดะ ตือปัจ บือมุน ลูมอฮ นะ ตูฮัด. ตีเมา บรี กูญา มือเลา บูริ เลอ. บือกะ ซูรัจ ปือมือซัด ฮูโกบ ปือซัด ฌูฆา จะ     บรี กูญา ดูโดะ เดะ บาวัฮ ฮูโกบ เลอ.
46014035	กะ กูญา ซูกา นะ ตาฮู ลาฆู นามา เตอ     บรี กูญา ตาญา ลากี นะ กูญา     ตือปัจ รูมัฮ เลอ. ซาเบะ-จะ     นู นีบีนี นะ มือเลา บูริ     เดะ ตือปัจ บือมุน ลูมอฮ นะ ตูฮัด เตอ     ฌาดี ลาฆู จือและ เลอ.
46014036	กะฮามี เลอ? ปือมือเลา นะ ตูฮัด     ดาตัก มาแรฮ เดะ ลูมอฮ กาเญา เฆอ? ปือมือเลา อีตู ปี รอจ กะ ซา ลูมอฮ กาเญา เฆอ?
46014037	ซือมียา ดีฮา นู กีรา จะ     ญา ฌาดี ซือมียา มือเลา ตูโดฮ ลาฆู นะ ตูฮัด     ฌาดี ซือมียา อาดา อากัน นู ปานัย ดาตัก เดะ ซือมืองัจ นะ ตูฮัด เตอ     ญา ฆาโดฮ ซาโงะ จะ     นู กู ตืองัฮ ฆาแรฮ กะ กาเญา อีนี     ฌาดี ปือมือซัด นะ ตูฮัด เลอ.
46014038	ตาปี     กะ ซือมียา ดีฮา เตด ปือดูลี กะ ลาฆู อีนี     ฌางัน ปือดูลี กะ ญา เลอ.
46014039	กะฆีเตอ     โกะ ดีบราดี นะ กู เออ     บรี กาเญา ราเฌด กูวาซา นะ บือเลฮ มือเลา ตูโดฮ ลาฆู นะ ตูฮัด. ลาฆู มือเลา โกะ บาซา อาซิกๆ เตอ     ฌางัน นะ บลารัก เลอ.
46014040	ตาปี เดะ ลาฆู ซือมูฮา     กือนา บูวัจ ตูโรจ บือกะ ลาฆู นู บาฌิ     ตูโรจ กะ ฮาดัจ นู บาฌิ เลอ.
46015001	กะฆีเตอ     โกะ ดีบราดี เออ     กู นะ ปรีงัจ กะ กาเญา ปาซัน บรีตา นู บาฌิ อีตู     นู กู บือเลฮ มือญาเระ กะ กาเญา ดัฮ     นู กาเญา ซาโมจ ดัฮ     นู ฌาดี ตือปัจ บือดีรี กือฌะ นะ กาเญา เลอ.
46015002	บรีตา นู บาฌิ เตอ     ฌาดี-จะ     ปือมือเลา อีตู นู กู บือเลฮ มือญาเระ กะ กาเญา เตอ. กะ กาเญา ปือฆัก ลาฆู อีตู บรี กือฌะ-กือมัซ     ญา นะ บูวัจ บรี กาเญา ฮีโดะ ลือปัซ บาฌิ ดัฮ เลอ. กะ เตด ฌาดี กะฆีเตอ     นู กาเญา ปือจายา     ญา รูฆี ดัฮ เลอ.
46015003	ซาเบะ-จะ     ลาฆู อีตู นู กู ซาโมจ ดัฮ     กู บือเลฮ กีเรบ บรี กะ กาเญา ฌูฆา     ฌาดี ลาฆู นู ซัยํ-บือซัยํ เดะ กาวัด     จะ     เยซู คริด บือเลฮ มาตี ดัฮ     กรานา ดูซา นะ กีตา     บือกะ อาดา ฆาแรฮ ดูลู ดัฮ     เดะ ซูรัจ ปือมือเลา นะ ตูฮัด.
46015004	ญา กือนา ตานัม ดัฮ     ตาปี เดะ อารี ตีฆา     ญา กือนา อาเกะ บือบีกัซ บรี ฮีโดะ ปาเระ เดะ มาตี ดัฮ เลอ     บือกะ อาดา ฆาแรฮ ดูลู ดัฮ     เดะ ซูรัจ ปือมือเลา นะ ตูฮัด.
46015005	ญา ปลีฮัจ กะ เปโตร บารู ญา ปลีฮัจ กะ ลูมอฮ ปือญูโรฮ ดูวา-บือลัซ อูรัก นะ ญา.
46015006	ลือปัซ อีตู     ญา ปลีฮัจ กะ โกะ ดีบราดี นู ปือจายา     ลือเบฮ เดะ ลีมา ราตุซ อูรัก ซือกาลี. กูญา อีตู เตอ     ซือตืองัฮ มาตี ดัฮ     ตาปี นู บาญะ     ญา อาดา ฮีโดะ ลาฆี     รอจ กะ อารี อีนี เลอ.
46015007	ลือปัซ อีตู ปูลัก     ญา บือเลฮ ปลีฮัจ กะ ยากอบ     บารู ปลีฮัจ กะ โกะ ปือญูโรฮ นะ ญา ซือมูฮา.
46015008	ปือญูดัฮ เดะ กาวัด เตอ     ญา ปลีฮัจ กะ กู ซือรูปา กู ฌาดี นานะ นู ดูโดะ เดะ อาปี     เตด ฆือนะ บูลัด.
46015009	ซาเบะ-จะ     กู นี     ฌาดี ซือมียา ดือมิ เดะ กาวัด     เดะ ลูมอฮ ปือญูโรฮ เตอ     เตด ปาโตจ นะ กือนา บลาโลก จะ     ฌาดี ปือญูโรฮ นะ ตูฮัด เลอ     ซาเบะ กู บือเลฮ ปรือกัด ซา ลูมอฮ นะ ตูฮัด อีตู ดัฮ.
46015010	ตาปี ตูฮัด เดะ อาตัซ บือเลฮ ฮาลัย บรี ซือลามัจ กะ กู ดัฮ     บรี กู ฌาดี ปือญูโรฮ นะ ญา กะฆีนี. นู ญา บรี ซือลามัจ กะฆีเตอ     ฮอย เตด ฌาดี ลาฆู รูฆี เลอ. บูกัด กะฆีเตอ     ตาปี กู ราเฌด บือกรือฌา     ลือเบฮ เดะ ลูมอฮ ปือญูโรฮ ซือมูฮา ปูลัก. โงฮ-ซูโงฮ เตอ     บูกัด กู บือกรือฌา ตะอาซิก     ตาปี นู ตูฮัด บือเลฮ ฮาลัย บรี ซือลามัจ กะ กู     ญา บือกรือฌา เดะ ดาลับ ญาวา กู เลอ.
46015011	กะฆีเตอ     เตด-จะ กู     เฆอ-จะ โกะ ปือญูโรฮ อาซิก เตอ     กามี บือเลฮ มือญาเระ ลาฆู กะฆีเตอ ดัฮ. กาเญา โปด     บือเลฮ ปือจายา ลาฆู กะฆีเตอ ฌูฆา เลอ.
46015012	กะฆีเตอ เลอ     นู กีตา มือญาเระ บีตาฮู ดัฮ จะ     เยซู คริด บือเลฮ ฮีโดะ ปาเระ เดะ มาตี ดัฮ เตอ     กะฮามี เลอ     นู กาเญา ซือตืองัฮ อาดา มือเลา จะ     ลาฆู ซือมียา นะ ฮีโดะ ปาเระ เดะ มาตี     ฮอย ลาลู เลอ?
46015013	ตาปี กะ ลาฆู ฮีโดะ ปาเระ เดะ มาตี ฮอย ลาลู เตอ     เยซู คริด โปด     ญา เตด บือเลฮ ฮีโดะ ปาเระ เดะ มาตี ฌูฆา.
46015014	กะฆีเตอ ปูลัก     กะ เยซู คริด เตด บือเลฮ ฮีโดะ ปาเระ เดะ มาตี เตอ     ลาฆู นู กามี มือญาเระ     เตด ฌาดี นามา. ลาฆู นู กาเญา ปือจายา โปด     เตด ฌาดี นามา ฌูฆา เลอ.
46015015	ลือเบฮ เดะ อีตู เลอ     โกะ ซือมียา นะ ลีฮัจ จะ     กามี ฌาดี ซะซี มืออูปัย     ปาซัน ลาฆู นะ ตูฮัด เดะ อาตัซ     ซาเบะ กามี บือเลฮ ฌาดี ซะซี จะ     ตูฮัด บือเลฮ อาเกะ เยซู คริด     บรี ฮีโดะ ปาเระ เดะ มาตี ดัฮ เลอ. ตาปี กะ ฌาดี ลาฆู ซูโงฮ นู จะ     ซือมียา นะ ฮีโดะ ปาเระ เดะ มาตี     ฮอย ลาลู เตอ     กะฆีเตอ ตูฮัด เดะ อาตัซ     ญา เตด บือเลฮ อาเกะ เยซู คริด     บรี ฮีโดะ ปาเระ เลอ.
46015016	ซาเบะ-จะ     กะ ซือมียา มาตี นะ ฮอย เตด ฮีโดะ ปาเระ เตอ     เยซู คริด เลอ     ญา ฮอย เตด บือเลฮ ฮีโดะ ปาเระ ฌูฆา.
46015017	กะฆีเตอ     กะ เยซู คริด เตด บือเลฮ ฮีโดะ ปาเระ เดะ มาตี เตอ     นู กาเญา ปือจายา     ฮอย เตด ตือปากัย เลอ     กาเญา โปด     อาดา ลือกัจ เดะ ลาฆู บือดูซา ลาฆี เลอ.
46015018	กะฆีเตอ ฌูฆา     โกะ ซือมียา นู ปือจายา กะ เยซู คริด     นู มาตี ปี ดัฮ     กูญา บือนาซา ดัฮ เลอ.
46015019	กะ กีตา ฮาระ กะ เยซู คริด ดัฮ     บีดา นะ บือเลฮ บาฌิ วะตู กีตา อาดา ฮีโดะ ลาฆี     ซา วะตู เตอ     กะฆีเตอ ปาโตจ นะ บรี โกะ ซือมียา ตือจีฮัด กะ กีตา     ลือเบฮ เดะ ซือมียา ซือมูฮา เลอ.
46015020	ตาปี โงฮ-ซูโงฮ เลอ     ตูฮัด เดะ อาตัซ บือเลฮ อาเกะ เยซู คริด     บรี ฮีโดะ ปาเระ เดะ มาตี ดัฮ     ฌาดี ซือมียา ลามูลา เดะ ลูมอฮ ซือมียา นู มาตี ปี ดัฮ     นู นะ ฮีโดะ ปาเระ เลอ.
46015021	ซาเบะ-จะ     นู โกะ ซือมียา กือนา มาตี     กรานา ปือบูวัจ นะ ซือมียา นู ซา เตอ     กะฆีเตอ     โกะ ซือมียา นะ ฮีโดะ ปาเระ เดะ มาตี     กรานา ปือบูวัจ นะ ซือมียา นู ซา ปูลัก.
46015022	ซือมียา ซือมูฮา กือนา มาตี     กรานา ลือกัจ บือซามา ฌางัน อาดับ กะฮามี เตอ     ซือมูฮา นะ ฮีโดะ ปาเระ     กรานา ลือกัจ บือซามา ฌางัน เยซู คริด กะฆีเตอ เลอ.
46015023	ตาปี นะ ตูโรจ บือกะ วะตู นะ ซิกมาซิก จะ     อาดา เยซู คริด ฌาดี ลามูลา. เดะ บลากัก     กาลา ญา นะ บาลิ มาแรฮ ปูลัก เตอ     โกะ ลูมอฮ ซือมียา นะ ญา     นะ ฮีโดะ ปาเระ ฌูฆา.
46015024	ลือปัซ อีตู     นะ ฌาดี วะตู ปือญูดัฮ. กาลา อีตู     เยซู นะ บูวัจ บรี โกะ ลูมอฮ ฌิด     ลูมอฮ ฮาตู กรัซ     ฮาตู ฌาฮัจ ซือมูฮา     นะ ฌาฮานัม ปี ฮาบิฮ เลอ. กะฆีเตอ     ญา นะ ซรัฮ บรี กะ ตูฮัด     นู อาโปก เดะ อาตัซ     บรี ญา ฌาดี ราฌา ราตา เลอ.
46015025	กรานา เยซู คริด ฆาโดฮ บือบือลา ฌาดี ราฌา     ตือดะ รอจ กะ อารี อีตู     นู ตูฮัด เดะ อาตัซ นะ ฌือนัฮ เดะ ลูมอฮ ซือตรู ซือมูฮา     บูวัจ บรี กูญา ดูโดะ เดะ บาวัฮ ตาปะ กากี นะ เยซู.
46015026	ซือตรู ปือญูดัฮ     นู นะ ฌาฮานัม ปี ฮาบิฮ เตอ     ฌาดี ลาฆู มาตี เลอ.
46015027	ซาเบะ ซูรัจ ปือมือเลา นะ ตูฮัด มือเลา จะ "ตูฮัด เดะ อาตัซ     นะ บูวัจ บรี บือนา ซือมูฮา     ดูโดะ เดะ บาวัฮ ตาปะ กากี นะ ญา." นู จะ     "บือนา ซือมูฮา" ซีงี เตอ     ฮอย เตด กีรา ตูฮัด ตะอาซิก     กรานา ญา เตอ เลอ     นู บูวัจ บรี บือนา ซือมูฮา อีตู     ดูโดะ เดะ บาวัฮ ตาปะ กากี นะ เยซู.
46015028	ตาปี กาลา บือนา ซือมูฮา ราตา     อาดา เดะ บาวัฮ ฮูโกบ นะ เยซู ดัฮ     กะฆีเตอ ญา ตะอาซิก     นู นานะ นะ ตูฮัด เตอ     ญา นะ ยอม ดูโดะ เดะ บาวัฮ ฮูโกบ     นะ ตูฮัด บือซัยํ เดะ อาตัซ     นู บูวัจ บรี บือนา อีตู อาดา เดะ บาวัฮ กากี นะ ญา. กะฆีเตอ     ตูฮัด บือซัยํ เดะ อาตัซ     ญา เลอ     นะ ฌาดี นู บือซัยํ ซือซูโงฮ เดะ บือนา ซือมูฮา ราตา.
46015029	ดัฮ ฮอย เตด กะฆีเตอ     โซะ โกะ ซือมียา ซือตืองัฮ     นู ซาโมจ ลาฆู ซือลับ เดะ อาเย     ฆาตี ซือมียา นู มาตี ดัฮ     กูญา บูวัจ กะฮามี เลอ? กะ โกะ ซือมียา นู มาตี ดัฮ     นะ ฮอย เตด ฮีโดะ ปาเระ ลาลู     บูวัจ นามา เลอ     โกะ ซือมียา อีตู     นะ ซือลับ เดะ อาเย ฆาตี กูญา?
46015030	โซะ กามี โปด     บูวัจ นามา กามี ยอม บือตือโปฮ ฌางัน ลาฆู นู มาจับ ดาปิก นะ มาตี     บีลัก วะตู เลอ?
46015031	โกะ ดีบราดี เออ     กู ดาปิก นะ มาตี บีลัก อารี เลอ. นู กู งันตืองัน ปาซัน ลาฆู นะ กาเญา เตอ     นู กาเญา ลือกัจ บือซามา ฌางัน เยซู คริด     ตูฮัด นะ กีตา เตอ     บูวัจ บรี กู บือเลฮ มือเลา กือมัซๆ กะฆีเตอ เลอ.
46015032	ดัฮ-จะ     นู กู บือเลฮ บลาวัด     ฌางัน โกะ บือนาตัก ฌาฮัจ โซะ นังฆรี เอเฟซัด     ฌาดี ลาฆู ตูโรจ บือกะ โกะ อูมัจ-ซือมียา ราตาๆ เตอ     กู นะ บือเลฮ ซาโมจ นามา นู บาฌิ? ฮอย เลอ. กะ ซือมียา นู มาตี ดัฮ     ญา นะ ฮอย เตด ฮีโดะ ปาเระ เตอ     บรี กีตา ตูโรจ บือกะ นู จะ "โฌฮ     กีตา ปี มากัด     ปี โอะ เลอ. ซาเบะ-จะ     มัฮปาฆี กีตา นะ มาตี ดัฮ เลอ."
46015033	ฌางัน บรี กูญา ตีปู กาเญา เลอ. "บือฆู บือซามา ฌางัน ซือมียา ฌาฮัจ     บูวัจ บรี กีตา ฌาฮัจ กะฆีเตอ ฌูฆา เลอ."
46015034	กาเญา กือนา ซือดัยํ ญาวา     บูวัจ บือปรางัย บรี บาฌิ เลอ     ฌางัน ตูโรจ กะ ลาฆู นู บือดูซา. กู นะ มือเลา กะฆีนี บรี กาเญา จือและ มาตา จะ     กาเญา ซือตืองัฮ ฮอย เตด กราลา ตูฮัด เลอ.
46015035	ตาปี อาดา ซือมียา ซือตืองัฮ นะ ตาญา จะ     "ซือมียา นู มาตี ดัฮ     นะ กือนา อาเกะ บรี ฮีโดะ ปาเระ บือเลฮ กะฮามี เลอ? กูญา นะ ฮีโดะ ปาเระ     ฌาดี รูปา ญาวา กะฮามี เลอ?"
46015036	โอ โกะ ซือมียา นู บูดอ     มาแรฮ มือนีงัย เลอ. กาลา กาเญา ตานัม บีฌี ปาดี เดะ ตานัฮ เตอ     กะ บีฌี อีตู เตด มาตี ดูลู     ญา นะ เตด บือตูโมฮ บรี ฌาดี ปูลัก เลอ.
46015037	บีฌี นู กาเญา ตานัม อีตู เตอ     มีเซ-จะ ฌาดี บีฌี ปาดี     บีฌี นามาๆ โปด     ญา ฌาดี ซา บีฌี อีตู เลอ. ญา เตด ซือรูปา โกะ ปูโฮด     นู นะ บือตูโมฮ เดะ บลากัก.
46015038	ตูฮัด เตอ เลอ     บูวัจ บรี บีฌี อีตู นะ ฌาดี ปูโฮด     ตูโรจ บือกะ ฮาตี นะ ญา. ญา บูวัจ บรี ราตา บีฌี นะ บือตูโมฮ     ซือรูปา บือแนฮ นะ ญา.
46015039	ลูลู ซือมูฮา     ญา เตด ซือรูปา เลอ. อาดา ลูลู ซือมียา ซือมาจับ     อาดา ลูลู บือนาตัก ซือมาจับ     อาดา ลูลู บูโรก ซือมาจับ     อาดา ลูลู อีกัด ซือมาจับ.
46015040	อาดา โกะ ญาวา นู โซะ ลาแงะ เตอ     โกะ ญาวา นู โซะ ดือนียา โปด     อาดา ฌูฆา เลอ. ญาวา นู โซะ ลาแงะ ญา บือฆาจะ ซือมาจับ     ตาปี ญาวา นู โซะ ดือนียา เตอ     ญา บือฆาจะ ซือมาจับ นู อาซิก.
46015041	กะฆีเตอ     มาตาอารี บือฆาจะ ซือมาจับ     บูลัด บือฆาจะ ซือมาจับ นู อาซิก     โกะ บีตัก โปด     ญา บือฆาจะ มาจับ นู อาซิก ปูลัก. มีเซ โกะ บีตัก เตอ     ญา บือฆาจะ โซกซา มาจับ.
46015042	นะ ฌาดี กะฆีเตอ ฌูฆา เลอ     กาลา โกะ ซือมียา นะ ฮีโดะ ปาเระ เดะ มาตี. นู ตานัม ดัฮ     ฌาดี ญาวา นู นะ บูโซะ. นู นะ ฮีโดะ ปาเระ     ฮอย เตด นะ บูโซะ ดัฮ เลอ.
46015043	นู ตานัม ดัฮ     ฌาดี ญาวา นู ตะอารัฮ. นู นะ ฮีโดะ ปาเระ     นะ บาฌิ บือฆาจะ เลอ. นู ตานัม ดัฮ เตอ     ฌาดี ญาวา นู ลือมัฮ     ฮอย อูรัจ. นู นะ ฮีโดะ ปาเระ     ญา นะ ตือฆัยํ-อูรัจ ซูโงฮ.
46015044	นู ตานัม ดัฮ     ฌาดี ญาวา บือกะ ซือมียา ราตาๆ     นู ฮีโดะ ปาเระ     นะ ฌาดี ญาวา นู ฮีโดะ โซะ ซือมืองัจ. กะ อาดา ญาวา บือกะ นะ อูมัจ-ซือมียา ราตาๆ เตอ     ญาวา นู ฮีโดะ โซะ ซือมืองัจ     อาดา ฌูฆา เลอ.
46015045	ซาเบะ-จะ     อาดา เดะ ซูรัจ ปือมือเลา นะ ตูฮัด นู จะ "ตูฮัด บือฌาดี ซือมียา ลามูลา     อาดับ เตอ     ฌาดี ซือมียา นู ฮีโดะ." ตาปี อาดับ นู ปือญูดัฮ     ญา เตอ     ฌาดี ซือมืองัจ นู บรี ฮีโดะ.
46015046	ตาปี ญาวา ลามูลา     ญา บูกัด ฌาดี ญาวา นู ฮีโดะ โซะ ซือมืองัจ. อาดา ญาวา บือกะ โกะ ซือมียา ราตาๆ ดูลู     เดะ บลากัก บารู อาดา ญาวา นู ฮีโดะ โซะ ซือมืองัจ.
46015047	ซือมียา ลามูลา บือฌาดี ดัฮ     ฌางัน ตานัฮ     ฌาดี ซือมียา ดาตัก เดะ ตานัฮ เลอ. ตาปี ซือมียา นู กือดูวา เตอ     ญา ตูโรด มาแรฮ ดาตัก เดะ โซะ อาตัซ ลาแงะ.
46015048	ซือมียา ดาตัก เดะ ตานัฮ ซีงี     ญา ฌาดี กะฮามี เตอ     โกะ ลูมอฮ ซือมียา นู ดาตัก เดะ ตานัฮ     กูญา ฌาดี กะฆีเตอ ฌูฆา เลอ. ซือมียา นู มาแรฮ ดาตัก เดะ โซะ อาตัซ ลาแงะ ซีงี     ญา ฌาดี กะฮามี เตอ     โกะ ลูมอฮ ซือมียา นู ดาตัก เดะ โซะ อาตัซ ลาแงะ     ฌาดี กะฆีเตอ ฌูฆา เลอ.
46015049	กีตา ฌาดี บือกะ รูปา นะ ซือมียา ดาตัก เดะ ตานัฮ อีตู ดัฮ. กะฆีเตอ เลอ     กีตา นะ ฌาดี บือกะ รูปา นะ ซือมียา อีตู     นู มาแรฮ ดาตัก เดะ โซะ อาตัซ ลาแงะ ฌูฆา.
46015050	อาดี-บราดี เออ     กู นะ มือญาเระ กะฆีนี จะ     ญาวา นู อาดา ลูลู อาดา ดารัฮ เตอ     นะ อาดา บาฮาเฆด เดะ ดือนียา บารู นะ ตูฮัด ฮอย เตด บือเลฮ เลอ. กะฆีเตอ ฌูฆา     บือนา นู นะ บูโซะ     นะ อาดา บาฮาเฆด เดะ ดือนียา บารู อีตู     นู โกะ บือนา บารัก นะ เตด บูโซะ     ฮอย เตด บือเลฮ เลอ.
46015051	ลีฮัจ เลอ     กู อาดา ซา ลาฆู นู ดาลับ ซูโงฮ     นะ มือญาเระ กะ กาเญา     จะ     ซือมียา กีตา นะ เตด ลีนา     มือนีงัน ปี ดัฮ     ราตา ซือมียา เตอ     ตาปี กีตา นะ กือนา ซาเลด บารู     ราตา ซือมียา เลอ.
46015052	เดะ วะตู ตีโยะ ซือลูนัย นู ปือญูดัฮ อีตู เตอ     กีตา นะ กือนา ซาเลด ดัฮ เลอ     เดะ ดาลับ แนฮ ซา วะตู     บือกะ นู มาตา นะ กีตา งือแตะ ซือกาลี. กรานา-จะ     วะตู นู นะ อาดา บูงี ซือลูนัย กะฆีเตอ     ซือมียา นู มาตี ดัฮ     นะ กือนา อาเกะ บรี ฮีโดะ ปาเระ มาแรฮ     นะ ฮอย เตด บูโซะ ลาฆี. กะฆีเตอ     กีตา นะ กือนา ซาเลด บารู ดัฮ.
46015053	ซาเบะ บือนา นู นะ บูโซะ อีนี     นะ กือนา อาเมด บือนา นู ฮอย เตด บูโซะ     มาแรฮ ปากัย บอฮ. บือนา นู นะ มาตี อีนี     นะ กือนา อาเมด บือนา นู เตด มาตี ลาลู     มาแรฮ ปากัย บอฮ เลอ.
46015054	กะฆีเตอ     กาลา บือนา นู นะ บูโซะ อีนี     นะ บอฮ บือนา นู ฮอย เตด บูโซะ เตอ     กาลา บือนา นู นะ มาตี อีนี     นะ บอฮ บือนา นู เตด มาตี ลาลู เตอ     กาลา อีตู เลอ     ปือมือเลา นู อาดา ฆาแรฮ ดัฮ     เดะ ซูรัจ ปือมือเลา นะ ตูฮัด นะ รือมัก ดัฮ     นู จะ     "ลาฆู ฌือนัฮ     ญา บือเลฮ ตือลัด ลาฆู มาตี ดัฮ     บรี บือนาซา ฮาบิฮ."
46015055	"โอ ลาฆู มาตี     นู เกา ฌือนัฮ ดัฮ     อาดา เปะ ดีฮา เลอ? โอ ลาฆู มาตี     บีซา นะ เกา อาดา เปะ ดีฮา เลอ?"
46015056	นู ลาฆู มาตี อาดา บีซา เตอ     บีซา อีตู ฌาดี ลาฆู ดูซา เลอ. นู ดูซา อาดา ปือมือฆัฮ เตอ     ปือมือฆัฮ อีตู ฌาดี ปือมือเลา ฮูโกบ นะ ตูฮัด เลอ.
46015057	ตาปี     บรี ซือลามัจ กะ ตูฮัด บือซัยํ เดะ อาตัซ เลอ. ญา บรี กีตา ฌือนัฮ ดัฮ     ซาเบะ เยซู คริด     นู ฌาดี ตูฮัด นะ กีตา ดัฮ เลอ.
46015058	กะฆีเตอ เลอ     โกะ อาดี-บราดี     นู กู ซายัก เออ     บรี ฮาตี นะ กาเญา กือฌะ-กือมัซ     ฌางัน บรูบัฮ เลอ. กือนา บูวัจ กรือฌา นะ ตูฮัด บรี ปือนอฮ บาฌิ     บีลัก วะตู เลอ     ซาเบะ กาเญา ตาฮู จะ     นู กาเญา บูวัจ กรือฌา นะ ตูฮัด เตอ     ญา นะ รูฆี     ฮอย เตด บือเลฮ เลอ.
46016001	ปาซัน ลาฆู มืองูเตะ     บีดา นะ ตูโลก โกะ ซือมียา นะ ตูฮัด เดะ นังฆรี ยูเดีย เตอ     บือกะ กู บือเลฮ ปือซัด โกะ ลูมอฮ นะ ตูฮัด     เดะ นังฆรี ฆาลาเตีย กะฮามี เตอ     บรี กาเญา บูวัจ กะฆีเตอ ฌูฆา เลอ.
46016002	เดะ บีลัก อารี มีงู     บรี กาเญา โซก ซืออูรัก ปือซาลัฮ ดูเวะ ซือตืองัฮ ตาโรฮ     บือกะ กาเญา บือเลฮ ซาโมจ ดัฮ. กะฆีเตอ     วะตู กู มาแรฮ รอจ ดัฮ     เตด ปายัฮ นะ มืองูเตะ.
46016003	ตานา กู มาแรฮ ดัฮ เตอ     ลูมอฮ กาเญา ซูกา นะ ปีเลฮ ซาปา     ปี ฆาตี กาเญา เตอ     กู นะ กีเรบ ซูรัจ     ฌางัน ดูเวะ มือญือมัฮ นะ กาเญา     บรี กะ ซือมียา อีตู     นะ บาวา ปี อาตัจ กะ นังฆรี เยรูซาเลม.
46016004	กะ อาดา จือลัฮ นู บาฌิ     บรี กะ กู นะ ปี ตะอาซิก เลอ     ลูมอฮ กูญา โปด     นะ ปี บือซามา ฌางัน กู ฌูฆา.
46016005	ลือปัซ กู บือฌาลัด ลาลู นังฆรี มาซิโดเนีย ดัฮ     กู นะ ปี ฌือเงาะ ลีฮัจ กาเญา เลอ     ซาเบะ-จะ     กู ฆาโดฮ นะ บือฌาลัด ลาลู นังฆรี มาซิโดเนีย กะฆีเตอ ดูลู.
46016006	นากือนา เตอ     กู นะ บือเลฮ ดูโดะ ฌางัน กาเญา     นะ ดูโดะ ตือดะ ฮาบิฮ มูเซด บือแฌะ โปด บือเลฮ ฌูฆา เลอ. กะฆีเตอ     เตด-จะ กู นะ ปี กะ ดีฮา ปูลัก เตอ     กาเญา นะ บือเลฮ ตูโลก อาตัจ กู     บรี กู ปี ซือลามัจ เลอ.
46016007	ซาเบะ-จะ     กู ตีเมา นะ ซีงัฮ ลีฮัจ กาเญา วะตู อีนี     แนฮ ซือฌูรุซ. กู จาดัก จะ     กะ ตูฮัด บรี กะฆีเตอ     กู นะ บือเลฮ ดูโดะ ฌางัน กาเญา ลามา เลอ.
46016008	ตาปี กู นะ ดูโดะ ตือปัจ นังฆรี เอเฟซัด อีนี     รอจ กะ อารี บรามัย เพนเทคด เตอ
46016009	ซาเบะ-จะ     อาดา จือลัฮ นู ลือฆา     นู บาฌิ     บรี กู นะ บือกรือฌา ปัจ อีนี. โกะ ซือมียา บลาวัด โปด     อาดา บาญะ ฌูฆา เลอ.
46016010	กะ ทิโมที ปี รอจ กะ กาเญา เตอ     กือนา ซาโมจ ญา บรี บาฌิ     ฌางัน บรี ญา ตาโกจ นามาๆ โปด. ซาเบะ ญา เตอ     ตืองัฮ บือกรือฌา ลาฆู นะ ตูฮัด     ซือรูปา บือกะ กู เลอ.
46016011	กะฆีเตอ     ฌางัน บรี ซาปา นะ ดูทุ ญา     ตาปี กือนา ตูโลก     บรี ญา นะ บือเลฮ บือฌาลัด ปี     ซือนัง ซือลามัจ เลอ     บีดา ญา นะ บือเลฮ บาลิ ปาเระ รอจ กะ กู. ซาเบะ-จะ     กู อาดา นาตี ญา นะ บาลิ     บือซามา-ซามา ฌางัน โกะ ดีบราดี อีตู.
46016012	ตาปี ปาซัน อะโปโล     อาดี-บราดี นะ กีตา เตอ     กู บือเลฮ ปูโฌะ ญา ซัจๆ     บรี ญา ปี ฌือเงาะ ลีฮัจ กาเญา     บือซามา ฌางัน โกะ ดีบราดี นู ฆีลาฆี เตอ     ตาปี ญา เตด ปือนอฮ เดะ ฮาตี ลาลู     นะ ปี เดะ วะตู อีนี. กะฆีเตอ     ตานา ญา อาดา จือลัฮ ญา นะ ปี เลอ.
46016013	กาเญา กือนา ฌาฆา บรี บาฌิ เลอ     บรี บือดีรี กือฌะ-กือมัซ เดะ ลาฆู ปือจายา กะ ตูฮัด. บรี ฮาตี บรานี     ตือฆัยํ-อูรัจ เลอ.
46016014	กือนา บูวัจ ลาฆู ซือมูฮา     ฌางัน ฮาตี ซายัก เลอ.
46016015	โกะ ดีบราดี เออ     กาเญา ตาฮู จะ     โกะ ซือมียา ซือรูมัฮ นะ ซือเตฟานัด เตอ     กูญา ฌาดี ซือมียา ลามูลา เดะ โซะ นังฆรี อาคายา     นู ปือจายา กะ เยซู. กูญา บือเลฮ ซรัฮ ญาวา นะ กูญา     บือกรือฌา ตูโลก โกะ ซือมียา นะ ตูฮัด. กะฆีเตอ     กู ปือซัด กือมัซๆ จะ
46016016	บรี กาเญา ฮาตี มือนูโนะ     ตูโรจ โกะ ซือมียา กะฆีเตอ เลอ     ฌางัน โกะ ซือมียา ซือมูฮา นู กูวาซา บือกรือฌา ตูโลก บือซามา เตอ.
46016017	กู ซูกา-ฮาตี ซูโงฮ     นู ซือเตฟานัด     ฟอตูนาตัด     ฌางัน อาคัยกัด     กูญา ตีฆา อูรัก บือเลฮ มาแรฮ รอจ กะ กู ดัฮ. ซือรูปา กูญา บือเลฮ ฆาตี กาเญา เลอ
46016018	ซาเบะ กูญา บือเลฮ ตูโลก ปูโฌะ ฮาตี นะ กู     บือกะ กูญา ปูโฌะ ฮาตี นะ กาเญา ดัฮ เตอ. กือนา บรีงัจ บรี บาฌิ     กะ โกะ ซือมียา กะฆีเตอ เลอ.
46016019	โกะ ลูมอฮ นะ ตูฮัด     เดะ โซะ นังฆรี เอเซีย     กูญา กีเรบ บรีงัจ กะ กาเญา. อาควีลา ฌางัน ปริซีลา บือซามา ฌางัน ลูมอฮ นะ ตูฮัด นู บือมุน ตือปัจ รูมัฮ นะ กูญา เตอ     กูญา กีเรบ บรีงัจ บรี บาฌิ     เดะ นามา นะ ตูฮัด เลอ.
46016020	โกะ ดีบราดี โซะ อีนี ซือมูฮา     กูญา กีเรบ บรีงัจ กะ กาเญา. กาเญา กือนา บือฌาบัจ ตางัน บือซามา-ซามา     บือกะ ฌาดี โกะ ซือมียา นะ ตูฮัด ซือมูฮา.
46016021	กู เปาโล     ฆาแรฮ ปือมือเลา บรีงัจ อีนี     ฌางัน ตางัน นะ กู ตะอาซิก เลอ.
46016022	ซือมียา ดีฮา เตด ซายัก กะ ตูฮัด     บรี ญา กือนา ซูปัฮ อาโบยํ เลอ. "มารานา ทา"     จะ     มาแรฮ เลอ     ตูฮัด นะ กีตา.
46016023	มีตา บรี ตูฮัด เยซู     นะ บรี ซือลามัจ กะ กาเญา.
46016024	กู ซายัก กะ กาเญา ซือมูฮา เลอ     บือกะ นู เยซู คริด     ญา ซายัก กีตา ดัฮ.
47001001	กู เปาโล     ฌาดี ปือญูโรฮ นะ เยซู คริด     ตูโรจ กะ ฮาตี นะ ตูฮัด เดะ อาตัซ. กู ฌางัน ทิโมที     อาดี-บราดี นะ กีตา     กามี ฆาแรฮ ซูรัจ อีนี     กีเรบ บรี กะ ลูมอฮ นะ ตูฮัด นู อาดา เดะ นังฆรี โกริน     บรี กะ โกะ ซือมียา นะ ตูฮัด ซือมูฮา     นู ดูโดะ ราตา เดะ โซะ นังฆรี อาคายา     ฌูฆา เลอ.
47001002	มีตา เดะ ตูฮัด นู อาโปก นะ กีตา     มีตา เดะ ตูฮัด เยซู คริด     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
47001003	ปูฌี กะ ตูฮัด     อาโปก เดะ เยซู คริด     ตูฮัด นะ กีตา     นู ฌาดี อาโปก ตือจีฮัด ซูโงฮ     ฌาดี ตูฮัด นู ปูโฌะ-ฮาตี     ราตา ฌือแนฮ.
47001004	ญา เลอ     นู ปูโฌะ ฮาตี นะ กามี เดะ ลาฆู ซูซัฮ     ราตา ฌือแนฮ นะ กามี     บีดา กามี นะ บือเลฮ ปูโฌะ ฮาตี นะ โกะ ซือมียา อาซิก     นู อาดา ลาฆู ซูซัฮ ปายัฮ นามาๆ. ตูฮัด ปูโฌะ ฮาตี นะ กามี กะฮามี ดัฮ เตอ     กามี โปด นะ บือเลฮ ปูโฌะ ฮาตี นะ กูญา กะฆีเตอ เลอ.
47001005	ซาเบะ-จะ     นู กามี อาดา บาฮาเฆด บาญะ     เดะ ลาฆู ซูซัฮ นะ เยซู คริด กะฮามี เตอ     กามี อาดา บาฮาเฆด บาญะ     เดะ ลาฆู ปูโฌะ-ฮาตี กรานา เยซู คริด     กะฆีเตอ ฌูฆา เลอ.
47001006	นู กามี ตาฮัด ซูซัฮ ปายัฮ เตอ     บีดา นะ ปูโฌะ ฮาตี นะ กาเญา     บรี อาดา ลาฆู ฮีโดะ ซูโงฮ. นู กามี บือเลฮ ซาโมจ ลาฆู ปูโฌะ-ฮาตี โปด     บีดา นะ ปูโฌะ ฮาตี นะ กาเญา ฌูฆา เลอ. ซาเบะ กะฆีเตอ     กาลา กาเญา ตาฮัด ซูซัฮ     ซือรูปา บือกะ กามี บือเลฮ ตาฮัด อีตู เตอ     กาเญา นะ ลาวัด ตาฮัด-ฮาตี บือเลฮ.
47001007	กะฆีเตอ     กามี จาดัก บือตือตู เดะ กาเญา เตอ     ซาเบะ ตาฮู จะ     กาเญา อาดา บาฮาเฆด เดะ ลาฆู ซูซัฮ นะ กามี กะฮามี ดัฮ     กาเญา นะ บือเลฮ บาฮาเฆด เดะ ลาฆู ปูโฌะ-ฮาตี นะ กามี กะฆีเตอ เลอ.
47001008	กะฆีเตอ     โกะ ดีบราดี เออ     กามี บือคานะ นะ บรี กาเญา ตาฮู     ปาซัน ลาฆู ซูซัฮ ปายัฮ นู บือฌาดี เดะ กามี     เดะ โซะ นังฆรี เอเซีย     นู บูวัจ บรี กามี ปือนัจ-ฮาตี ซูโงฮ     ฆามะ-จะ นะ ตาฮัด เตด บียัซ ดัฮ     ยู กามี ฮอย จาดัก นู นะ บือเลฮ ฮีโดะ เลอ.
47001009	โงฮ-ซูโงฮ     กามี อาคา จะ     กามี นะ กือนา บูนอฮ มาตี ดัฮ เตอ. ตาปี นู บือฌาดี กะฆีเตอ โปด     บีดา ตีเมา บรี กามี ฮาระ กะ ญาวา นะ ตะอาซิก     ตาปี บรี ฮาระ กะ ตูฮัด เดะ อาตัซ     ญา เลอ     นู บูวัจ บรี โกะ ซือมียา นู มาตี ดัฮ     นะ ฮีโดะ ปาเระ.
47001010	ตูฮัด ญา ตูโลก กามี บรี ลือปัซ ดัฮ     เดะ ลาฆู ฌาฮานัม     ญา นะ ตูโลก กามี บรี ลือปัซ ปูลัก เลอ. กามี บือเลฮ ตือตู-ฮาตี เดะ ตูฮัด จะ     ญา นะ ตูโลก กามี ปูลัก
47001011	บือกะ นู กาเญา ปาคัจ ตูโลก บือซาโวจ บีดา กามี. นู อาดา ซือมียา บาญะ บือซาโวจ บีดา กามี     ตูฮัด ญา นะ ตีกัฮ     นะ บรี ซือลามัจ กะ กามี. กะฆีเตอ โกะ ซือมียา บาญะ นะ บรี ซือลามัจ กะ ตูฮัด     กรานา กามี เลอ.
47001012	นี เลอ     กามี อาดา ลาฆู นะ งันตืองัน กะฆีนี. ฌาดี-จะ     ฮาตี นะ กามี     บรี กามี ตาฮู ตือตู จะ     ลาฆู ปือบูวัจ นะ กามี เดะ ดือนียา อีนี เตอ     กามี บือเลฮ บูวัจ ฌางัน ฮาตี นู รือมัก     ฮาตี นู จรัฮ ซูโงฮ     นู มาแรฮ ดาตัก เดะ ตูฮัด. ลือเบฮ เดะ ซาปา อาซิก     กามี บือเลฮ บูวัจ กะฆีเตอ     ฌางัน กาเญา เลอ. กามี เตด บือเลฮ ตูโรจ กะ อากัน นะ อูมัจ-ซือมียา     ตาปี ตูโรจ บือกะ ลาฆู นู ตูฮัด ฮาลัย บรี ซือลามัจ กะ กามี ดัฮ.
47001013	ซาเบะ-จะ     กามี เตด ฆาแรฮ ลาฆู อาซิก รอจ กะ กาเญา     ลือเบฮ ซา เดะ ลาฆู นู กาเญา บาจา บือเลฮ     มาโซะ เดะ ฮาตี บือเลฮ. มีเซ-จะ เดะ วะตู อีนี     กาเญา บือเลฮ มาโซะ เดะ ฮาตี แนฮ ซือตืองัฮ ดัฮ     ตาปี กู บรีงัจ จาดัก จะ     กาเญา นะ มาโซะ เดะ ฮาตี บรี ปือนอฮ บาฌิ เลอ. กะฆีเตอ     เดะ อารี นู เยซู     ตูฮัด นะ กีตา     นะ บาลิ ปาเระ     กาเญา โปด นะ งันตืองัน เดะ กามี     บือกะ กามี ฌูฆา     นู งันตืองัน เดะ กาเญา.
47001015	กรานา กู ตือตู-ฮาตี ดัฮ     เดะ ลาฆู อีตู ซีงี     กะฆีเตอ ลามูลา กู อีงัจ จะ     นะ ปี ฌือเงาะ ลีฮัจ ลูมอฮ กาเญา ดูลู     บีดา กาเญา นะ บือเลฮ ซาโมจ ลาฆู ซือลามัจ ดูวา กาลี เลอ.
47001016	กู อีงัจ จะ     นะ ซีงัฮ ลีฮัจ ลูมอฮ กาเญา     ตืองัฮ กู บือฌาลัด ปี กะ นังฆรี มาซิโดเนีย. ลือปัซ อีตู     ตานา บาลิ ปาเระ เดะ นังฆรี มาซิโดเนีย     กู นะ ซีงัฮ ลีฮัจ ลูมอฮ กาเญา ปูลัก     บีดา กาเญา นะ บือเลฮ ตูโลก     อาตัจ บรี กู ปี     กะ นังฆรี ยูเดีย.
47001017	นู กู อีงัจ นะ บูวัจ กะฆีเตอ ดัฮ     กู บรีงัจ ปี มาแรฮ บาญะ เฆอ? ลาฆู บรีงัจ นะ กู     ซือรูปา บือกะ นะ โกะ อูมัจ-ซือมียา ราตา เฆอ? บูกัด กู ฌาดี บือกะ ซือมียา นู ซัจ มือเลา จะ "เออ     เออ     นะ ปี" ซัจ จะ "เตด ปี."
47001018	บือกะ ตูฮัด เดะ อาตัซ ญา รือมัก ซูโงฮ เตอ     ปือมือเลา นู กามี มือเลา ฌางัน กาเญา โปด     บูกัด กามี ซัจ มือเลา ซาโงะ     ซัจ มือเลา กีปัซ กะฆีเตอ.
47001019	ซาเบะ-จะ     เยซู คริด     นู นานะ นะ ตูฮัด เดะ อาตัซ เตอ     ญา บูกัด ฌาดี ซือมียา นู ซัจ มือเลา ซาโงะ     ซัจ มือเลา กีปัซ. ญา เลอ นู กามี ตีฆา อูรัก     จะ     กู ฌางัน ซีลา ฌางัน ทิโมที     บือเลฮ มือญาเระ     บรี กะ ลูมอฮ กาเญา เตอ     ญา ฌาดี บือกะ ปือมือเลา นู ซาโงะ นะ ตูฮัด ซือลาลู เลอ.
47001020	ซาเบะ-จะ     ปือมือเลา บือฌาญี นะ ตูฮัด ซือมูฮา     ญา ซาโงะ ฌาดี ซูโงฮ กรานา เยซู. ซาเบะ กะฆีนี     กีตา มือเลา จะ     "อาเมน" เดะ นามา นะ เยซู คริด     ฌาดี ลาฆู ปูฌี มือโอจ กะ ตูฮัด เดะ อาตัซ เลอ.
47001021	ตูฮัด เตอ เลอ     นู บูวัจ บรี กามี ฌางัน กาเญา     ดูโดะ กือฌะ-กือมัซ ดัฮ     ลือกัจ บือซามา ฌางัน เยซู คริด. ตูฮัด เลอ     นู ตืองะ กีตา ดัฮ     บีดา ฌาดี ซือมียา บือกรือฌา นะ ญา.
47001022	ญา บือเลฮ ตาแปะ มือกรา นะ ญา เดะ กีตา ดัฮ. ญา บรี ซือมืองัจ นะ ญา มาแรฮ ดูโดะ เดะ ฮาตี นะ กีตา     ฌาดี บือกะ รือฆา อูปัฮ ดูลู     เดะ ลาฆู ซือมูฮา นู ญา นะ บรี กะ กีตา.
47001023	มีตา เดะ ตูฮัด บรี ฌาดี ซะซี     ปาซัน ลาฆู โซะ ฮาตี นะ กู จะ     นู กู เตด ปี รอจ นังฆรี โกริน เตอ     บีดา ตีเมา นะ บือฆาโดฮ กาเญา ลาฆี เลอ.
47001024	บูกัด-จะ กามี ฌาดี บือกะ ตกเก     นู นะ ปรือกัด กาเญา บรี ปือจายา กะฮามี. ตาปี-จะ     กามี ฌาดี ซือมียา บือกรือฌา บือซามา     บีดา นะ บรี กะ กาเญา ซูกา-ฮาตี     ซาเบะ กาเญา ตือตู-ฮาตี ปือจายา กะ เยซู ดัฮ.
47002001	กะฆีเตอ     กู ตือตู-ฮาตี ดัฮ จะ     ตีเมา นะ มาแรฮ     บูวัจ บรี กาเญา ซูซัฮ-ฮาตี ปูลัก.
47002002	ซาเบะ-จะ     ดัฮ กู นี     นะ บูวัจ บรี กาเญา ซูซัฮ-ฮาตี     ซาปา เลอ นะ บูวัจ บรี กู ซูกา-ฮาตี ปูลัก? อาดา ซา กาเญา     นู กู บือเลฮ บูวัจ บรี ซูซัฮ-ฮาตี เลอ.
47002003	กู บือเลฮ ฆาแรฮ ลาฆู กะฆีเตอ     บีดา-จะ     ตานา กู มาแรฮ     กู นะ เตด ฆาโดฮ ซูซัฮ-ฮาตี กรานา ลูมอฮ กาเญา     นู บือฆูนา นะ บูวัจ บรี กู ซูกา-ฮาตี. ซาเบะ กู ตือตู-ฮาตี เดะ ลูมอฮ กาเญา จะ     วะตู กู ซูกา-ฮาตี     กาเญา โปด     นะ ซูกา-ฮาตี ฌูฆา เลอ.
47002004	กรานา-จะ     วะตู กู ฆาแรฮ ซูรัจ อีตู รอจ กะ กาเญา     กู ซูซัฮ-ฮาตี โตระ     ยู อาเย มาตา มือนีเลฮ. บูกัด กู ฆาแรฮ บีดา นะ บรี กาเญา ซูซัฮ-ฮาตี     ตาปี บีดา นะ บรี กาเญา ตาฮู จะ     กู ซายัก กาเญา บาญะ ตารา ดีฮา.
47002005	ดัฮ ซาปา บูวัจ บรี อาดา ลาฆู ซูซัฮ     ซือมียา อีตู เตอ     เตด บือเลฮ บูวัจ บรี กู ซูซัฮ-ฮาตี ซืออูรัก     ตาปี บือเลฮ บูวัจ บรี กาเญา ซือมูฮา     ซูซัฮ-ฮาตี ซือตืองัฮ ฌูฆา. นู จะ     ซือตืองัฮ เตอ     ฌาดี-จะ     กู ตีเมา นะ ตูโดฮ กะ ซือมียา อีตู     ยู ลือเบฮ เดะ ฮาดัจ เลอ.
47002006	นู โกะ ซือมียา บาญะ บือเลฮ ฮูโกบ ซือมียา อีตู โปด     ฌาดี ดัฮ เลอ.
47002007	กะฆีเตอ     กาเญา กือนา อาเกะ ซาลัฮ นะ ซือมียา อีตู     ปูโฌะ ฮาตี นะ ญา ซือตืองัฮ     ตาโกจ-จะ ญา นะ ตาลับ เดะ ลาฆู ซูซัฮ โตระ เลอ.
47002008	กะฆีเตอ     กู มีตา โงฮ-ซูโงฮ เดะ กาเญา     บรี ซือมียา อีตู ตาฮู ปูลัก จะ     กาเญา ซายัก กะ ญา เลอ.
47002009	ซาเบะ ลาฆู อีนี เลอ     กู บือเลฮ ฆาแรฮ ซูรัจ อีตู อาตัจ กะ กาเญา     ฌาดี-จะ     บีดา นะ ลกลีฮัจ ฮาตี นะ กาเญา จะ     นะ ยอม มือนีงัย กะ กู     ราตา ฌือแนฮ     ราตา ลาฆู     เฆอ เตด.
47002010	วะตู ลูมอฮ กาเญา อาเกะ ซาลัฮ นะ ซือมียา ดีฮา     กู โปด อาเกะ ซาลัฮ นะ ซือมียา อีตู ฌูฆา. ดัฮ กู บือเลฮ อาเกะ ซาลัฮ ลาฆู นามา เตอ     กู บือเลฮ อาเกะ ซาลัฮ อีตู     โซะ ฮึลด มูคา นะ เยซู คริด     กรานา ลีฮัจ กะ ลูมอฮ กาเญา เตอ เลอ.
47002011	กะฆีเตอ เลอ     กือปาลา ฮาตู ซีตัด นะ เตด ฌือนัฮ เดะ กีตา     ซาเบะ กีตา ตาฮู อากัน นะ ญา ดัฮ.
47002012	ตานา กู ปี รอจ กะ นังฆรี โตรอัด     บีดา นะ มือญาเระ บรีตา นู บาฌิ นะ เยซู คริด เตอ     ตูฮัด ญา บูกา จือลัฮ นู บาฌิ     บรี กะ กู นะ บือกรือฌา ตือปัจ อีตู เลอ.
47002013	ตาปี กู ฮอย เตด ซือนัง-ฮาตี ลาลู เลอ     ซาเบะ เตด บือเลฮ ดาปัจ ทีตัด     อาดี เดะ กู     ตือปัจ อีตู เตอ. กะฆีเตอ     กู ตีงัน ลูมอฮ อีตู     มาแรฮ กะ นังฆรี มาซิโดเนีย อีนี ปูลัก.
47002014	ตาปี บรี ซือลามัจ เลอ     กะ ตูฮัด บือซัยํ เดะ อาตัซ     นู บาวา กามี มาแรฮ บือซามา ฌางัน เยซู คริด     อาดา ลาฆู ฌือนัฮ ซือลาลู เลอ. ญา ซูโรฮ กามี ซือรูปา บือกะ กือมียัน     นู บาวู กือจัย ปี ราตา     บีดา นะ ตูโลก โกะ ซือมียา ราตาๆ     บรี บือกราลา ฌางัน เยซู คริด.
47002015	ซาเบะ กามี ฌาดี บือกะ กือมียัน     นู เยซู คริด ตูนู มือญือมัฮ บรี กะ ตูฮัด     นู บาวู อาซะ ปี ราตา     เดะ โกะ ซือมียา นู ตืองัฮ นะ ฮีโดะ ลือปัซ บาฌิ     ฌางัน โกะ ซือมียา นู ตืองัฮ นะ ฌาฮานัม ฌูฆา.
47002016	กะ โซะ ซือบือลัฮ นู ตืองัฮ นะ ฌาฮานัม     ฌาดี ซือรูปา บือบาวู บูโซะ     นู บาวา ปี รอจ กะ ลาฆู มาตี เลอ. กะ นู โซะ ซือบือลัฮ นู ตืองัฮ นะ ฮีโดะ ลือปัซ บาฌิ     ฌาดี บือบาวู บาฌิ     นู บาวา ปี รอจ กะ ลาฆู ฮีโดะ. ซาปา เลอ     นู บือฆูนา ฌางัน ลาฆู บือกรือฌา กะฆีนี?
47002017	กรานา-จะ กามี บูกัด ซือรูปา โกะ ซือมียา บาญะ อีตู     นู อาเมด ปือมือเลา ลาฆู บาฌิ นะ ตูฮัด     ปี บือฌูวัน มียา มากัด. ตาปี-จะ     นู ตูฮัด เดะ อาตัซ ซูโรฮ กามี มาแรฮ ดัฮ     กะฆีเตอ กามี มือญาเระ     โซะ ฮึลด มูคา นะ ตูฮัด เลอ     บือกะ ซือมียา ฮาตี รือมัก     นู ลือกัจ บือซามา ฌางัน เยซู คริด.
47003001	กามี ตืองัฮ นะ มือโอจ กะ ญาวา ตะอาซิก ปูลัก เฆอ? เฆอ-จะ     กามี ฆาโดฮ อาดา ซูรัจ มือโอจ กะ ญาวา กามี     ซือรูปา บือกะ ซือมียา ซือตืองัฮ เฆอ? เตด โบะ. กามี เตด ฆาโดฮ อาเมด ซูรัจ มือโอจ กะฆีเตอ     มาแรฮ กะ ลูมอฮ กาเญา     เตด ฆาโดฮ อาเมด ซูรัจ มือโอจ เดะ กาเญา ปี ปูลัก เลอ.
47003002	กาเญา โปด     ฌาดี ซูรัจ นะ กามี     นู ฆาแรฮ ดัฮ เดะ ฮาตี นะ กามี     บรี โกะ ซือมียา ซือมูฮา บือเลฮ ตาฮู     บือเลฮ บาจา เลอ.
47003003	นู ลีฮัจ บือฆารี ซัฮ จะ     กาเญา ฌาดี ซูรัจ นู เยซู คริด ฆาแรฮ ดัฮ     นู กามี บือเลฮ อาเมด มาแรฮ อาตัจ. ซูรัจ อีนี     บูกัด ญา ฆาแรฮ ฌางัน จัจ     ตาปี ฆาแรฮ ฌางัน ซือมืองัจ นะ ตูฮัด นู อาดา ฮีโดะ เลอ. บูกัด ฆาแรฮ เดะ บาตู ลีบัยํ ตาปี บือเลฮ ฆาแรฮ เดะ ฮาตี นะ ซือมียา.
47003004	นู กามี มือเลา กะฆีเตอ     ซาเบะ กามี ตือตู-ฮาตี เดะ ตูฮัด     กรานา เยซู คริด เลอ.
47003005	บูกัด กามี ตะอาซิก ปานัย บือกรือฌา     บีดา นะ บือเลฮ มืองากู จะ     ซือบารัก นามาๆ ฌาดี     ดาตัก เดะ กามี ตะอาซิก     ตาปี-จะ     ลาฆู ปานัย บือกรือฌา นะ กามี     มาแรฮ ดาตัก เดะ ตูฮัด เดะ อาตัซ.
47003006	ตูฮัด เลอ     ญา บือฌาดี บรี กามี ปานัย     ฌาดี ซือมียา ตูโลก บือกรือฌา     ปาซัน ปือมือเลา บือปาคัจ บือตือตู นู บารู. ปือมือเลา บือปาคัจ อีตู     บูกัด ญา ตูโรจ กะ ซูรัจ นู ฆาแรฮ ดัฮ     ตาปี ตูโรจ กะ ซือมืองัจ นะ ตูฮัด เลอ. ซาเบะ-จะ     ซูรัจ นู ฆาแรฮ ดัฮ กะฆีเตอ     ญา บูวัจ บรี มาตี     ตาปี ซือมืองัจ นะ ตูฮัด เตอ     ญา บรี ฮีโดะ เลอ.
47003007	ลาฆู บูวัจ ตูโรจ กะ ปือมือเลา ฮูโกบ อีตู     นู ฆาแรฮ ฌาดี ซูรัจ เดะ บาตู ลีบัยํ ดัฮ เตอ     ญา มาแรฮ ฌางัน บือซรี บือซายา ซูโงฮ. มูคา นะ มูซา ญา บือซายา โตระ. กะฆีเตอ     มีเซ-จะ ลาฆู บือซรี บือซายา อีตู     ตืองัฮ นะ ลือแงะ ปี เตอ     ตาปี ลูมอฮ อิซราเอน ตีญูง ลามา กะ มูคา นะ ญา_เตด บือเลฮ ดัฮ. กะฆีเตอ     ดัฮ ลาฆู บูวัจ ตูโรจ นู ลามา อีตู     นู บูวัจ บรี มาตี     ญา อาดา บือซรี บือซายา กะฆีเตอ     ลาฆู บูวัจ ตูโรจ กะ ซือมืองัจ นะ ตูฮัด อีนี     ญา นะ ฮอย บือซรี บือซายา ลือเบฮ เดะ อีตู ปูลัก เฆอ? ซูโงฮ     อาดา ลือเบฮ เลอ.
47003009	ซาเบะ-จะ     ดัฮ ลาฆู บูวัจ ตูโรจ อีตู     นู บรี ตูฮัด กรัจ ฮูโกบ กีตา     อาดา บือซรี บือซายา เตอ     ลาฆู บูวัจ ตูโรจ นู บารู     นู บรี กีตา บาฌิ-ตือปัจ ฌางัน ตูฮัด โตระ     อาดา บือซรี บือซายา บาญะ ลือเบฮ เดะ อีตู ปูลัก เลอ.
47003010	โงฮ-ซูโงฮ เตอ     บือซรี บือซายา นู ดูลู โปด     ซือรูปา ญา ปาดับ ดัฮ     ซาเบะ กือนา บือซรี บือซายา นู จรัฮ บาฌิ โตระ     บือเลฮ ซูโลฮ ตูโดก ลีนง ฮาบิฮ ดัฮ เลอ.
47003011	กรานา-จะ     ดัฮ ลาฆู อีตู นู นะ ลือแงะ ปี ดัฮ     อาดา บือซรี บือซายา ตารา อีตู     ลาฆู นู ดูโดะ กือฌะ โปด     นะ อาดา บือซรี บือซายา บาญะ ลือเบฮ เดะ อีตู ปูลัก เลอ.
47003012	กรานา กามี ฮาระ เดะ ตูฮัด กะฆีเตอ ดัฮ     กามี มือเลา ฌางัน ฮาตี นู บรานี ซูโงฮ เลอ.
47003013	กามี เตด ซือรูปา บือกะ มูซา     นู อาเมด กาเยด ซรือโกะ มูคา ดัฮ     บีดา ตีเมา บรี ลูมอฮ อิซราเอน ตีญูง กะ นู บือซรี บือซายา อีตู     นู ตืองัฮ นะ ลือแงะ ซือกาลี ดีกิ     ซือกาลี ดีกิ     ยู ปาดับ ฮาบิฮ เลอ.
47003014	ตาปี กูญา ฮาตี กรัซ ดัฮ     ซาเบะ รอจ กะ อารี อีนี     ตานา อาดา ซือมียา บาจา ซูรัจ ปือมือเลา บือปาคัจ นู ลามา     บรี กูญา ดืองัยํ     กาเยด อีตู อาดา ซรือโกะ ตูโดก ฮาตี นะ กูญา กะฆีเตอ     ฮอย เตด บูกา เลอ. ซาเบะ-จะ     กาเยด ซรือโกะ อีตู เตอ     ซา เยซู คริด เลอ     นู บูกา บรี ตรือเบะ.
47003015	ตาปี มาแรฮ ตือดะ รอจ กะ อารี อีนี     วะตู กูญา ดืองัยํ ซือมียา บาจา ซูรัจ ปือมือเลา นะ มูซา     กาเยด อีตู โปด     อาดา ตูโดก ฮาตี นะ กูญา กะฆีเตอ เลอ.
47003016	ตาปี วะตู ซือมียา ดีฮา อาเลฮ มาแรฮ มียา ตูฮัด     กาเยด อีตู โปด     ญา นะ บูกา ตรือเบะ เลอ.
47003017	นู จะ "ตูฮัด" ซีงี เตอ     ญา ฌาดี ซือมืองัจ. นู ซือมืองัจ นะ ตูฮัด อาดา เดะ ฮาตี นะ ซือมียา ดีฮา     ซือมียา อีตู ลือปัซ ซูโงฮ ดัฮ เลอ.
47003018	ตาปี กีตา ซือมูฮา ฮอย กาเยด ซรือโกะ มูคา ดัฮ. กีตา ลีฮัจ บือฆารี บือซรี บือซายา นะ ตูฮัด บือเลฮ     ซือรูปา ลีฮัจ บายัก เดะ จรือเมน. กะฆีเตอ     ญาวา นะ กีตา กือนา ซาเลด     บรี ฌาดี ซือรูปา รูปา นะ ตูฮัด     บรี บือซรี บือซายา บาญะ ซือรูโลยํ เลอ. ลาฆู กะฆีเตอ     ญา มาแรฮ ดาตัก เดะ ตูฮัด นู ฌาดี ซือมืองัจ เลอ.
47004001	กะฆีเตอ เลอ     นู ตูฮัด บือเลฮ ตือจีฮัด กะ กามี     บูวัจ บรี กามี บือเลฮ บือกรือฌา เดะ ลาฆู อีนี     กะฆีเตอ กามี เตด กูรัก-ฮาตี เลอ.
47004002	ตาปี ลาฆู บาอากัน แนฮ-ฌือแนฮ     นู บูวัจ บรี จือและ เตอ     กามี บือเลฮ กีปัซ บูวัก ดัฮ. กามี ตีเมา ตีปู ซาปา     ตีเมา กาเลฮ ลาฆู ปือมือเลา นะ ตูฮัด     บรี ญา ซาลัฮ. ตาปี โซะ ฮึลด มูคา นะ ตูฮัด เดะ อาตัซ     กามี มือเลา ลาฆู นู ซูโงฮ บรี ซัฮ     บรี ญาวา นะ กามี กือนา ลาฆู     ฌางัน ฮาตี นะ โกะ ซือมียา ซือมูฮา.
47004003	ตาปี ดัฮ บรีตา นู บาฌิ อีตู     นู กามี มือญาเระ     กือนา ตูโดก บูนี เดะ ซาปา เตอ     ญา บูนี ดัฮ     เดะ โกะ ซือมียา อีตู นู ตืองัฮ นะ ฌาฮานัม เลอ.
47004004	โซะ กูญา อีตู     นู เตด ปือจายา เตอ     ฮาตู ซีตัด นู ฮูโกบ ดือนียา อีนี     ซือรูปา ฌาดี ตูฮัด     ญา บือเลฮ บูวัจ บรี ฮาตี นะ กูญา กือลับ ดัฮ     บีดา ตีเมา บรี กูญา ลีฮัจ ลาฆู จรัฮ     นู ซูโลฮ ตรือเบะ เดะ บรีตา นู บาฌิ อีตู     ปาซัน ลาฆู บือซรี บือซายา นะ เยซู คริด     นู ฌาดี รูปา นะ ตูฮัด เดะ อาตัซ เลอ.
47004005	บูกัด ลาฆู ญาวา นะ กามี ตะอาซิก     นู กามี มือญาเระ บรี ตาฮู     ตาปี ฌาดี ลาฆู นะ เยซู คริด จะ     ญา ฌาดี ตูฮัด เตอ เลอ. จะ อีซี ญาวา นะ กามี ฌาดี ปราโซฮ นะ กาเญา     กรานา ลีฮัจ กะ เยซู.
47004006	ซาเบะ-จะ     ตูฮัด บือซัยํ เดะ อาตัซ     นู บือเลฮ ปือซัด จะ "บรี ลาฆู จรัฮ ซูโลฮ ปี เดะ โซะ กือลับ เลอ." ตูฮัด นู อีตู เลอ     บือเลฮ ซูโลฮ จรัฮ บรี มาโซะ เดะ ฮาตี นะ กามี     บีดา บรี กามี นะ ตาฮู ปาซัน ลาฆู บือซรี บือซายา นะ ตูฮัด     นู อาดา บือซายา โซะ มูคา นะ เยซู คริด.
47004007	ตาปี บารัก นู บรือฆา ซีงี     อาดา ตาโรฮ เดะ ญาวา นะ กามี     นู ฌาดี ซือรูปา บือกะ ปีโยะ ตานัฮ     บีดา นะ บรี ลีฮัจ จะ     ปือมือฆัฮ นู บือซัยํ โตระ อีตู     ฌาดี นะ ตูฮัด เดะ อาตัซ เตอ     บูกัด นะ กามี ตะอาซิก เลอ.
47004008	ราตา ลาฆู     ราตา ฌือแนฮ เตอ     กามี กือนา ฮาเปะ ดูวา บือลัฮ     ตาปี บูกัด-จะ     นะ บรีเงาะ เตด บือเลฮ     กามี ฮาบิฮ อากัน     ตาปี ฮอย เตด รอจ กะ ฮาบิฮ กูวาซา
47004009	กามี กือนา ปรือกัด     ตาปี ตูฮัด เตด บือเลฮ ตีงัน กามี บูวัก     กือนา กาเตาะ     ตาปี ฮอย เตด รอจ กะ มาตี เลอ.
47004010	กะฆีเตอ     ญาวา นะ กามี ดาปิก นะ กือนา ลาฆู มาตี ปี ซือรูโลยํ     ซือรูปา กะ ลาฆู มาตี นะ เยซู เตอ     บีดา-จะ     ลาฆู ฮีโดะ นะ เยซู     นะ อาดา บือฆารี เดะ ญาวา นะ กามี ฌูฆา.
47004011	ซาเบะ-จะ     บีลัก วะตู     นู กามี อาดา ฮีโดะ ลาฆี เตอ     กามี ดาปิก นะ ฌาฮานัม     รอจ กะ มาตี ซือลาลู     กรานา ลีฮัจ กะ เยซู คริด     บีดา-จะ     ลาฆู ฮีโดะ นะ เยซู     นะ อาดา บือฆารี เดะ อีซี ญาวา นะ กามี     นู ฆาโดฮ นะ มาตี เลอ.
47004012	ซาเบะ กะฆีเตอ     ลาฆู มาตี ญา ตืองัฮ บือกรือฌา เดะ ญาวา นะ กามี     ตาปี ลาฆู ฮีโดะ ญา ตืองัฮ บือกรือฌา     เดะ ญาวา กาเญา เลอ.
47004013	เดะ ซูรัจ ปือมือเลา นะ ตูฮัด     อาดา นู ฆาแรฮ ดัฮ จะ "กู ปือจายา ดัฮ     กะฆีเตอ     กู บือเลฮ มือเลา ดัฮ." กามี ฌูฆา     อาดา ฮาตี ปือจายา     ซือรูปา บือกะ ซือมียา อีตู. กามี โปด ปือจายา     กะฆีเตอ กามี มือเลา เลอ.
47004014	กามี ตือตู-ฮาตี จะ     ตูฮัด เดะ อาตัซ เตอ เลอ     นู บือเลฮ อาเกะ ตูฮัด เยซู บรี ฮีโดะ ปาเระ ดัฮ     ญา นะ อาเกะ กามี บรี ฮีโดะ บือซามา ฌางัน เยซู. ญา นะ บาวา กามี มาแรฮ มารือมา ฌางัน กาเญา     รอจ กะ ฮึลด มูคา นะ ญา เลอ.
47004015	ซาเบะ-จะ     ลาฆู นู กามี กือนา ซือมูฮา     บือฌาดี ดัฮ กรานา กาเญา. กะฆีเตอ     บือกะ นู ตูฮัด ญา นะ ฮาลัย บรี ซือลามัจ กะ ซือมียา บาญะ ซือรูโลยํ เตอ     กะฆีเตอ กูญา นะ บรี ซือลามัจ กะ ตูฮัด     บาญะ ซือรูโลยํ ฌูฆา     ฌาดี ลาฆู ปูฌี กะ ตูฮัด เดะ อาตัซ เลอ.
47004016	กะฆีเตอ กีตา ฮอย เตด กูรัก-ฮาตี. มีเซ-จะ ญาวา โซะ ลูวัยํ นะ กีตา ตืองัฮ นะ บูโระ ดัฮ     ตาปี เดะ ฮาตี โซะ ดาลับ เตอ โปด     ญา บือตามัฮ บารู ซือรูโลยํ     บีลัก อารี.
47004017	ซาเบะ-จะ     ลาฆู ซูซัฮ นู กิดีกิ นะ กีตา     นู อาดา เตด บราปา ลามา     นะ บูวัจ บรี กีตา ซาโมจ ลาฆู บือซรี บาญะ โตระ     นู อาดา ซือลาลู     นู ฮอย นามา นะ ปือซามา บือเลฮ เลอ.
47004018	กรานา-จะ     กีตา เตด ตีญูง กะ ลาฆู นู ลีฮัจ บือฆารี เตอ     ตาปี ตีญูง กะ ลาฆู นู ลีฮัจ เตด บือฆารี. ซาเบะ-จะ     ลาฆู นู ลีฮัจ บือฆารี เตอ     ญา ดูโดะ ซัจ เตด ลามา. ตาปี ลาฆู นู ลีฮัจ เตด บือฆารี เตอ     ญา อาดา ดูโดะ ซือลาลู เลอ.
47005001	ซาเบะ กีตา ตาฮู จะ     ดัฮ รูมัฮ กาฌัก อีนี     นู ฌาดี ญาวา กีตา     นะ กือนา ปรูโตฮ ดัฮ เตอ     กีตา โปด อาดา ตือปัจ ดูโดะ นู ตูฮัด นะ บรี เลอ     นู ตางัน นะ ซือมียา เตด บือเลฮ บูวัจ     นู อาดา ดูโดะ ซือลาลู     เดะ โซะ อาตัซ ลาแงะ เลอ.
47005002	ซาเบะ กาลา กีตา อาดา เดะ ญาวา อีนี     กีตา ตืองัฮ มือรายู เตอ     อาดา บือคานะ นะ ซาโมจ ตือปัจ ดูโดะ     นู มาแรฮ ดาตัก เดะ ลาแงะ อีตู
47005003	บีดา-จะ     กาลา กีตา ซาโมจ ดัฮ     กีตา นะ เตด ฌาดี ซือมียา ฮอย ตือปัจ ดูโดะ เลอ.
47005004	ซาเบะ-จะ     กาลา กีตา อาดา ดูโดะ เดะ ญาวา อีนี กะฆีเตอ     กีตา อาดา ลาฆู บือปาโตด บาฮาตี ซูโงฮ     บูกัด บือคานะ นะ ตีงัน ญาวา อีนี บูวัก     ตาปี บือคานะ นะ ซาโมจ ญาวา นู บารู ปูลัก     บีดา-จะ ลาฆู ฮีโดะ นู ซือลาลู     นะ มาแรฮ ซรือโกะ ญาวา อีนี     นู นะ มาตี บูโระ บูโซะ ปี เลอ.
47005005	ตูฮัด เดะ อาตัซ เตอ     ญา เลอ นู ซียะ กีตา ดัฮ     บรี กีตา นะ กาเลฮ กะฆีเตอ. ญา เตอ     นู บรี ซือมืองัจ นะ ญา กะ กีตา     ฌาดี ซือรูปา รือฆา อูปัฮ ดูลู     เดะ ลาฆู นู กีตา นะ ซาโมจ.
47005006	ซาเบะ กะฆีเตอ     กีตา ตือตู-ฮาตี ซือลาลู     ตาฮู กือฌะ ดัฮ จะ     กาลา กีตา อาดา ดูโดะ เดะ ญาวา อีนี     กีตา ดูโดะ ฌาโวฮ เดะ ตูฮัด.
47005007	ซาเบะ กีตา เตด ตูโรจ กะ ลาฆู นู มาตา นะ กีตา ลีฮัจ บือฆารี เตอ     ตาปี ตูโรจ กะ ลาฆู นู กีตา ปือจายา เลอ.
47005008	กะฆีเตอ     กีตา ตือตู-ฮาตี     บือคานะ นะ มือนีงัน ญาวา อีนี     ปี ดูโดะ บือซามา ฌางัน ตูฮัด     บาฌิ ลาฆี.
47005009	ซาเบะ กะฆีเตอ     เตด-จะ กีตา นะ ดูโดะ เดะ ญาวา อีนี บาฌิ     เตด ดูโดะ โปด บาฌิ     ตาปี กีตา ตือตู-ฮาตี กะ ลาฆู อีนี จะ     นะ บูวัจ ตูโรจ     บรี ตูฮัด นะ ซูกา-ฮาตี เลอ.
47005010	กรานา-จะ     กีตา ราตา ซือมียา     ฆาโดฮ ปี บรี ลีฮัจ     โซะ ฮึลด มูคา นะ เยซู คริด     บีดา ญา นะ กรัจ ฮูโกบ กีตา     บีดา ราตา ซือมียา นะ บือเลฮ ซาโมจ บรี กือนา     ฌางัน ลาฆู นู ญา บือเลฮ บูวัจ เดะ ญาวา นะ ญา     เตด-จะ บาฌิ     เฆอ-จะ ฌาฮัจ.
47005011	กะฆีเตอ     ซาเบะ กามี ตาโกจ เดะ ตูฮัด ซูโงฮ     กามี โปด     กูวาซา นะ บาอาฌะ โกะ ซือมียา อาซิก     บรี ตูโรจ กะ ญา. ตูฮัด เดะ อาตัซ เตอ     ญา ลีฮัจ ลาฆู นะ กามี ซัฮ ดัฮ. กู จาดัก จะ     ฮาตี นะ กาเญา     นะ ลีฮัจ ลาฆู นะ กามี ซัฮ ฌูฆา.
47005012	นี บูกัด กามี มือโอจ กะ ญาวา นะ ตะอาซิก     ฌางัน กาเญา ปูลัก. ตาปี กามี บรี กาเญา อาดา ปรือลก นะ งันตืองัน     ปาซัน ลาฆู นะ กามี บือเลฮ. กะฆีเตอ     กาเญา นะ บือเลฮ ตีกัฮ กะ โกะ ซือมียา อีตู     นู ซูกา งันตืองัน เดะ ลาฆู ญาวา โซะ ลูวัยํ     บูกัด เดะ ลาฆู นู อาดา ดูโดะ เดะ ดาลับ ฮาตี.
47005013	ดัฮ กาเญา ลีฮัจ กามี ฌาดี ซือรูปา ซือมียา ฆีลา     ฌาดี ลาฆู นะ กามี ฌางัน ตูฮัด เลอ. ตาปี ดัฮ กาเญา ลีฮัจ กามี ฌาดี ซือมียา ปานัย อากัน เตอ     ฌาดี อูโตก บีดา กาเญา เลอ.
47005014	กรานา-จะ     นู เยซู คริด ซายัก กามี เตอ     ซือรูปา ญา ปรือกัด ฮาตี นะ กามี. ซาเบะ กามี ตือตู เดะ ฮาตี กะฆีนี จะ     นู เยซู ซืออูรัก มาตี กรานา โกะ ซือมียา ซือมูฮา     กะฆีเตอ     โกะ ซือมียา ซือมูฮา โปด     มาตี ฮาบิฮ ดัฮ.
47005015	กะฆีเตอ     นู เยซู มาตี กรานา โกะ ซือมียา ซือมูฮา     บีดา โกะ ซือมียา อีตู นู อาดา ฮีโดะ เตอ     นะ เตด ซือมาตา ตูโรจ กะ ฮาตี นะ ตะอาซิก ปูลัก ดัฮ เลอ     ตาปี นะ ตูโรจ กะ ฮาตี นะ เยซู     ญา นู มาตี     นู ฮีโดะ ปาเระ     กรานา กูญา ดัฮ.
47005016	ซาเบะ กะฆีเตอ     ตะเดะ อีนี ปี     กามี โปด นะ เตด ลีฮัจ กะ ซือมียา ดีฮา     ตูโรจ บือกะ ลาฆู นะ อูมัจ-ซือมียา. มีเซ-จะ     กาลา ดูลู     กามี ดือละ ลีฮัจ กะ เยซู คริด ตูโรจ บือกะ ลาฆู นะ อูมัจ-ซือมียา เตอ     ตาปี วะตู อีนี กามี นะ เตด ลีฮัจ กะ ญา กะฆีเตอ ลาฆี เลอ.
47005017	กะฆีเตอ ปูลัก     ดัฮ ซือมียา ดีฮา     อาดา ลือกัจ บือซามา ฌางัน เยซู คริด     ซือมียา อีตู เตอ     กือนา บือฌาดี บารู ดัฮ. โกะ บือนา บารัก นู มาลามา โปด     ลือแงะ ปี ดัฮ. นี เลอ     ฌาดี บือนา บารัก นู บารู ฮาบิฮ ดัฮ.
47005018	ลาฆู กะฆีเตอ ซือมูฮา     บือฌาดี ดาตัก มาแรฮ เดะ ตูฮัด เดะ อาตัซ เลอ. ญา ซูโรฮ เยซู คริด ตูโลก     บรี กีตา บาฌิ ปาเระ ฌางัน ญา. ญา บือเลฮ บรี กามี ฌาดี ซือมียา บือกรือฌา     บาวา โกะ ซือมียา อาซิก     บรี บาฌิ ปาเระ ฌางัน ตูฮัด ปูลัก.
47005019	ฌาดี กะฆีนี จะ     ตูฮัด เดะ อาตัซ ญา ซูโรฮ เยซู คริด     บูวัจ บรี อูมัจ-ซือมียา ราตา เดะ ดือนียา อีนี     บาฌิ ปาเระ ฌางัน ญา. ญา เตด กีรา ลาฆู ซาลัฮ นะ กูญา. กะฆีเตอ     ญา ซรัฮ ลาฆู นู นะ บรี โกะ ซือมียา บาฌิ ปาเระ ฌางัน ตูฮัด     บรี กะ กามี ปี มือญาเระ เลอ.
47005020	กะฆีเตอ กามี ฌาดี ปือญูโรฮ นะ เยซู คริด     ซือรูปา บือกะ ตูฮัด เดะ อาตัซ ซูโรฮ กามี มีตา เดะ กาเญา. กามี มือเลา ฆาตี เยซู คริด     มีตา กือมัซๆ เดะ กาเญา     บรี กาเญา บาฌิ ปาเระ ฌางัน ตูฮัด เลอ.
47005021	ซาเบะ-จะ     ตูฮัด บือเลฮ บูวัจ บรี เยซู     ญา นู ฮอย ดูซา ลาลู     บรี อาดา บาฮาเฆด เดะ ลาฆู ดูซา     กรานา ลีฮัจ กะ กีตา     บีดา กีตา โปด     นะ อาดา บาฮาเฆด เดะ ลาฆู บาฌิ-ตือปัจ นะ ตูฮัด     ซาเบะ ลือกัจ บือซามา ฌางัน เยซู เลอ.
47006001	กามี ฌาดี ซือมียา บือกรือฌา บือซามา ฌางัน ตูฮัด. กะฆีเตอ     กามี มีตา เดะ กาเญา กือมัซๆ จะ     นู ตูฮัด เดะ อาตัซ ฮาลัย บรี ซือลามัจ กะ กาเญา ดัฮ     ฌางัน บูวัจ บรี ญา เตด ฌาดี นามา เลอ.
47006002	ซาเบะ ตูฮัด ญา มือเลา กะฆีนี จะ "รอจ วะตู นู กู นะ ตูโลก กู บือเลฮ มือนีงัย กะ เกา ดัฮ. รอจ อารี นู นะ บรี ฮีโดะ ลือปัซ บาฌิ กู บือเลฮ ตูโลก เกา เตอ." ญา จะ. ลีฮัจ เลอ     วะตู อีนี ฌาดี วะตู นู ตูฮัด นะ ตูโลก. อารี นู อีนี     ฌาดี อารี นู ญา นะ บรี ฮีโดะ ลือปัซ บาฌิ.
47006003	กามี เตด บูวัจ ลาฆู นามาๆ โบะ     นู นะ ซือกัจ ฌาลัด นะ ซือมียา ดีฮา     บีดา ตีเมา บรี กูญา นะ บือเลฮ มือเลา มือฌัฮ     กะ ลาฆู นู กามี บือเลฮ บือกรือฌา ดัฮ เตอ.
47006004	ตาปี     นู กามี ฌาดี ปราโซฮ นะ ตูฮัด เตอ     กะฆีเตอ กามี กูวาซา นะ บรี ลีฮัจ เดะ ลาฆู ซือมูฮา จะ     กามี ราเฌด ตาฮัด-ฮาตี     บาญะ ฌือแนฮ     เดะ ลาฆู ซูซัฮ ปายัฮ โตระ     เดะ ลาฆู นู บรี กามี กือนา ฮาเปะ โปด.
47006005	บาญะ กาลี กามี กือนา รือเปะ     กือนา กานัก เดะ ปือฌารา     กือนา ลาฆู กือลาจุ เตอ. กามี บือเลฮ บือกรือฌา โตระ     ซัจ บือฌาฆา มาตา     บือตาฮัด บารัก มากัด ฌูฆา.
47006006	กามี ฌาดี ซือมียา จรัฮ บาฌิ     ตาฮู ลาฆู นู ซูโงฮ     ฌาดี ซือมียา นู ตาฮัด-ฮาตี ลามา     อาดา ฮาตี ตือจีฮัด กะ กาวัด. กามี อาดา ซือมืองัจ นะ ตูฮัด บาวา กามี. กามี ซายัก กาวัด บือซูโงฮ-ซูโงฮ เลอ.
47006007	กามี มือญาเระ ปือมือเลา นู รือมัก     อาดา ลาฆู ปือมือฆัฮ นะ ตูฮัด บือกรือฌา บือซามา. นู กามี บาฌิ-ตือปัจ ฌางัน ตูฮัด ดัฮ     ฌาดี ซือรูปา ซือนาตา     ปือฆัก ดูวา บือลัฮ กีรี กานัน.
47006008	ซือตืองัฮ กือนา ปูฌี     ซือตืองัฮ กือนา มือเลา ตะอารัฮ กะ กามี. ซัจ ปาคัจ มือเลา จะ     ฌาฮัจ     ซัจ มือเลา จะ     บาฌิ. กูญา ตูโดฮ กะ กามี จะ     ฌาดี ซือมียา นู มือเลา ตีปู     ตาปี โงฮ-ซูโงฮ     กามี ฌาดี ซือมียา รือมัก.
47006009	กูญา ตูโดฮ จะ     ฌาดี ซือมียา ฮอย ซาปา กราลา     ตาปี กามี ฌาดี ซือมียา นู ราตา ซือมียา กราลา บาฌิ. กูญา จะ     กามี ซือรูปา ซือมียา มาตี     ตาปี ลีฮัจ เลอ     กามี อาดา ฮีโดะ ลาฆี. กามี กือนา กาเตาะ     ตาปี เตด มาตี
47006010	อาดา ลาฆู ซูซัฮ     ตาปี กามี ซูกา-ฮาตี ซือรูโลยํ. กามี ลีฮัจ ซือรูปา ฌาดี ซือมียา ฮาฌะ     ตาปี บูวัจ บรี ซือมียา นู บาญะ     กายา ดัฮ     ซือรูปา ซือมียา นู ฮอย นามา ลาลู เตอ     ตาปี อาดา ซือบารัก แนฮ-ฌือแนฮ     ปือนอฮ มีเม เลอ.
47006011	ลีฮัจ เลอ     ลูมอฮ โกริน     กามี บือเลฮ มือเลา ซัฮ ฌางัน กาเญา ดัฮ     เตด บูนี ลาลู เลอ. ฮาตี นะ กามี โปด     บูกา ลือฆา ดัฮ     บีดา นะ ซาโมจ กาเญา.
47006012	ฮาตี นะ กาเญา กือนา ฮาเปะ บรี ซือแปะ ดัฮ     บูกัด กรานา กามี     ตาปี กรานา ลาฆู นู กาเญา บรีงัจ ตะอาซิก เตอ.
47006013	กู มีตา มือเลา ฌางัน กาเญา     ซือรูปา มือเลา ฌางัน นานะ นะ กู     ฌาดี-จะ     มีตา บรี กาเญา บูวัจ บาฌิ บาลัซ     บรี บูกา ฮาตี นะ กาเญา ซาโมจ กามี เลอ.
47006014	ฌางัน บรี กาเญา มาโซะ บือกรือฌา บือฆู บือซามา     ฌางัน โกะ ซือมียา นู เตด ปือจายา กะ ตูฮัด. กรานา-จะ     ลาฆู บาฌิ-ตือปัจ     นะ อาดา บาฮาเฆด บือซามา ฌางัน ลาฆู ฌาฮัจ     บือเลฮ กะฮามี เลอ? ลาฆู จรัฮ นะ มาโซะ บรี ลือกัจ บือซามา ฌางัน ลาฆู กือลับ     บือเลฮ กะฮามี?
47006015	เยซู คริด ฌางัน กือปาลา ฮาตู ซีตัด นะ บือปาคัจ บือซามา บือเลฮ กะฮามี? เฆอ-จะ     ซือมียา นู ปือจายา นะ อาดา บาฮาเฆด บือซามา     ฌางัน ซือมียา นู เตด ปือจายา     บือเลฮ กะฮามี?
47006016	บาลัย นะ ตูฮัด เดะ อาตัซ     นะ บือกีรา บือซามา ฌางัน โกะ บราลา     บือเลฮ กะฮามี เลอ? กรานา-จะ     ลูมอฮ กีตา อีนี ฌาดี บาลัย นะ ตูฮัด     ญา นู อาดา ฮีโดะ เตอ     บือกะ ตูฮัด เดะ อาตัซ บือเลฮ มือเลา จะ "กู นะ ดูโดะ เดะ ลูมอฮ กูญา นะ บือฌาลัด ปี มาแรฮ เดะ ตืองัฮ กูญา เลอ. กู นะ ฌาดี ตูฮัด นะ กูญา จะ กูญา นะ ฌาดี ลูมอฮ นะ กู."
47006017	ตูฮัด ญา มือเลา กะ โกะ ซือมียา นะ ญา ปูลัก จะ "ซาเบะ กะฆีเตอ     กาเญา กือนา ตรือเบะ เดะ ลูมอฮ อีตู. กือนา มืองือละ ญาวา ตรือเบะ เดะ ลูมอฮ กูญา เลอ. ฌางัน ปือเตาะ ซือบารัก นู ตะอารัฮ กะฆีเตอ บารู กู นะ ซาโมจ ลูมอฮ กาเญา. กู นะ ฌาดี อาโปก นะ ลูมอฮ กาเญา กะฆีเตอ     กาเญา นะ ฌาดี โกะ นานะ กีลากี     นานะ นีบีนี นะ กู เลอ." ตูฮัด นู มือฆัฮ ลือเบฮ เดะ มานามา เตอ     ญา มือเลา กะฆีเตอ ดัฮ เลอ.
47007001	กะฆีเตอ     กาเญา นู กามี ซายัก เออ     นู ตูฮัด บือเลฮ บือฌาญี กะฆีนี ฌางัน กีตา ดัฮ     บรี กีตา บาโซฮ ญาวา ตะอาซิก     บรี ฮอย ลาฆู ตะอารัฮ ราตา ฌือแนฮ     โซะ ญาวา     โซะ ฮาตี ฌูฆา. กะฆีเตอ บรี กีตา ตูเฮะ ตาโกจ เดะ ตูฮัด     บีดา นะ ฌาดี ซือมียา จรัฮ     ปือนอฮ บาฌิ ดัฮ.
47007002	มีตา บรี กาเญา บูกา ฮาตี ซาโมจ กามี เลอ. กามี เตด บือเลฮ กีจอฮ ซือมียา ดีฮา โปด     เตด บือเลฮ บาอาฌะ ซือมียา ดีฮา     บรี ซือซัจ ฌาลัด     เตด บือเลฮ บูวัจ บาอากัน ฌางัน ซือมียา ดีฮา เลอ.
47007003	กู มือเลา กะฆีนี     บูกัด บีดา นะ ตูโดฮ กาเญา     ซาเบะ กู บือเลฮ มือเลา ดูลู ดัฮ จะ     กาเญา อาดา ดูโดะ เดะ ฮาตี นะ กามี เลอ. นะ มาตี     เฆอ-จะ นะ ฮีโดะ โปด     อาดา ดูโดะ บือซามา ดัฮ เลอ.
47007004	กู ตือตู-ฮาตี เดะ กาเญา ซูโงฮ     งันตืองัน กรานา กาเญา โงฮ-ซูโงฮ เลอ. กู บือเลฮ ซาโมจ ลาฆู ปูโฌะ-ฮาตี ปือนอฮ ดัฮ. มีเซ-จะ กามี กือนา ลาฆู นู ปายัฮ ซูซัฮ บาญะ ฌือแนฮ     ตาปี กู โปด     ซูกา-ฮาตี ปือนอฮ มีเม เลอ.
47007005	ซาเบะ-จะ     ตานา กามี มาแรฮ รอจ กะ นังฆรี มาซิโดเนีย ดัฮ     โซะ อีซี ญาวา นะ กามี     เตด ราซา บราดู รือมัย ลาลู     ตาปี อาดา ลาฆู ปายัฮ ดูโดะ กือลีลิก. เดะ โซะ ลูวัยํ     อาดา ลาฆู บลาวัด     เดะ ดาลับ ฮาตี     อาดา ลาฆู ตาโกจ เลอ.
47007006	ตาปี กะฆีเตอ โปด บาฌิ     ตูฮัด เดะ อาตัซ     ญา นู ปูโฌะ ฮาตี นะ โกะ ซือมียา     นู รือมัย-ฮาตี เตอ     ญา บือเลฮ ปูโฌะ ฮาตี นะ กามี     บือเลฮ บรี ทีตัด มาแรฮ รอจ กะ กามี ดัฮ.
47007007	บูกัด ซา ลาฆู นู ทีตัด มาแรฮ ดัฮ เตอ     ตาปี เดะ ลาฆู นู กาเญา บือเลฮ ปูโฌะ-ฮาตี นะ ญา ฌูฆา     บือกะ ญา บือเลฮ มือญาเระ กะ กามี     ปาซัน นู กาเญา บรีงัจ ฌีราซา กะ กู     นู กาเญา บาฮาตี ซูโงฮ     นู กาเญา ฮาตี ฮางัจ     นะ ตีกัฮ ฆาตี กู. ซาเบะ กะฆีเตอ     กู ซูกา-ฮาตี บาญะ ซือรูโลยํ เลอ.
47007008	ซาเบะ-จะ     มีเซ กู บือเลฮ บูวัจ บรี กาเญา ซูซัฮ-ฮาตี     กรานา ซูรัจ นู อีตู     ตาปี กู โปด     เตด มือญือซัน-ฮาตี ปาซัน ซูรัจ อีตู เลอ. มีเซ-จะ     กาลา ดูลู อีนี     กู มือญือซัน ซือตืองัฮ     กรานา กู ลีฮัจ จะ     ซูรัจ อีตู เตอ     บูวัจ บรี กาเญา ซูซัฮ-ฮาตี ซัจ.
47007009	ตาปี วะตู อีนี     กู ซูกา-ฮาตี เลอ     บูกัด กรานา กาเญา ซูซัฮ-ฮาตี     ตาปี กรานา ลาฆู ซูซัฮ-ฮาตี อีตู     บูวัจ บรี กาเญา บราเลฮ-ฮาตี บารู ดัฮ. กรานา-จะ     กาเญา ซูซัฮ-ฮาตี ดัฮ     ตูโรจ บือกะ ฮาตี นะ ตูฮัด. กะฆีเตอ กามี เตด บือเลฮ บูวัจ ลาฆู ฌาฮัจ กะ กาเญา ลาลู.
47007010	กรานา-จะ     ลาฆู ซูซัฮ-ฮาตี     นู ตูโรจ บือกะ ฮาตี นะ ตูฮัด เตอ     ญา บูวัจ บรี ซือมียา บราเลฮ-ฮาตี บารู     นู บาวา ปี รอจ กะ ลาฆู ฮีโดะ ลือปัซ บาฌิ. ฮอย ซาปา มือญือซัน ลาฆู อีตู เลอ. ตาปี ลาฆู ซูซัฮ-ฮาตี บือกะ ดือนียา เตอ     นะ บาวา ปี รอจ กะ ลาฆู มาตี.
47007011	บรีงัจ ลีฮัจ เลอ     ลาฆู ซูซัฮ-ฮาตี     นู ตูโรจ บือกะ ฮาตี นะ ตูฮัด     บือเลฮ บูวัจ บรี กาเญา ฮาตี งูฆางู บาญะ ตารา ดีฮา     นู นะ มือโซะ มียา ลาฆู นะ บือปูลัซ ญาวา ตะอาซิก     นู นะ มูซัยํ ฆาตี กู     กะ ซือมียา นู บูวัจ ซาลัฮ อีตู เตอ     อาดา ฮาตี ตาโกจ     บรีงัจ ฌีราซา     ฮาตี ราเฌด     ฮาตี นะ กรัจ ฮูโกบ ลาฆู ฌาฮัจ เลอ. เดะ ลาฆู ราตา ฌือแนฮ     กาเญา บือเลฮ บูวัจ บรี ลีฮัจ บือฆารี จะ     กาเญา ฮอย ซาลัฮ.
47007012	กะฆีเตอ     นู กู บือเลฮ ฆาแรฮ ซูรัจ อีตู     มาแรฮ รอจ กะ กาเญา     บูกัด กรานา ลีฮัจ กะ ซือมียา บูวัจ ซาลัฮ     เฆอ-จะ     กรานา ลีฮัจ กะ ซือมียา นู ฆาโดฮ ตาฮัด ลาฆู ซาลัฮ อีตู. ตาปี กู ฆาแรฮ บีดา นะ บรี กาเญา ลีฮัจ ซัฮ     โซะ ฮึลด มูคา นะ ตูฮัด จะ     นู กาเญา อาดา ฮาตี งูฆางู นะ บรีงัจ กะ กามี.
47007013	ซาเบะ กะฆีเตอ     กามี กือนา ปูโฌะ-ฮาตี ดัฮ. ตาปี บูกัด-จะ กามี กือนา ปูโฌะ-ฮาตี ตารา อีตู. นู ลูมอฮ กาเญา     บือเลฮ บูวัจ บรี ฮาตี นะ ทีตัด ซืองะ ดัฮ     กะฆีเตอ ญา ซูกา-ฮาตี ซูโงฮ     บูวัจ บรี กามี ซูกา-ฮาตี บาญะ ซือรูโลยํ เลอ.
47007014	นู กู บือเลฮ งันตืองัน ลาฆู นะ กาเญา     บรี กะ ทีตัด ตาฮู ดัฮ เตอ     กู โปด     เตด ฆาโดฮ นะ จือและ เลอ. บือกะ ลาฆู นู กามี บือเลฮ มือเลา ฌางัน กาเญา     ฌาดี ลาฆู นู ซูโงฮ ซือมูฮา เตอ     นู กามี บือเลฮ งันตืองัน ลาฆู นะ กาเญา     บรี กะ ทีตัด ตาฮู     ญา บือฆารี ดัฮ ฌาดี ลาฆู นู ซูโงฮ กะฆีเตอ ฌูฆา เลอ.
47007015	ทีตัด จับ บือเลฮ จะ     นู กาเญา ซือมูฮา ยอม มือนีงัย กะ ญา     นู ลูมอฮ กาเญา ซาโมจ ญา บาฌิ     ฌางัน ลาฆู ตาโกจ     ยู ญาวา กือตัยํ. กะฆีเตอ ญา ซายัก กะ กาเญา     บรี บือตามัฮ บาญะ ซือรูโลยํ.
47007016	กู ซูกา-ฮาตี ซูโงฮ     กรานา-จะ     กู ตือตู-ฮาตี เดะ กาเญา บือเลฮ     ราตา ฌือแนฮ เลอ.
47008001	โกะ ดีบราดี เออ     กามี นะ มือญาเระ บรี กะ กาเญา ตาฮู     ปาซัน นู ตูฮัด ญา ฮาลัย บรี ซือลามัจ     กะ โกะ ลูมอฮ นะ ตูฮัด     เดะ โซะ นังฆรี มาซิโดเนีย.
47008002	กะฆีเตอ     กาลา ลูมอฮ กูญา กือนา ลกลีฮัจ บาญะ     เดะ ลาฆู ซูซัฮ ปายัฮ โตระ เตอ     กูญา ซูกา-ฮาตี ปือนอฮ บาฌิ ดัฮ. มีเซ-จะ กูญา ฮาฌะ โตระ     ตาปี กูญา ฮาตี ลือฆา     นู นะ ฮาฆิ โกะ บือนา บารัก บรี บาญะๆ เลอ.
47008003	ซาเบะ กู นะ ฌาดี ซะซี บือเลฮ จะ     กูญา บือเลฮ ฮาฆิ บือกะ ลาฆู กูวาซา นะ กูญา     โงฮ-ซูโงฮ ลือเบฮ เดะ ลาฆู กูวาซา นะ กูญา ปูลัก. บือกะ ตูโรจ กะ ฮาตี นะ กูญา ตะอาซิก
47008004	กูญา ปูโฌะ กามี กือมัซๆ     มีตา บรี กูญา นะ อาดา บาฮาเฆด     เดะ ลาฆู นู นะ ตูโลก โกะ ซือมียา นะ ตูฮัด เดะ นังฆรี เยรูซาเลม เตอ.
47008005	นู กูญา บูวัจ กะฆีเตอ     บาฌิ ลือเบฮ เดะ ลาฆู นู กามี จาดัก ดัฮ. กูญา บือเลฮ ซรัฮ ญาวา กะ ตูฮัด ดูลู     บารู ซรัฮ ญาวา บรี กะ กามี     บือกะ ตูโรจ ฮาตี นะ ตูฮัด เลอ.
47008006	ซาเบะ กะฆีเตอ     กามี บือเลฮ ปรีงัจ กะ ทีตัด จะ     บือกะ นู ญา บือเลฮ ฮึนตะ นะ มืองูเตะ ดูเวะ     เดะ ลูมอฮ กาเญา เตอ     บรี ญา ปี ตูโลก กาเญา ปูลัก     บรี กาเญา นะ ฮาลัย บรี ดูเวะ อีตู     บรี ซุจ ดัฮ เลอ.
47008007	กาเญา อาดา ฮาตี บาฌิ ปือนอฮ ดัฮ     ราตา ฌือแนฮ     จะ     กาเญา ปือจายา กือฌะ-กือมัซ     กาเญา ปานัย มือญาเระ ลาฆู นะ ตูฮัด     กาเญา ตาฮู ลาฆู นู ซูโงฮ     อาดา ฮาตี งูฆางู นู นะ ตูโลก กาวัด     อาดา ฮาตี ซายัก กาวัด     บือกะ กามี บือเลฮ อาฌัยํ กาเญา ดัฮ. กะฆีเตอ     กาเญา โปด     กือนา อาดา ฮาตี ลือฆา ปือนอฮ บาฌิ     นู นะ ฮาลัย บรี ดูเวะ กะฆีนี ฌูฆา เลอ.
47008008	นู กู มือเลา กะฆีเตอ     บูกัด-จะ กู นะ ปรือกัด ซูโรฮ กาเญา     ตาปี นะ มือญาเระ บรี กะ ลูมอฮ กาเญา ตาฮู จะ     โกะ ซือมียา นู ซิก-อาซิก     กูญา งูฆางู นะ ตูโลก กะฮามี. กะฆีเตอ กู นะ ลกลีฮัจ จะ     นู กาเญา ซายัก     อาดา บาญะ ซูโงฮ ตารา ดีฮา.
47008009	ซาเบะ กาเญา ตาฮู ดัฮ จะ     เยซู คริด     ตูฮัด นะ กีตา เตอ     ญา ฮาตี ลือฆา ตือจีฮัด กะฮามี เลอ. มีเซ ญา กายา ซูโงฮ โปด     ตาปี ญา ยอม ฌาดี ซือมียา ฮาฌะ     กรานา ลีฮัจ กะ กาเญา     บีดา กาเญา นะ บือเลฮ ฌาดี ซือมียา กายา     กรานา ลาฆู นู ญา ฮาฌะ ดัฮ เตอ.
47008010	กะฆีเตอ     ปาซัน ลาฆู มืองูเตะ ดูเวะ อีนี     กู อาดา ฮาตี นะ ปรีงัจ กะ กาเญา กะฆีนี     จะ     กาลา ตาโฮด ดูลู เตอ     กาเญา ฌาดี ซือมียา ลามูลา     นู ฮึนตะ นะ บูวัจ ลาฆู อีนี     ฌาดี ซือมียา ลามูลา นู อาดา ฮาตี กะฆีเตอ โปด. ซาเบะ กะฆีเตอ บือฆูนา ดัฮ
47008011	นู กาเญา นะ บูวัจ ลาฆู อีตู     บรี ซุจ ฮาบิฮ ดัฮ     เดะ วะตู อีนี เลอ. บือกะ นู กาเญา อาดา ฮาตี ฆือนะ ดัฮ     นะ บือกีรา เตอ     บรี กาเญา ฮาตี รือมา นะ บูวัจ บรี ซุจ     บือกะ โกะ ซือบารัก นู กาเญา อาดา เลอ.
47008012	กรานา-จะ     กะ อาดา ฮาตี ซียะ ฆือนะ ดัฮ     ตูฮัด โปด ซูกา-ฮาตี นะ ซาโมจ     บือกะ บารัก นู กาเญา อาดา เตอ     บูกัด บือกะ ซือบารัก นู กาเญา ฮอย.
47008013	กู เตด อีงัจ     นะ บรี ซือมียา อาซิก บราดู รือมัย     ตาปี บรี กะ กาเญา บือกรือฌา บรัจ โตระ. เตด โบะ     ตาปี กู นะ บรี ฌาดี ซามา บายา ฮาปา.
47008014	วะตู อีนี     กาเญา อาดา ลือเบฮ บาญะ ดัฮ. กะฆีเตอ     กาเญา นะ บือเลฮ ตูโลก โกะ ลูมอฮ ซือมียา นู บือตาฮัด. กะฆีเตอ วะตู กาเญา บือตาฮัด     กูญา โปด     อาดา ลือเบฮ บาญะ นู นะ ตูโลก กาเญา     บีดา นะ บรี ซามา บายา เลอ.
47008015	บือกะ อาดา ฆาแรฮ เดะ ซูรัจ ปือมือเลา นะ ตูฮัด จะ "ซือมียา นู ปือมุน ตาโรฮ บาญะ โปด     ฮอย เตด ลือเบฮ นามา เตอ. บือกะ ซือมียา นู ปือมุน กิดีกิ โปด     ฮอย เตด บือตาฮัด เลอ."
47008016	ซือลามัจ เลอ     กะ ตูฮัด เดะ อาตัซ     นู บือเลฮ บรี ทีตัด อาดา ฮาตี งูฆางู นะ ตูโลก กาเญา     ซือรูปา บือกะ ฮาตี นะ กามี ฌูฆา.
47008017	ตานา กามี ปูโฌะ ญา นะ ปี มียา กาเญา     ญา ซาโงะ ดัฮ. โงฮ-ซูโงฮ     อีซี ญา ตะอาซิก อาดา ฮาตี งูฆางู     นู นะ ปี มียา กาเญา เลอ.
47008018	กามี ซูโรฮ ดีบราดี นู ซืออูรัก     บรี ปี ฌางัน ทีตัด ฌูฆา. ดีบราดี นู อีนี เตอ     โกะ ลูมอฮ นะ ตูฮัด ราตา ปูฌี กะ ญา     ปาซัน ลาฆู นู ญา บือกรือฌา มือญาเระ บรีตา นู บาฌิ นะ ตูฮัด.
47008019	ลือเบฮ เดะ อีตู ปูลัก     โกะ ลูมอฮ นะ ตูฮัด บือเลฮ ตืองะ ญา     บรี ฌาดี กาวัด     นู นะ บือฌาลัด ปี บือซามา ฌางัน กามี     ตูโลก บาวา โกะ ดูเวะ     นู กูญา บือเลฮ ฮาลัย บรี     บีดา บรี ราตา ซือมียา นะ ปูฌี มือโอจ กะ ตูฮัด     บีดา บรี ลีฮัจ จะ     กามี อาดา ฮาตี ซียะ ฆือนะ นู นะ ตูโลก ดัฮ.
47008020	กามี กือนา ฌาฆา     ตีเมา บรี ซาปา ซืออูรัก โปด     นะ มือเลา มือฌัฮ กะ กามี บือเลฮ     ปาซัน โกะ บือนา บารัก นู บาญะ อีนี     นู กามี ซาโมจ มาแรฮ ฮาฆิ เตอ.
47008021	ซาเบะ กามี ตือตู     นู นะ ฌาดี ซือมียา บาฌิ-ตือปัจ     บูกัด-จะ ซา โซะ ฮึลด มูคา นะ ตูฮัด เตอ     ตาปี เดะ โซะ ฮึลด มูคา นะ โกะ ซือมียา ซือมูฮา ฌูฆา.
47008022	กามี ซูโรฮ อาดี-บราดี นู ซืออูรัก ลาฆี     บรี ปี ฌางัน กูญา กือดูวา อูรัก ฌูฆา. ญา ฌาดี ซือมียา นู กามี บือเลฮ ลกลีฮัจ ฮาตี นะ ญา     บาญะ กาลี ดัฮ จะ     ญา อาดา ฮาตี งูฆางู เดะ ลาฆู บาญะ ฌือแนฮ. เดะ วะตู อีนี     นู ญา ตือตู-ฮาตี เดะ กาเญา     บูวัจ บรี ญา อาดา ฮาตี งูฆางู นะ ตูโลก     บาญะ ซือรูโลยํ เลอ.
47008023	โซะ ทีตัด เตอ     ญา ฌาดี ฆู นะ กู     ฌาดี ซือมียา บือกรือฌา บือซามา ฌางัน กู     เดะ ลาฆู นู นะ ตูโลก กาเญา. โซะ ดีบราดี นะ กามี ดูวา อูรัก     นู ปี ฌางัน ญา เตอ     กูญา ฌาดี ซือมียา ฆาตี โกะ ลูมอฮ นะ ตูฮัด     นู บูวัจ บรี ลูมอฮ ซือมียา ปูฌี มือโอจ กะ เยซู คริด เลอ.
47008024	กะฆีเตอ     กาเญา กือนา บรี ลีฮัจ บือฆารี ซัฮ     นู กาเญา ซายัก กะ โกะ ซือมียา อีนี. กะฆีเตอ โกะ ลูมอฮ นะ ตูฮัด นะ ตาฮู     นะ บือเลฮ ลีฮัจ จะ     นู กู มือเลา งันตืองัน ปาซัน ลาฆู นะ กาเญา     บรี กะ กูญา ดืองัยํ เตอ     ฌาดี ลาฆู ซูโงฮ เลอ.
47009001	โงฮ-ซูโงฮ เตอ     กู เตด ฆาโดฮ นะ ฆาแรฮ ซูรัจ     อาตัจ บรี กะ กาเญา     ปาซัน ลาฆู นะ ตูโลก โกะ ซือมียา นะ ตูฮัด เดะ นังฆรี เยรูซาเลม.
47009002	ซาเบะ กู ตาฮู ดัฮ จะ     ฮาตี นะ กาเญา ซียะ ฆือนะ ดัฮ     กะฆีเตอ กู บือเลฮ งันตืองัน มือเลา ลาฆู นะ กาเญา     บรี กะ ลูมอฮ มาซิโดเนีย ตาฮู     จะ     "ลูมอฮ อาคายา บือเลฮ ซียะ ดัฮ     ตะเดะ ตาโฮด ดูลู เลอ." นู ลาฆู งูฆางู นะ กาเญา เตอ     บือเลฮ บูวัจ บรี โกะ ซือมียา เดะ ลูมอฮ กูญา นู บาญะ     งูฆางู นะ ตูโลก ฌูฆา.
47009003	ตาปี กู ซูโรฮ โกะ ดีบราดี ตีฆา อูรัก ซีงี     ปี มียา กาเญา     บีดา ตีเมา บรี ลาฆู นู กามี งันตืองัน ปาซัน กาเญา     นะ เตด ฌาดี นามา. ตาปี บรี กาเญา ซียะ บรี บาฌิ     ตูโรจ กะ ลาฆู นู กู บือเลฮ มือเลา อีตู ดัฮ เลอ.
47009004	เตด กะฆีเตอ     ดัฮ ลูมอฮ มาซิโดเนีย ซือตืองัฮ นะ มาแรฮ ฌางัน กู     นะ ลีฮัจ จะ     กาเญา เตด บือเลฮ ซียะ นามา ลาฆี เตอ     กามี โปด     นะ จือและ มาตา เลอ     ปาซัน ลาฆู นู กามี ตือตู-ฮาตี ดัฮ. บูกัด ซา กามี     ตาปี กาเญา นะ จือและ ฌูฆา.
47009005	ซาเบะ กะฆีเตอ เลอ     กู ลีฮัจ บาฌิ ดัฮ     นู นะ ปูโฌะ โกะ ดีบราดี อีตู ซีงี     บรี กูญา ปี มียา กาเญา ดูลู เดะ กู     บรี ซียะ ดูลู     บารัก นู กาเญา บือฌาญี ดัฮ     นะ ตูโลก ฮาฆิ. กะฆีเตอ โกะ ซือบารัก อีตู     นะ อาดา ฆือนะ ดัฮ     ฌาดี ซือบารัก ฮาฆิ ฌางัน ฮาตี นู ปือนอฮ     บูกัด ฮาตี นู กือนา ปรือกัด.
47009006	บรีงัจ ลีฮัจ เลอ     ซือมียา ดีฮา นู ตานัม ปาดี กิดีกิ     ญา โปด นะ กือตับ บือเลฮ กิดีกิ. ซือมียา ดีฮา นู ตานัม บาญะ     ญา โปด นะ กือตับ บือเลฮ บาญะ.
47009007	ราตา ซือมียา กือนา บรี     ตูโรจ บือกะ กูญา บือเลฮ บรีงัจ เดะ ฮาตี     บูกัด นะ บรีงัจ มือญือซัน     บูกัด นะ บรีงัจ จะ     กือนา ปรือกัด ดัฮ. ซาเบะ-จะ     ตูฮัด เดะ อาตัซ เตอ     ญา ซายัก ซือมียา อีตู นู ฮาลัย บรี     ฌางัน ลาฆู ซูกา-ฮาตี เลอ.
47009008	ตูฮัด ญา มือฆัฮ     นะ บรี ซือลามัจ ราตา ฌือแนฮ     ปือนอฮ บาฌิ กะ กาเญา     บีดา บรี กาเญา อาดา ซือบารัก ราตา ฌือแนฮ     อาดา ฆือนะ บีดา ญาวา ตะอาซิก     บีลัก อารี เตอ     อาดา ลือเบฮ บาญะ ฌูฆา     บีดา นะ บือกรือฌา ลาฆู นู บาฌิ ราตาๆ เลอ.
47009009	บือกะ อาดา ฆาแรฮ เดะ ซูรัจ ปือมือเลา นะ ตูฮัด     ปาซัน ซือมียา บาฌิ-ตือปัจ     จะ "ญา ฮาฆิ     ญา ฮาลัย บรี กะ ซือมียา ฮาฌะ ลาฆู บาฌิ นะ ญา     อาดา ดูโดะ ซือลาลู เลอ." ญา จะ.
47009010	โซะ ตูฮัด     ญา นู บรี บีฌี ปาดี     กะ ซือมียา นู ปี ตานัม     นู บรี นาซี กะ ซือมียา มากัด เตอ ญา โปด นะ บรี บีฌี ปาดี กะ กาเญา     บรี อาดา บาญะ ซือรูโลยํ. ญา นะ บรี ลาฆู บาฌิ นะ กาเญา     นะ บือบูวัฮ บือตามัฮ บาญะ เลอ.
47009011	ตูฮัด ญา นะ บรี กาเญา อาดา ซือบารัก ราตา ฌือแนฮ     ปือนอฮ บาญะ ซูโงฮ     บีดา บรี กาเญา อาดา ฮาตี นู ลือฆา     นะ ตูโลก ฮาฆิ โกะ ซือบารัก. กะฆีเตอ     วะตู กามี นะ ตูโลก บาวา โกะ ซือบารัก อีตู ปี ฮาฆิ     นะ บูวัจ บรี โกะ ซือมียา     นะ บรี ซือลามัจ กะ ตูฮัด เลอ.
47009012	ซาเบะ-จะ     นู กาเญา บูวัจ ลาฆู ตูโลก ฮาฆิ อีตู     บูกัด-จะ     ซา นะ ตูโลก โกะ ซือมียา นะ ตูฮัด นู ฮาฌะ เตอ     ตาปี นะ บูวัจ บรี อาดา ลาฆู บรี ซือลามัจ กะ ตูฮัด เดะ อาตัซ     บรี บือตามัฮ บาญะ ซือรูโลยํ เลอ.
47009013	นู กาเญา นะ บือกรือฌา ตูโลก กะฆีนี     ฌาดี ลาฆู นู บรี ลีฮัจ จะ     กาเญา ยอม มือนีงัย กะ บรีตา นู บาฌิ นะ เยซู คริด. กะฆีเตอ     โกะ ซือมียา นู ซาโมจ     นะ บือเลฮ ปูฌี กะ ตูฮัด     ซาเบะ กาเญา อาดา ฮาตี ลือฆา     นะ ตูโลก ปาฮาฆิ โกะ ซือบารัก นะ กาเญา     บรี กะ กูญา     บรี กะ โกะ ซือมียา ราตาๆ ฌูฆา.
47009014	กะฆีเตอ ฌูฆา     กูญา โปด     นะ บรีงัจ ฌีราซา กะ กาเญา     นะ บือซาโวจ บีดา กาเญา     ซาเบะ ลาฆู นู ตูฮัด บือเลฮ ฮาลัย บรี ซือลามัจ กะ กาเญา     ปือนอฮ มีเม ดัฮ.
47009015	บรี ซือลามัจ กะ ตูฮัด เดะ อาตัซ เลอ     กรานา ซือบารัก นู ตูฮัด บรี เตอ     ญา บาฌิ ซูโงฮ     ยู ฮอย นามา นะ ปือซามา บือเลฮ เลอ.
47010001	อาดา ซือมียา ซือตืองัฮ นู อูจะ กะ กู จะ     "เปาโล เตอ     วะตู ดูโดะ ดาปิก     ญา ฌาดี ซือมียา ฮาตี ปือนาโกจ     ตาปี วะตู ปี ดูโดะ ฌาโวฮ     เออ ญา ฌาดี ซือมียา ฮาตี กรัซ ดัฮ นอ." นี เลอ     อีซี กู เปาโล เลอ     อาดา ซา ลาฆู นะ มีตา เดะ กาเญา     เดะ นามา นะ เยซู คริด     ญา นู ฮาตี บาฌิ     ฮาตี บือแฌะ ซูโงฮ.
47010002	กู มีตา กือมัซๆ เดะ กาเญา จะ     ตานา กู มาแรฮ ดูโดะ ฌางัน กาเญา     ฌางัน บรี กู ฆาโดฮ บูวัจ บือกะ ฮาตี กรัซ โตระ. ซูโงฮ     กู บรีงัจ ตือฆามะ นะ ปลีฮัจ ฌาดี ฮาตี นู กรัซ กะฆีเตอ     กะ ซือมียา ซือตืองัฮ     นู บรีงัจ ลีฮัจ จะ     กามี อาดา ปือบูวัจ ตูโรจ กะ ปรางัย นะ อูมัจ-ซือมียา เตอ.
47010003	ซาเบะ-จะ     มีเซ กามี อาดา ดูโดะ เดะ ดือนียา อีนี ซูโงฮ     ตาปี กามี โปด     เตด บือเลฮ บลาวัด บือปรัก     ตูโรจ บือกะ อูมัจ-ซือมียา เตอ.
47010004	กรานา-จะ     โกะ ซือนาตา บือปรัก นะ กามี     เตด ฌาดี ซือนาตา นะ อูมัจ-ซือมียา     ตาปี อาดา มือฆัฮ ดาตัก มาแรฮ เดะ ตูฮัด     นู นะ ปรูโตฮ ดีนิง นังฆรี นะ ซือตรู บือเลฮ เลอ.
47010005	ฌาดี-จะ     นะ ปรูโตฮ ลาฆู บือตือฆัฮ นู ลัฮ-ซาลัฮ ราตา ฌือแนฮ     นู ตืองะ ญาวา ตะอาซิก ฌาดี ตือปัจ กือตัก     ตีเมา บรี โกะ ซือมียา นะ ตาฮู ลาฆู นะ ตูฮัด. กะฆีเตอ     กามี นะ รีฆะ ตาฮัด ลาฆู บรีงัจ ราตา ฌือแนฮ     บรี ฌาดี ฮามา     บีดา นะ มือนีงัย กะ เยซู คริด.
47010006	วะตู กาเญา อาดา มือนีงัย ปือนอฮ บาฌิ ดัฮ     ลือปัซ อีตู เตอ     กามี นะ อาดา ฮาตี ซียะ ดัฮ     นะ กรัจ ฮูโกบ ราตา ซือมียา นู ตีเมา มือนีงัย.
47010007	กาเญา กือนา ลีฮัจ ลาฆู นู บือฆารี เดะ มาตา. ดัฮ ซือมียา ดีฮา ตือตู-ฮาตี จะ     ญา ฌาดี ซือมียา นะ เยซู คริด เตอ     บรี ญา บือฮีมัจ กะ ญาวา นะ ตะอาซิก จะ     นู ญา ฌาดี ซือมียา นะ เยซู คริด     กามี โปด     ฌาดี ซือมียา นะ เยซู คริด ฌูฆา.
47010008	มีเซ-จะ กู บือเลฮ มือเลา งันตืองัน บาญะ ตือลาลู     ปาซัน ลาฆู มือฆัฮ นู ตูฮัด บือเลฮ บรี กะ กามี ดัฮ     กู โปด     นะ ฮอย เตด บราซา จือและ ลาลู. ซาเบะ ญา บรี กู อาดา มือฆัฮ กะฆีเตอ ดัฮ     บีดา นะ ตูโลก กาเญา บรี ปือจายา กือฌะ-กือมัซ เลอ     บูกัด บีดา บูวัจ บรี กาเญา นะ ฌาฮานัม ดัฮ.
47010009	กู มือเลา กะฆีเตอ     บีดา ตีเมา บรี กาเญา นะ อีงัจ จะ     กู ซูกา นะ บรี กาเญา ตาโกจ     กรานา ซูรัจ นู กู ฆาแรฮ     กีเรบ บรี กะ กาเญา.
47010010	ซาเบะ-จะ     อาดา ซือมียา ซือตืองัฮ มือเลา จะ     "ซูรัจ นะ เปาโล เตอ     มือเลา อูจะ ซัยํ-กาซัยํ     ตือฆัยํ-อูรัจ เลอ. ตาปี ตานา ญา มาแรฮ ดูโดะ บือซามา ดัฮ     อีซี เปาโล โปด     ญา ฮาตี ลือมัฮ     ปือมือเลา นะ ญา เตอ     เตด ฌาดี นามา ดัฮ เลอ."
47010011	กือนา บรี กะ กูญา อีตู มาโซะ เดะ ฮาตี กะฆีนี จะ     ลาฆู นามา นู กามี ฆาแรฮ ดัฮ เดะ ซูรัจ นะ กามี     วะตู ฮอย เตด ดูโดะ บือซามา เตอ     ตานา กามี มาแรฮ ดัฮ     กามี โปด นะ บูวัจ ลาฆู กะฆีเตอ เลอ.
47010012	กามี เตด บรานี     นู นะ ปือซามา ญาวา นะ กามี ตะอาซิก     ฌางัน ซือมียา ซือตืองัฮ นู มือโอจ กะ ญาวา นะ ตะอาซิก. ตาปี นู กูญา อีตู อาเกะ ญาวา นะ กูญา ตะอาซิก     ฌาดี ตือปัจ อูโกยํ บือซามา-ซามา     อาเมด ญาวา ปือซามา ดัฮ     กะฆีเตอ กูญา โปด     ฌาดี ซือมียา บูดอ เลอ.
47010013	ตาปี โซะ กามี เตอ     กามี นะ เตด งันตืองัน บรี ลือเบฮ เดะ ฮาดัจ     ตาปี-จะ     นะ งันตืองัน บือกะ ตารา ตือกอซ อีตู     นู ตูฮัด บือเลฮ บรี กะ กามี ดัฮ. ลูมอฮ กาเญา โปด     อาดา เดะ ฮาดัจ ตือกอซ อีตู ฌูฆา เลอ.
47010014	กามี เตด บือกรือฌา ลือเบฮ เดะ ตือกอซ นะ กามี     ซือรูปา จะ     กามี เตด บือเลฮ มาแรฮ รอจ กะ กาเญา. โงฮ-ซูโงฮ     กามี ฌาดี ลูมอฮ นู ลามูลา เลอ     นู บาวา บรีตา นู บาฌิ นะ เยซู คริด     มาแรฮ มือญาเระ กะ กาเญา ดัฮ.
47010015	กามี เตด บือเลฮ งันตืองัน ลือเบฮ เดะ ฮาดัจ     เตด บือเลฮ งันตืองัน เดะ ลาฆู นู ซือมียา อาซิก บือเลฮ บือกรือฌา. ตาปี กามี จาดัก เดะ ฮาตี จะ     ลาฆู ปือจายา นะ กาเญา     นะ บือตามัฮ บาญะ ซือรูโลยํ     บรี กามี นะ อาดา ตือกอซ บือกรือฌา นู ลือฆา บาญะ ซือรูโลยํ     เดะ ลูมอฮ กาเญา เลอ.
47010016	กะฆีเตอ กามี นะ บือเลฮ มือญาเระ บรีตา นู บาฌิ     โซะ โกะ นังฆรี อีตู     นู ดูโดะ ปี ลือปัซ เดะ นังฆรี นะ กาเญา     นะ เตด ปายัฮ งันตืองัน เดะ ลาฆู บือกรือฌา     นู ซือมียา อาซิก บูวัจ ซุจ ดัฮ     โซะ ตือกอซ นู ตูฮัด บือเลฮ บรี กะ ญา บือกรือฌา.
47010017	บือกะ อาดา เดะ ซูรัจ ปือมือเลา นะ ตูฮัด จะ "ซือมียา นู นะ งันตืองัน เตอ     บรี ญา งันตืองัน เดะ ลาฆู นู ตูฮัด บูวัจ ดัฮ เลอ."
47010018	กรานา บูกัด ซือมียา นู มือโอจ กะ ญาวา ตะอาซิก     ตาปี ซือมียา นู ตูฮัด บือเลฮ มือโอจ ดัฮ เตอ     ญา เลอ     นะ โกะ ซือมียา ซาโงะ จะ     ฌาดี ซือมียา บาฌิ.
47011001	กู นะ มีตา เดะ กาเญา     บรี ตาฮัด มือนีงัย ลาฆู บูดอ นะ กู ซัจ. มีตา บรี กาเญา ปาคัจ ตาฮัด มือนีงัย ดีกิ เลอ.
47011002	ซาเบะ-จะ     กู บรีงัจ ซายัก โตระ กะ กาเญา     บือกะ นู ตูฮัด ญา ซายัก กาเญา เตอ. กรานา-จะ     ลูมอฮ กาเญา ซือรูปา นีบีนี ราดารา     นู เตด ดือละ บือเลฮ ลากี ลาฆี     นู กู บือเลฮ อาเกะ บรี บือตูนัง     ฌางัน กีลากี แนฮ ซืออูรัก เตอ     ฌาดี-จะ เยซู คริด เลอ.
47011003	ตาปี กู ตาโกจ จะ     ซือรูปา บือกะ อูลัยํ กาลา นูตู     ญา ตีปู ฮาวา กะฮามี ดัฮ     ฌางัน ลาฆู มืออูปัย นะ ญา เตอ     ฮาตี นะ กาเญา โปด     นะ กือนา ตีปู กะฆีเตอ ฌูฆา     บรี ซือซัจ เดะ ลาฆู ตูเฮะ กะ เยซู คริด     ฌางัน ฮาตี นู รือมัก     นู จรัฮ บาฌิ.
47011004	ซาเบะ-จะ     ดัฮ ซือมียา ดีฮา มาแรฮ มือญาเระ ลาฆู นะ เยซู     อาซิก เดะ ลาฆู นู กามี บือเลฮ มือญาเระ ดัฮ เตอ     เฮย     กาเญา กูวาซา ตาฮัด มือนีงัย กูญา บือเลฮ ซูโงฮ. กาเญา ซูกา-ฮาตี ซาโมจ ซือมืองัจ นู อาซิก     ยอม มือนีงัย กะ บรีตา บาฌิ นู อาซิก     เดะ ลาฆู นู กาเญา บือเลฮ ซาโมจ เดะ กามี ดัฮ.
47011005	โกะ ซือมียา อีตู     นู กาเญา จะ     ฌาดี ปือญูโรฮ นู ซัยํ-บือซัยํ โตระ เตอ     กู บรีงัจ จะ     กู ฮอย เตด ดือมิ เดะ กูญา     แนฮ กิดีกิ โปด ฮอย.
47011006	มีเซ-จะ     กู มือเลา เตด บราปา ปานัย     ตาปี กู ตาฮู ลาฆู นู ซูโงฮ. ลาฆู กะฆีเตอ     กามี บือเลฮ ปลีฮัจ บรี ซัฮ ดัฮ     ราตา มาจับ     ราตา ฌือแนฮ     บรี กะ ลูมอฮ กาเญา ตาฮู.
47011007	กู บูวัจ ซาลัฮ เฆอ     เดะ ลาฆู นู กู มือนูโนะ-ฮาตี     บีดา นะ อาเกะ ฌูโญก กาเญา? กรานา กู บือเลฮ มือญาเระ บรีตา นู บาฌิ นะ ตูฮัด กะ ลูมอฮ กาเญา     ฮอย เตด กีรา รือฆา นามา.
47011008	กะฆีเตอ     กู บือเลฮ ซาโมจ บารัก บลาญา     เดะ โกะ ลูมอฮ นะ ตูฮัด นู อาซิก. นี เลอ     ซือรูปา จะ     กู ซามุน กูญา     บีดา นะ ตูโลก กาเญา.
47011009	กาลา กู ดูโดะ ฌางัน ลูมอฮ กาเญา     ดักกาดัก ฮอย นามา นะ มากัด เตอ     ตาปี กู เตด บือเลฮ ปี บือฆาโดฮ ซือมียา ดีฮา     กรานา-จะ     โกะ ดีบราดี นู มาแรฮ เดะ นังฆรี มาซิโดเนีย     กูญา บือเลฮ ปาฮาฆิ บารัก บรี ฆือนะ     บือกะ นู กู บือคานะ เตอ. บือกะ วะตู อีตู     กู ตีเมา ฌาดี ซือมียา บือฆาโดฮ กาเญา     เตด-จะ ฌาลัด ฮาดีฮา โปด     กะฆีเตอ ฌูฆา     กู นะ ตีเมา บือฆาโดฮ กาเญา ปี ซือรูโลยํ เลอ.
47011010	บือกะ ลาฆู ซูโงฮ นะ เยซู คริด อาดา เดะ ฮาตี นะ กู เตอ     ฮอย ซือมียา ดีฮา เดะ นังฆรี อาคายา     นะ บลารัก     ตีเมา บรี กู งันตืองัน เดะ ลาฆู อีนี บือเลฮ.
47011011	ซาเบะ ลาฆู นามา? ซาเบะ กู เตด ซายัก ลูมอฮ กาเญา เฆอ? โบะ ตูฮัด ตาฮู บาฌิ จะ     กู ซายัก กาเญา เลอ.
47011012	กะฆีเตอ     ลาฆู นามา นู กู บูวัจ ดัฮ     กู นะ บูวัจ ปูลัก เลอ     บีดา ตีเมา บรี โกะ ซือมียา อีตู นะ อาดา จือลัฮ     มือเลา งันตืองัน บือเลฮ จะ     กูญา บือกรือฌา ซือรูปา บือกะ กามี เลอ.
47011013	ซาเบะ โกะ ซือมียา กะฆีเตอ     บูกัด ฌาดี ปือญูโรฮ นู ซูโงฮ. กูญา ฌาดี ซือมียา บือกรือฌา นู ตีปู     มือรูปา ฌาดี ปือญูโรฮ นะ เยซู คริด.
47011014	ลาฆู ปือบูวัจ กะฆีเตอ     ฮอย เตด ปือและ นามา เลอ. เตด-จะ กือปาลา ฮาตู ซีตัด ตะอาซิก โปด     ญา บือเลฮ มือรูปา ฌาดี ฮูลู-บาลัก นู บือซายา.
47011015	กะฆีเตอ     ฮอย เตด ฌาดี ลาฆู ปือและ นามา เลอ     นู ซือมียา ตูโลก บือกรือฌา นะ ฮาตู ซีตัด     นะ มือรูปา ฌาดี ซือมียา ตูโลก บือกรือฌา ลาฆู นู บาฌิ-ตือปัจ. โซะ ปือญูดัฮ เตอ     กูญา นะ บือเลฮ     ตูโรจ บือกะ ลาฆู ปือบูวัจ นะ กูญา เลอ.
47011016	กู นะ มือเลา ปูลัก จะ     ฌางัน บรี ซือมียา ดีฮา ลีฮัจ จะ     กู ฌาดี ซือมียา บูดอ. ตาปี ดัฮ กาเญา ลีฮัจ กะฆีเตอ     มีตา บรี ซาโมจ กู ฌาดี ซือมียา บูดอ เลอ     บีดา กู นะ บือเลฮ งันตืองัน กิดีกิ ฌูฆา.
47011017	ลาฆู นู กู มือเลา กะฆีเตอ     กู เตด มือเลา ตูโรจ บือกะ นู ตูฮัด ปือซัด     ตาปี นู กู มือเลา งันตืองัน กะฆีนี     กู มือเลา บือกะ ซือมียา บูดอ.
47011018	ตาปี อาดา บาญะ อูรัก งันตืองัน     บือกะ ลาฆู นะ อูมัจ-ซือมียา. กะฆีเตอ     กู โปด     นะ งันตืองัน ฌูฆา.
47011019	กรานา-จะ กาเญา     นู อาดา อากัน ซูโงฮ นอ     กาเญา ซูกา-ฮาตี ตาฮัด มือนีงัย ซือมียา นู บูดอ เตอ.
47011020	กรานา-จะ     ซือมียา ดีฮา นู นะ บาวา กาเญา ปี ฌาดี ปราโซฮ     ซือมียา ดีฮา นะ มากัด อูรัจ นะ กาเญา     นะ บาอากัน เดะ กาเญา     ซือมียา ดีฮา อาเกะ ญาวา ตะอาซิก     บรี ฌาดี บือซัยํ     ซือมียา ดีฮา นะ ตาปัยํ มูคา นะ กาเญา เตอ     ซือมียา กะฆีเตอ กาเญา ยอม ตาฮัด เลอ.
47011021	ฮาฌา กู มีตา นอ     กู ฆาโดฮ ซาโงะ จะ     กามี ลือมัฮ ตือลาลู     นู นะ บูวัจ ลาฆู กะฆีเตอ. ตาปี ดัฮ ซือมียา ดีฮา บรานี นะ งันตืองัน เดะ ลาฆู นามา     กู โปด บรานี งันตืองัน เดะ ลาฆู อีตู ฌูฆา     มีเซ-จะ กู นะ มือเลา บือกะ ซือมียา บูดอ โปด.
47011022	กูญา ฌาดี ลูมอฮ บักซา ฮีบรู เฆอ? กู โปด ฌาดี. กูญา ฌาดี ซือมียา นู ตูโรจ กะ ฮาดัจ นะ บักซา อิซราเอน เฆอ? กู โปด ฌาดี. กูญา ฌาดี บือแนฮ นะ อับราฮัม เฆอ? กู โปด ฌาดี กะฆีเตอ ฌูฆา เลอ.
47011023	กูญา ฌาดี ซือมียา บือกรือฌา นะ เยซู คริด เฆอ? กู นี ฌาดี ลือเบฮ เดะ กูญา ปูลัก. ตาปี กู มือเลา ซือรูปา บือกะ ซือมียา ฆีลา เลอ. กู บือกรือฌา โตระ     บาญะ ลือเบฮ เดะ กูญา ปูลัก. กู ลือกัจ ปือฌารา บาญะ ลือเบฮ เดะ กูญา     กือนา กาเตาะ ลือเบฮ เดะ ซือมียา นะ กีรา บือเลฮ เลอ. กู เตอ     ซัจๆ ดาปิก นะ มาตี ดัฮ เลอ.
47011024	ลูมอฮ ยิว รือเปะ กู ลีมา วะตู     ซา วะตู ตีฆา-ปูโลฮ ซือมีลัด กาลี.
47011025	ลูมอฮ โรม กาเตาะ กู ฌางัน กายู บูลัจ     ตีฆา กาลี. อาดา ซือมียา อาเมด บาตู ลีปัยํ กู ซือกาลี. กู กือนา ปราฮู ตาลับ ตีฆา กาลี     กู มอ-ลีมอ เดะ อาเย ซืออารี ฌางัน ซือมาลับ เลอ.
47011026	เดะ ลาฆู บือฌาลัด ปี มาแรฮ ซัจๆ นะ กู เตอ     กู ฆาโดฮ บลาวัด ฌางัน ลาฆู นู ดาปิก นะ บรี กู ฌาฮานัม ดัฮ     เตด-จะ ฌาฮานัม เดะ ซูงัย     ฌาฮานัม กรานา อูรัก ปือญามุน เตอ     ฌาฮานัม เดะ ตางัน นะ ลูมอฮ นะ กู     นะ ลูมอฮ บักซา อาซิก ฌูฆา เตอ     ฌาฮานัม เดะ นังฆรี     เดะ ฮูตัด     เดะ ลาโวจ โปด     ฌาฮานัม กรานา โกะ ดีบราดี ปือจายา     นู บูวัจ กือบลากัก ฌูฆา เลอ.
47011027	กู ฆาโดฮ บือกรือฌา ยู รือมัย     ปายัฮ ซูโงฮ     ฆาโดฮ บือกรือฌา     ฌาฆา มาตา ซัจๆ     ฮอย เตด ราซา ตีโนะ     ฆาโดฮ ลาปัยํ นาซี     ดาฆา อาเย เตอ. บาญะ กาลี กู ฆาโดฮ ตาฮัด บารัก มากัด     ตาฮัด บือแฌะ     อาดา โกะ กาเยด บาฌู เตด ฆือนะ เลอ.
47011028	ลือเบฮ เดะ ลาฆู อาซิก เตอ     กู ฆาโดฮ-ฮาตี บีลัก อารี     บรีงัจ บาญะ กะ โกะ ลูมอฮ นะ ตูฮัด ซือมูฮา.
47011029	อาดา ซือมียา ดีฮา ลือมัฮ     กู โปด ลือมัฮ ฌูฆา. อาดา ซือมียา ดีฮา กือนา บาวา ปี     บรี ตือซีปะ บูวัจ ดูซา เตอ     กู โปด     ซูซัฮ-ฮาตี บรีงัจ กะ ลาฆู นะ กูญา เลอ.
47011030	ดัฮ กู ฆาโดฮ งันตืองัน     กู นะ งันตืองัน เดะ ลาฆู นู บรี ลีฮัจ จะ     กู ฌาดี ซือมียา ลือมัฮ.
47011031	ตูฮัด เดะ อาตัซ     นู ฌาดี อาโปก นะ ตูฮัด เยซู เตอ     ญา ตาฮู จะ     กู ฮอย เตด มืออูปัย. บรี โกะ ซือมียา ปูฌี กะ ญา ซือลาลู เลอ.
47011032	ฮูลู-บาลัก นะ ราฌา อาเรตัด     เดะ นังฆรี ดามัดกัด     ญา บรี โกะ ตาฮัน ฌาฆา นังฆรี อีตู     บีดา นะ รีฆะ กู.
47011033	ตาปี อาดา ซือมียา อาเมด ราฆา บือซัยํ     บรี กู ดูโดะ เดะ ดาลับ     บือตูโรด เดะ ตีกะ โซะ ดีนิง นังฆรี. กะฆีเตอ กู โปด     ลือปัซ เดะ ตางัน นะ ฮูลู-บาลัก นะ ราฌา อีตู เลอ.
47012001	กู ฆาโดฮ นะ งันตืองัน เดะ ลาฆู กะฆีนี     มีเซ-จะ ฮอย ซาปา นะ บือเลฮ อูโตก ดีกิ บาญะ โปด. ตาปี กู นะ มือญาเระ ปูลัก     ปาซัน ลาฆู นู ตูฮัด บรี กู ลีฮัจ บือฆารี     ฌางัน ลาฆู นู ญา ปลีฮัจ กะ กู ดัฮ เตอ.
47012002	กู บือกราลา ฌางัน ซือมียา นู ปือจายา กะ เยซู คริด     ซืออูรัก. กาลา ปัจ-บือลัซ ตาโฮด ดูลู เตอ     ญา กือนา ซาโมจ บือปี กะ อาตัซ ลาแงะ     นู ตีงี ซูโงฮ เดะ กาวัด     ตาปี กู เตด ตาฮู จะ     ญา ปี ฌางัน ญาวา     เฆอ-จะ ปี ซา ซือมืองัจ. กู โปด     ฮอย เตด ตาฮู     ตาปี ตูฮัด เดะ อาตัซ     ญา เลอ นู ตาฮู.
47012003	กู ตาฮู จะ     ซือมียา อีนี กือนา ซาโมจ ปี กะ อาตัซ ลาแงะ     ตาปี เตด ตาฮู จะ     ญา ปี ซือกาลี ฌางัน ญาวา     เฆอ จะ ปี ซา ซือมืองัจ. ตูฮัด เตอ เลอ     ญา ตาฮู. ซือมียา อีตู กือนา ซาโมจ ปี     กะ กือโบด นะ ตูฮัด โซะ อาตัซ ลาแงะ เลอ.
47012004	ตือปัจ อีตู ญา ดืองัยํ ซูวารา นู นะ มือเลา ฌาดี ปือมือเลา เตด บือเลฮ     นู อูมัจ-ซือมียา นะ มือเลา โปด     ฆาโดฮ บลารัก.
47012005	ปาซัน ลาฆู นะ ซือมียา อีตู เตอ     กู นะ งันตืองัน บือเลฮ. ตาปี ปาซัน ลาฆู ญาวา นะ กู ตะอาซิก     กู นะ เตด งันตืองัน เลอ     ลือเบฮ เดะ นู นะ งันตืองัน เดะ ลาฆู ลือมัฮ นะ กู ตะอาซิก.
47012006	มีเซ-จะ กู ซูกา นะ งันตืองัน     กู โปด เตด ฌาดี ซือมียา บูดอ     ซาเบะ กู มือเลา ลาฆู นู ซูโงฮ. ตาปี กู ตีเมา นะ งันตืองัน เตอ     ตาโกจ-จะ     ซือมียา ซือตืองัฮ นะ อาเกะ กู     บรี ลือเบฮ เดะ ลาฆู นู กูญา ลีฮัจ     กูญา ดืองัยํ เดะ กู.
47012007	ตาปี ตูฮัด ญา ตีเมา บรี กู อาเกะ ญาวา นะ กู     ยู ลือเบฮ เดะ ฮาดัจ     กรานา ลาฆู ปลีฮัจ นู บาญะ     นู กู บือเลฮ ลีฮัจ ดัฮ. กะฆีเตอ     ญา บือเลฮ บูวัจ บรี อาดา ซือรูปา ดูรี บือซัยํ     ลือกัจ เดะ ญาวา นะ กู. ดูรี อีตู เตอ     ฌาดี ซือรูปา ฮูลู-บาลัก นะ กือปาลา ฮาตู ซีตัด     นู นะ กาเตาะ กู ซือรูโลยํ     บีดา ตีเมา บรี กู นะ อาเกะ ญาวา     งันตืองัน ยู ลือเบฮ เดะ ฮาดัจ.
47012008	ลาฆู ดูรี อีตู เตอ     กู บือเลฮ บือซาโวจ     มีตา กือมัซๆ เดะ ตูฮัด     ตีฆา กาลี ดัฮ     บีดา บรี ดูรี อีตู ตรือเบะ เดะ ญาวา นะ กู เลอ.
47012009	ตาปี ตูฮัด บือเลฮ ตีกัฮ กะ กู จะ     "ลาฆู นู กู ฮาลัย บรี ซือลามัจ กะ เกา โปด     ฆือนะ บาฌิ ดัฮ เลอ. ซาเบะ-จะ     กาลา เกา ลือมัฮ วะตู ดีฮา     ลาฆู ปือมือฆัฮ นะ กู นะ มือฆัฮ ปือนอฮ บาฌิ ดัฮ     วะตู อีตู เลอ." ซาเบะ กะฆีเตอ     กู ซูกา-ฮาตี     นะ งันตืองัน บือตามัฮ บรี บาญะ     เดะ ลาฆู นู กู ลือมัฮ เตอ     บีดา นู ปือมือฆัฮ นะ เยซู คริด     นะ มาแรฮ ดูโดะ เดะ กู     ปือนอฮ เลอ.
47012010	ซาเบะ กะฆีเตอ     กรานา ลีฮัจ กะ เยซู คริด     กู ซือนัง-ฮาตี เดะ วะตู นู กู ลือมัฮ     วะตู กู กือนา บูวัจ ตะอารัฮ     วะตู กู ซูซัฮ ปายัฮ โตระ เตอ     เดะ วะตู นู กือนา ปรือกัด     เดะ วะตู นู กือนา ฮาเปะ โปด     กรานา-จะ     ดัฮ กู ลือมัฮ วะตู ดีฮา     กู โปด นะ ตือฆัยํ-อูรัจ โตระ     เดะ วะตู อีตู เลอ.
47012011	กู มือเลา ซือรูปา ซือมียา บูดอ เลอ     ตาปี กาเญา โปด     ปรือกัด กู บรี ฌาดี กะฆีเตอ. กรานา-จะ     กาเญา บือฆูนา นะ มือโอจ กะ กู นี เลอ     ซาเบะ กู ฮอย เตด ดือมิ เดะ โกะ ปือญูโรฮ นู ซัยํ-บือซัยํ อีตู เลอ     มีเซ กาเญา ลีฮัจ จะ     กู ฮอย ลาฆู บาฌิ นามา โปด.
47012012	โกะ ปือนานา นู บรี ลีฮัจ จะ     กู ฌาดี ปือญูโรฮ นะ ตูฮัด ซูโงฮๆ เตอ     กู บือเลฮ บูวัจ เดะ ตืองัฮ ลูมอฮ กาเญา     บือกะ นู กู ตาฮัด-ฮาตี ลามา     บูวัจ โกะ ปือนานา ซีดี     นู มือฆัฮ     นู ปือและ ซูโงฮ.
47012013	ลาฆู นามา เลอ     นู กู บือเลฮ บูวัจ บรี กะ โกะ ลูมอฮ นะ ตูฮัด นู อาซิกๆ     ตาปี กู เตด บือเลฮ บูวัจ บรี กะ ลูมอฮ กาเญา? ลือเบฮ ซา ลาฆู อีนี เตอ     ฌาดี-จะ     กู นี     เตด บือเลฮ บือฆาโดฮ ลูมอฮ กาเญา     ปาซัน ดูเวะ บลาญา นะ กู. ฮาฌา กู มีตา เลอ     อาเกะ ลาฆู ซาลัฮ อีนี บรี กะ กู นอ.
47012014	นี เลอ     กู ซียะ ดัฮ     นู นะ มาแรฮ ฌือเงาะ ลีฮัจ กาเญา     มาโซะ กะ ตีฆา กาลี ดัฮ. ตาปี กู นะ เตด บือฆาโดฮ ลูมอฮ กาเญา ลาลู     ซาเบะ-จะ     ลาฆู นู กู มาแรฮ มียา เตอ     บูกัด ดูเวะ นะ กาเญา     ตาปี อีซี ญาวา นะ กาเญา เลอ. ซาเบะ-จะ     นู นานะ นะ ปือมุน บีดา ปะ มะ โปด     เตด บือฆูนา     ตาปี ปะ มะ เลอ     นู บือฆูนา นะ ปือมุน     บรี กะ นานะ.
47012015	กู ซูกา-ฮาตี นะ ซรัฮ บารัก ซือมูฮา     ฌางัน ญาวา นะ กู ฌูฆา     บีดา กาเญา. นู กู ซายัก กาเญา บาญะ ซือรูโลยํ เตอ     กาเญา นะ ซายัก กู กิดีกิ เฆอ?
47012016	กะฮามี โปด     กาเญา ฆาโดฮ ซาโงะ จะ     กู ตะอาซิก เตอ     ฮอย เตด บือเลฮ บือฆาโดฮ ลูมอฮ กาเญา เลอ. ตาปี ซือตืองัฮ มือเลา จะ     กู บาอากัน ซูโงฮ     ตีปู กาเญา บีดา นะ รีฆะ.
47012017	เดะ ลาฆู นู กู ซูโรฮ กูญา อีตู     ปี ฌือเงาะ ลีฮัจ กาเญา เตอ     กู กีจอฮ นามา เดะ ลูมอฮ กาเญา เฆอ?
47012018	กู มีตา ทีตัด กือมัซๆ     บรี ญา ปี มียา กาเญา     ซูโรฮ ดีบราดี นู อีตู ปี ซามา. ทีตัด ญา บือเลฮ กีจอฮ นามา เดะ กาเญา ซือตืองัฮ เฆอ? โงฮ-ซูโงฮ     กามี ดูวา อูรัก เตอ     อาดา ฮาตี นะ บือกรือฌา ซา อีตู     ตูโรจ ซา ฌาลัด อีตู เลอ.
47012019	กาเญา อาดา บรีงัจ เดะ ฮาตี ลาฆี จะ     กามี บือปูลัซ ญาวา ตะอาซิก ฌางัน กาเญา เฆอ? เตด โบะ. กามี มือเลา     บือกะ นู เยซู คริด ญา บรี กะ กามี มือเลา     โซะ ฮึลด มูคา นะ ตูฮัด เดะ อาตัซ เลอ. กาเญา ซือมียา นู กู ซายัก เออ     ราตา ฌือแนฮ นู กามี บือเลฮ บูวัจ เตอ     กามี บูวัจ บีดา นะ ตูโลก     บรี กาเญา ปือจายา กือฌะ-กือมัซ เลอ.
47012020	กรานา กู บรีงัจ ตาโกจ จะ     ตานา กู มาแรฮ รอจ กะ นังฆรี โกริน     กู นะ ดาปัจ กาเญา อาซิก เดะ นู กู บือคานะ นะ บรี ฌาดี. กาเญา โปด     นะ ลีฮัจ กู อาซิก เดะ ลาฆู นู กาเญา บือคานะ นะ บรี กู ฌาดี. ตาโกจ-จะ     นะ ดาปัจ กาเญา อาดา บือตือฆัฮ บือซามา-ซามา     บือดือกี-ดือกี     บือมูซัยํ-มูซัยํ     ซูกา นะ ฌาดี บือซัยํ เดะ กาวัด     มือเลา มืออูปัจ กะ กาวัด     อาดา บือบีซิ มือเลา มืออูปัย     นู งันตืองัน มือโอจ กะ ญาวา ตะอาซิก     นู ซูกา บูวัจ ลาฆู จาเจา แจะ-บีแระ.
47012021	กู บรีงัจ ตาโกจ จะ     กาลา กู นะ มาแรฮ มียา กาเญา     ตูฮัด นะ กู     นะ บูวัจ บรี กู จือและ ปูลัก     โซะ ฮึลด มูคา นะ กาเญา. กะฆีเตอ กู นะ ฆาโดฮ มือนาแงฮ ซูซัฮ-ฮาตี     กรานา โกะ ซือมียา บาญะ     นู บูวัจ ดูซา กาลา ดูลู ดัฮ     นู เตด บือเลฮ บราเลฮ-ฮาตี     เดะ โกะ ลาฆู ตะอารัฮ     ลาฆู บือกาเซฮ     ลาฆู เตด บือฆูนา     นู กูญา บูวัจ ดัฮ.
47013001	อีนี มาโซะ กะ ตีฆา กาลี ดัฮ เลอ     นู กู นะ มาแรฮ ฌือเงาะ ลีฮัจ ลูมอฮ กาเญา. บือกะ นู ซูรัจ ปือมือเลา นะ ตูฮัด จะ "ลาฆู นะ ตูโดฮ แนฮ-ฌือแนฮ     ฆาโดฮ นะ อาดา ซะซี ดูวา ตีฆา อูรัก     นู นะ ฌาดี ลาฆู ปือจายา บือเลฮ เลอ."
47013002	กาลา กู มาแรฮ ฌือเงาะ ลีฮัจ กาเญา มาโซะ กะ ดูวา กาลี อีตู     กู บือเลฮ ปรีงัจ กะ กาเญา     นู ดือละ บูวัจ ดูซา เตอ     ฌางัน โกะ ซือมียา อาซิก ฌูฆา. บือกะ กู บือเลฮ มือเลา กาลา อีตู     วะตู อีนี     นู กู ดูโดะ ฌาโวฮ เดะ กาเญา     นะ มือเลา กะฆีเตอ ปูลัก     ปรีงัจ กะ กาเญา จะ     กาลา อารี อีตู     นู กู นะ มาแรฮ ปูลัก เตอ     นะ ฮอย ซือมียา ดีฮา นะ ลือปัซ เดะ ฮูโกบ เลอ.
47013003	กะฆีเตอ เลอ     กาเญา นะ บือเลฮ ลีฮัจ บรี ซัฮ     บือกะ นู กาเญา บือคานะ ดัฮ     จะ     เยซู คริด ญา ซูโรฮ กู มือเลา กะฆีนี. กาลา เยซู ญา อูจะ กะ กาเญา     ญา ฮอย เตด ลือมัฮ เลอ     ตาปี ญา ตือฆัยํ-อูรัจ มือฆัฮ ซูโงฮ     เดะ ตืองัฮ ลูมอฮ กาเญา.
47013004	ซาเบะ-จะ     เยซู กือนา กาจิก เดะ กายู ปลีตัก ดัฮ     เดะ ลาฆู ลือมัฮ นะ ญาวา ญา เตอ. ตาปี ญา โปด     อาดา ฮีโดะ ลาฆี     กรานา นู ปือมือฆัฮ นะ ตูฮัด เดะ อาตัซ เลอ. นู กามี ลือกัจ บือซามา ฌางัน เยซู คริด     กามี โปด     ลือมัฮ ฌูฆา. ตาปี นู กามี มาแรฮ บือกรือฌา ฌางัน กาเญา     กามี นะ อาดา ฮีโดะ บือซามา ฌางัน เยซู     กรานา ปือมือฆัฮ นะ ตูฮัด เดะ อาตัซ เลอ.
47013005	กาเญา กือนา บือฮีมัจ ลีฮัจ     เดะ ฮาตี นะ กาเญา ตะอาซิก จะ     กาเญา อาดา ปือจายา กะ ตูฮัด กือฌะ-กือมัซ เฆอ เตด. กาเญา กือนา มือญาซัจ ฮาตี ตะอาซิก เลอ. กาเญา เตด ตาฮู เฆอ     จะ     เยซู คริด อาดา ดูโดะ เดะ กาเญา? ดัฮ เตด ตาฮู กะฆีเตอ     ตาโกจ-จะ     กาเญา อาลัฮ เดะ ลาฆู มือญาซัจ ซีงี เลอ.
47013006	กู จาดัก จะ     กาเญา นะ ตาฮู จะ     กามี อีนี เลอ     เตด ฌาดี ซือมียา นู อาลัฮ เดะ ลาฆู มือญาซัจ ดัฮ.
47013007	กามี บือซาโวจ มีตา เดะ ตูฮัด     บีดา กาเญา     ตีเมา บรี กาเญา บูวัจ ซาลัฮ มานามา โปด     บูกัด นะ บรี ลีฮัจ บือฆารี จะ     กามี ฌือนัฮ เดะ ลาฆู มือญาซัจ     ตาปี บีดา บรี กาเญา นะ บือเลฮ บูวัจ ปือบูวัจ นู กือนา เดะ ฮาตี นะ ตูฮัด เลอ     มีเซ ฆามะ ลีฮัจ ซือรูปา จะ     กามี ตะอาซิก อาลัฮ ดัฮ.
47013008	ซาเบะ-จะ     กามี นะ บูวัจ นามา นู ซาลัฮ เดะ ลาฆู นู ซูโงฮ     เตด บือเลฮ. ตาปี นะ บูวัจ บือเลฮ เตอ     บีดา นะ ตูโรจ กะ ลาฆู นู ซูโงฮ     ซา อีตู เลอ.
47013009	กาลา กามี ลือมัฮ     ตาปี กาเญา ตือฆัยํ-อูรัจ     กามี โปด     ซูกา-ฮาตี เลอ. กามี บือซาโวจ มีตา ลาฆู อีนี ฌูฆา จะ     มีตา บรี กาเญา นะ บาฌิ ปาเระ ปูลัก     ฌางัน ตูฮัด.
47013010	กู ฆาแรฮ ลาฆู อีนี     กาลา กู เตด ดูโดะ ฌางัน กาเญา     บีดา-จะ     ตานา กู มาแรฮ รอจ กะ กาเญา     กู นะ เตด ฆาโดฮ ปรือกัด กาเญา     ฌางัน ลาฆู มือฆัฮ นู ตูฮัด บือเลฮ บรี กะ กู. ลาฆู มือฆัฮ อีตู     ญา บรี กะ กู ดัฮ     บีดา กู นะ ตูโลก กาเญา บรี ปือจายา กือฌะ-กือมัซ     บูกัด บีดา นะ บูวัจ บรี กาเญา ฌาฮานัม.
47013011	โกะ ดีบราดี เออ     เดะ โซะ ปือญูดัฮ อีนี     บรี กาเญา ซูกา-ฮาตี เลอ. กาเญา กือนา บูวัจ ญาวา ตะอาซิก บรี บาฌิ ปาเระ     กือนา มือนีงัย กะ ปือมือเลา ปูโฌะ นะ กู     กือนา อาดา ซา ฮาตี บือซามา-ซามา     กือนา ดูโดะ บรี ซือนัง-ฮาตี บือซามา เลอ. ตูฮัด เดะ อาตัซ     นู ซายัก ซูโงฮ     นู บรี กีตา ดูโดะ ซือนัง ซือลามัจ เตอ     ญา นะ อาดา ดูโดะ ฌางัน กาเญา เลอ.
47013012	กือนา ปาคัจ บือฌาบัจ ตางัน บือซามา     ตูโรจ กะ ฮาดัจ โกะ ซือมียา นะ ตูฮัด.
47013013	โกะ ซือมียา นะ ตูฮัด ซือมูฮา     กูญา กีเรบ บรีงัจ กะ กาเญา.
47013014	มีตา บรี ตูฮัด เยซู คริด นะ ฮาลัย บรี ซือลามัจ กะ กาเญา ซือมูฮา     มีตา บรี ตูฮัด เดะ อาตัซ นะ ซายัก กะ กาเญา ซือมูฮา     มีตา บรี ซือมืองัจ นะ ตูฮัด     นะ ตูโลก กาเญา ซือมูฮา     บรี ปาคัจ บรามัย บือซามา บาฌิ เลอ.
48001001	กู เปาโล     นู ฌาดี ปือญูโรฮ นะ ตูฮัด เตอ     บูกัด ปือญูโรฮ นู โกะ ซือมียา ตืองะ ดัฮ     นู ซือมียา ซืออูรัก ซูโรฮ ดัฮ เตอ     ตาปี เยซู คริด     ฌางัน ตูฮัด นู อาโปก เลอ     ญา ตืองะ กู ดัฮ. ตูฮัด นู อาโปก อีตู เลอ     นู บูวัจ บรี เยซู ฮีโดะ ปาเระ เดะ มาตี ดัฮ.
48001002	กู ฌางัน ลูมอฮ อาดี-บราดี     นู อาดา บือซามา ฌางัน กู เตอ     กามี ฆาแรฮ ซูรัจ อีนี     กีเรบ กะ โกะ ลูมอฮ นะ ตูฮัด นู อาดา เดะ โซะ นังฆรี ฆาลาเตีย.
48001003	มีตา เดะ ตูฮัด นู อาโปก เดะ อาตัซ     ฌางัน เยซู คริด     ตูฮัด นะ กีตา     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
48001004	เยซู คริด เตอ     ญา ซรัฮ ญาวา นะ ญา ตะอาซิก     กรานา ดูซา นะ กีตา     บีดา นะ ตูโลก กีตา     บรี ลือปัซ เดะ ฮาดัจ นู ฌาฮัจ นะ กาลา อีนี. ญา บูวัจ กะฆีเตอ เลอ     ตูโรจ ลาฆู นู ตูฮัด     อาโปก นะ กีตา     บือคานะ ดัฮ.
48001005	ตูฮัด เลอ     ญา บือซรี ซูโงฮ     ซือมาญัก-รอจ     ซือลาลู. อาเมน.
48001006	กู ปือและ-ฮาตี ซูโงฮ     นู ลูมอฮ กาเญา     ปาคัจ ตีงัน ตูฮัด งัจบางัจ กะฆีนี. ตูฮัด เลอ     นู ปาเงน กาเญา ดัฮ     ซาเบะ เยซู คริด     นู ตือจีฮัด บาฌิ กะ กาเญา. ตาปี กาเญา อูโนยํ ปี ซารี บรีตา บาฌิ นู อาซิก ดัฮ.
48001007	ตาปี ฮอย บรีตา บาฌิ นู อาซิก เลอ. ตาปี อาดา ซือมียา ซือตืองัฮ     นู บูวัจ บรี กาเญา ฆาโดฮ-ฮาตี เตอ. กูญา อีงัจ นะ อาเลฮ     บรีตา นู บาฌิ ปาซัน เยซู คริด     บรี ฌาดี ลาฆู อาซิก เลอ.
48001008	ตาปี มีเซ-จะ กามี เตอ     ฮูลู-บาลัก นู มาแรฮ     เดะ โซะ อาตัซ ลาแงะ โปด     นะ มาแรฮ มือญาเระ บรีตา นู บาฌิ กะ กาเญา เตอ     นู อาซิก เดะ บรีตา บาฌิ อีตู     นู กามี มือญาเระ กะ กาเญา ดัฮ     บรี ซือมียา อีตู     กือนา ซูปัฮ อาโบยํ เลอ.
48001009	ซือรูปา กามี บือเลฮ มือญาเระ ดูลู ดัฮ     เดะ วะตู อีนี เลอ     กามี มือเลา ปูลัก จะ     กะ ซือมียา ดีฮา มาแรฮ มือญาเระ กะ กาเญา     บรีตา นู บาฌิ     นู อาซิก เดะ ลาฆู นู กาเญา บือเลฮ ซาโมจ ดัฮ เตอ     บรี ซือมียา อีตู     กือนา ซูปัฮ อาโบยํ เลอ.
48001010	กรานา     นู กู มือเลา ซีงี เตอ     กู มือเลา     บรี อาเมด ฮาตี     นะ โกะ ซือมียา เฆอ? เฆอ-จะ     บรี อาเมด ฮาตี     นะ ตูฮัด เดะ อาตัซ เฆอ? กู อีงัจ นะ บูวัจ บรี     โกะ ซือมียา ซูกา-ฮาตี เฆอ? ฮอย เลอ. กะ กู อีงัจ นะ บูวัจ กะฆีเตอ ลาฆี     กู เตด ฌาดี ปราโซฮ นะ เยซู คริด เลอ.
48001011	อาดี-บราดี เออ     กู ซูกา มือญาเระ     บรี กะ กาเญา ตาฮู จะ     บรีตา นู บาฌิ นู กู บีตาฮู กะ กาเญา ดัฮ เตอ     เตด ฌาดี ลาฆู นะ โกะ ซือมียา เลอ.
48001012	กรานา กู เตด ซาโมจ บรีตา บาฌิ อีตู     เดะ โกะ ซือมียา ดีฮา โปด. ฮอย ซาปา นู อาฌัยํ กู ดัฮ     ตาปี เยซู คริด เลอ     ญา ปลีฮัจ กะ กู ดัฮ.
48001013	กรานา กาเญา ดืองัยํ ดัฮ     ลาฆู นะ กู กาลา ดูลู เตอ     วะตู กู ตูเฮะ กะ ฮาดัจ บักซา ยิว ดัฮ. กาลา อีตู     กู ปรือกัด ลูมอฮ นะ ตูฮัด เดะ อาตัซ     บาญะ โตระ ดัฮ. กู อีงัจ นะ บูวัจ บรี ลูมอฮ อีตู     นะ ฮาบิฮ บูวัก ดัฮ.
48001014	กาลา อีตู เลอ     กู ตูเฮะ โตระ     กะ ฮาดัจ บักซา ยิว     ลือเบฮ เดะ กาวัด นู อูมอยํ ซามา บายา ฌางัน กู     เดะ บักซา นะ กู. กู อาดา ฮาตี ตูเฮะ ซูโงฮ เลอ     กะ ฮาดัจ นู ตูโรด-มือนูโรด มาแรฮ     เดะ บือแนฮ นะ กู.
48001015	ตาปี ตะเดะ กู อาดา     เดะ โปรจ นะ มะ เดะ กู     ตูฮัด เดะ อาตัซ     ญา ปีเลฮ กู ดัฮ. ญา ฮาลัย บรี ซือลามัจ กะ กู     กะฆีเตอ ญา ปาเงน กู ดัฮ.
48001016	ญา ซูกา ปลีฮัจ นานะ นะ ญา     กะ กู     บีดา กู นะ มือญาเระ บรีตา นู บาฌิ นะ ญา     กะ โกะ ลูมอฮ ซือมียา บักซา อาซิก. ดัดดัด อีตู     กู เตด ปี บือกีรา ลาฆู อีตู     ฌางัน ซือมียา ดีฮา ดัฮ.
48001017	กู เตด ปี กะ นังฆรี เยรูซาเลม     บีดา นะ ดาปัจ     โกะ ซือมียา นู ฌาดี ปือญูโรฮ นะ ตูฮัด     ดูลู เดะ กู. ตาปี กู ปี กะ นังฆรี อาระเบีย ดัฮ. เดะ บลากัก     กู บาลิ ปี     กะ นังฆรี ดามัดกัด ปูลัก เลอ.
48001018	ลือปัซ ตีฆา ตาโฮด กะ บลากัก     กู บือฌาลัด ญาแญะ ปี กะ นังฆรี เยรูซาเลม ดัฮ     บีดา นะ ดาปัจ เปโตร. กู ดูโดะ มือนูปัก ฌางัน ญา เปะ อีตู     ลีมา-บือลัซ อารี ดัฮ.
48001019	ตาปี กู เตด ดาปัจ โกะ ปือญูโรฮ อาซิก เลอ     ดาปัจ ซา ยากอบ     นู ฌาดี อาดี เดะ ตูฮัด เยซู.
48001020	ตูฮัด เดะ อาตัซ ฌาดี ซะซี     นู กู เตด มืออูปัย เดะ ลาฆู     นู กู ฆาแรฮ กะ กาเญา อีนี เลอ.
48001021	เดะ บลากัก     กู บือฌาลัด ปี     กะ โซะ นังฆรี ซีเรีย     โซะ นังฆรี ซิลีเซีย ฌูฆา.
48001022	โกะ ลูมอฮ นะ ตูฮัด เยซู คริด     เดะ โซะ นังฆรี ยูเดีย     กูญา เตด กราลา กู ลาฆี เลอ.
48001023	ตาปี กูญา อีตู ดืองัยํ ซา ลาฆู อีนี จะ     "ซือมียา อีตู     นู ดูลู ปรือกัด กีตา ดัฮ     กาลา อีนี     ญา ปี มือญาเระ ลาฆู นู กีตา ปือจายา     ฌาดี ลาฆู นู ดูลู     ญา อีงัจ นะ บูวัจ บรี ฮาบิฮ ดัฮ."
48001024	กะฆีเตอ     ลูมอฮ กูญา มือโอจ กะ ตูฮัด เดะ อาตัซ     ซาเบะ ลาฆู นะ กู เลอ.
48002001	เดะ บลากัก     ลือปัซ ปัจ-บือลัซ ตาโฮด ดัฮ     กู ฌางัน บานาบัด บือเลฮ บือฌาลัด ปี     กะ นังฆรี เยรูซาเลม ปูลัก     บาวา ทีตัด บือปี ซามา.
48002002	ตาปี กู ปี ดัฮ     ตูโรจ ลาฆู นู ตูฮัด ปลีฮัจ กะ กู ดัฮ. กู ปี มือเลา ฌางัน กูญา     ฌาดี-จะ     ฌางัน ซา ลูมอฮ ซือมียา นู บือซัยํ เตอ     กู บีตาฮู บรี ซือลือซัย ปาซัน บรีตา บาฌิ นู กู มือญาเระ     กะ ลูมอฮ ซือมียา บักซา อาซิก     นะ บรี ลีฮัจ จะ     นู กู บือเลฮ บือลูมา บลารี เตอ     บูกัด บลารี เตด บือเลฮ นามา เลอ.
48002003	ตาปี มีเซ ทีตัด โปด     นู อาดา บือซามา ฌางัน กู เตอ     นู ฌาดี ซือมียา บักซา อาซิก เตอ     ตาปี กูญา เตด บือเลฮ ปรือกัด ญา     บรี ซาโมจ ลาฆู กรัจ.
48002004	นู ฌาดี กะฆีเตอ     ซาเบะ ลูมอฮ อาดี-บราดี มืออูปัย ซือตืองัฮ     กูญา จูรี มาโซะ ดัฮ     อีงัจ นะ มือโซะ ลีฮัจ     ลาฆู นู กามี บือเลฮ ลือปัซ ดัฮ     ซาเบะ กามี ปือจายา กะ เยซู คริด ดัฮ. กูญา อีงัจ นะ บาวา กามี บือปี     ฌาดี ปราโซฮ ปูลัก เลอ.
48002005	ตาปี กามี ตีเมา ตูโรจ ลาฆู นะ กูญา อีตู. มีเซ-จะ ซือฌูรุซ โปด     กามี ตีเมา นะ ตูโรจ กะ กูญา ลาลู. กามี บูวัจ กะฆีนี     นะ บรี บรีตา บาฌิ นู ซูโงฮ     ดูโดะ กือฌะ-กือมัซ ฌางัน กาเญา ซือลาลู.
48002006	ตาปี ลูมอฮ ซือมียา ซีงี เตอ     นู กูญา อีงัจ ฌาดี ซือมียา บือซัยํ เตอ     (นู กูญา ฌาดี ซือมียา มาจับ นามา ดูลู     กู เตด ปือดูลี. ตูฮัด เตด ลีฮัจ กะ มูคา ซือมียา ดีฮา โปด). โกะ ลูมอฮ อีตู เตอ     กูญา เตด บือเลฮ อาฌัยํ บือตามัฮ ลาฆู นามา โปด     กะ กู.
48002007	บูกัด กะฆีเตอ เลอ     ตาปี กูญา ลีฮัจ จะ     ตูฮัด บือเลฮ กีเรบ กะ กู     บรี กู นะ มือญาเระ บรีตา บาฌิ นะ ตูฮัด     กะ ลูมอฮ ซือมียา บักซา อาซิก     นู เตด ซาโมจ ลาฆู กรัจ ดัฮ. กะฆีเตอ ฌูฆา     ตูฮัด บือเลฮ กีเรบ กะ เปโตร     บรี ญา นะ มือญาเระ บรีตา บาฌิ อีตู     กะ ลูมอฮ ซือมียา บักซา ยิว     นู ซาโมจ ลาฆู กรัจ ดัฮ.
48002008	กรานา ตูฮัด เดะ อาตัซ     นู บือกรือฌา บูวัจ บรี เปโตร ฌาดี ปือญูโรฮ     กะ ลูมอฮ ซือมียา บักซา ยิว เตอ     ญา เลอ     นู บือกรือฌา บูวัจ บรี กู ฌาดี ปือญูโรฮ     กะ ลูมอฮ ซือมียา บักซา อาซิก     กะฆีเตอ ฌูฆา เลอ.
48002009	กะฆีเตอ     ยากอบ     เปโตร     ฌางัน โยฮัน     ตีฆา อูรัก อีตู นู โกะ ซือมียา อีงัจ จะ     ฌาดี ซือรูปา จาวัก ดัฮ เตอ กูญา อีตู เลอ     ลีฮัจ จะ     ตูฮัด บือเลฮ กีเรบ บรี กะ กู บูวัจ กรือฌา นู บาฌิ อีนี เลอ. กะฆีเตอ     กูญา อีตู     บือฌาบัจ ตางัน ฌางัน กู     ฌางัน บานาบัด     ฌาดี ปือนานา จะ     กามี ฌาดี ซือมียา บือกรือฌา บือซามา ฌางัน กูญา. กูญา ซาโงะ จะ     กามี นะ ปี กะ ลูมอฮ ซือมียา บักซา อาซิกๆ     ตาปี กูญา นะ ปี กะ ลูมอฮ ซือมียา บักซา ยิว.
48002010	ตาปี กูญา มีตา ซา ลาฆู     นู จะ     ฌางัน บรี กีตา ลูปา ลูมอฮ อูรัก ฮาฌะ. กู ฌูฆา     อาดา ฮาตี นะ บูวัจ กะฆีเตอ.
48002011	ตาปี     กาลา เปโตร มาแรฮ รอจ กะ นังฆรี อันตีโยก ดัฮ     กู ตีกัฮ บลาวัด ฌางัน ญา     โซะ ฮึลด มูคา นะ ญา     กรานา ญา บูวัจ ซาลัฮ ดัฮ.
48002012	ดูลู     ญา มากัด บือซามา ฌางัน ลูมอฮ ซือมียา บักซา อาซิก. ตาปี กาลา อาดา ซือมียา ซือตืองัฮ     มาแรฮ เดะ ยากอบ ดัฮ     ญา อูโนยํ มืองือละ เดะ กูญา     ตีเมา มากัด บือซามา ฌางัน กูญา กะฆีเตอ     ซาเบะ ญา ตาโกจ     เดะ โกะ ลูมอฮ ซือมียา     นู ตูเฮะ กะ ลาฆู กรัจ.
48002013	กะฆีเตอ     ลูมอฮ ดีบราดี บักซา ยิว ฆีลาฆี เตอ     กูญา ฮาตี เตด ตือปัจ     บูวัจ ตูโรจ กะ เปโตร บือซามา. มีเซ บานาบัด โปด     ญา กือนา บาวา บือปี บูวัจ ตูโรจ กะฆีเตอ ฌูฆา.
48002014	กาลา กู ลีฮัจ จะ     กูญา เตด ตูโรจ รือมัก     ฌางัน บรีตา บาฌิ นู ซูโงฮ     กู โปด     มือเลา กะ เปโตร โซะ ฮึลด มูคา นะ กูญา ซือมูฮา     มือเลา จะ     "มีเซ-จะ เกา ฌาดี ซือมียา บักซา ยิว     ตาปี เกา เตด ตูโรจ รือมัก     ฌางัน ฮาดัจ บักซา ยิว ดัฮ     ตาปี เกา ปี ตูโรจ ฮาดัจ ซือมียา บักซา อาซิก. กะฆีเตอ เลอ     บูวัจ นามา ปะ     เกา ปรือกัด ลูมอฮ ซือมียา บักซา อาซิก     บรี กูญา ตูโรจ ฮาดัจ บักซา ยิว?"
48002015	กามี นี     นู ฌาดี ซือมียา บือแนฮ บักซา ยิว เตอ     นู เตด ฌาดี ซือมียา บักซา อาซิก นู บือดูซา
48002016	กามี ตาฮู จะ     ซือมียา ดีฮา โปด     เตด ฌาดี บาฌิ-ตือปัจ ฌางัน ตูฮัด     ซาเบะ บูวัจ ตูโรจ กะ โกะ ปือมือเลา ฮูโกบ เตอ     ตาปี ซาเบะ ญา ปือจายา กะ เยซู คริด เลอ. กะฆีเตอ     กามี อีนี เลอ     บือเลฮ ปือจายา กะ เยซู คริด ดัฮ     บีดา กามี นะ ฌาดี บาฌิ-ตือปัจ ฌางัน ตูฮัด     ซาเบะ ปือจายา กะ ญา ดัฮ     บูกัด ซาเบะ บูวัจ ตูโรจ กะ โกะ ปือมือเลา ฮูโกบ. กรานา ฮอย ซือมียา ซืออูรัก เลอ     นู นะ ฌาดี บาฌิ-ตือปัจ     ซาเบะ บูวัจ ตูโรจ กะ โกะ ปือมือเลา ฮูโกบ.
48002017	ตาปี     นู กามี กูวาซา นะ ฌาดี บาฌิ-ตือปัจ     ซาเบะ มาโซะ บือซามา ฌางัน เยซู คริด เตอ     ฌาดี ซือรูปา กามี ฌูฆา     ฌาดี ซือมียา บือดูซา ดัฮ. กะฆีเตอ     เยซู คริด อาโจบ กามี บรี บูวัจ ดูซา เฆอ? บูกัด. ฮอย เตด ฌาดี กะฆีเตอ เลอ.
48002018	ซาเบะ-จะ     กะ กู นะ อาเกะ ปูลัก     ลาฆู บูวัจ ตูโรจ โกะ ปือมือเลา ฮูโกบ     นู กู ปรูโตฮ ดัฮ เตอ     กู บูวัจ บรี ลีฮัจ ญาวา ตะอาซิก     ฌาดี ซือมียา บูวัจ ซาลัฮ ปือมือเลา ฮูโกบ อีตู เลอ.
48002019	ซาเบะ-จะ     ปือมือเลา ฮูโกบ อีตู     บูวัจ บรี กู นี     ซือรูปา มาตี ดัฮ. กะฆีเตอ ปือมือเลา ฮูโกบ     นะ ฮูโกบ กู ลาฆี     เตด บือเลฮ ดัฮ. ฌาดี กะฆีเตอ     บีดา กู นะ ฮีโดะ     กรานา ตูฮัด เดะ อาตัซ เลอ.
48002020	กู กือนา กาจิก บือซามา ฌางัน เยซู คริด ดัฮ. บูกัด กู ตะอาซิก     นู อาดา ฮีโดะ ลาฆี เตอ     ตาปี เยซู คริด เลอ     นู อาดา ฮีโดะ เดะ ฮาตี นะ กู. นู กู อาดา ฮีโดะ เดะ ญาวา นะ กู     วะตู อีนี เตอ     กู อาดา ฮีโดะ     ซาเบะ กู ปือจายา กะ นานะ นะ ตูฮัด เลอ. ญา เลอ     ซายัก กู     ซรัฮ ญาวา ตะอาซิก     กรานา กู เลอ.
48002021	นู ตูฮัด ฮาลัย บรี ซือลามัจ กะ กู เตอ     กู เตด กีปัซ บูวัก เลอ. กรานา กาเลา-จะ กีตา ฌาดี บาฌิ-ตือปัจ ฌางัน ตูฮัด     ซาเบะ ตูโรจ ปือมือเลา ฮูโกบ เตอ     นู เยซู คริด มาตี ดัฮ     ฮอย เตด ฌาดี นามา เลอ.
48003001	โอ     ลูมอฮ ซือมียา ฆาลาเตีย     นู บูดอ เออ     ซาปา เลอ     นู ตูโดก มาตา ฮาตี นะ กาเญา     บรี กาเญา ลีฮัจ ซาลัฮ ดัฮ? ลาฆู นู เยซู คริด กือนา กาจิก เดะ กายู ปลีตัก     ปลีฮัจ ซัฮ ดัฮ เลอ     เดะ ฮึลด มาตา นะ กาเญา.
48003002	กะฆีเตอ     กู นะ ตาญา กาเญา     ปาซัน ซา ลาฆู อีนี เตอ     นู กาเญา บือเลฮ ซาโมจ ซือมืองัจ นะ ตูฮัด ดัฮ     ฌาดี ซาเบะ ลาฆู นามา? ซาเบะ กาเญา ตูโรจ กะ ปือมือเลา ฮูโกบ เฆอ?     ซาเบะ กาเญา มือนีงัย ปือจายา ดัฮ เฆอ?
48003003	บูวัจ นามา ปะ     กาเญา บูดอ กะฆีนี?     ลามูลา     กาเญา มาโซะ ดัฮ     ตูโรจ นู ซือมืองัจ นะ ตูฮัด บาวา กาเญา บือปี เตอ. ตาปี วะตู อีนี     กาเญา อีงัจ นะ ตูโรจ กะ ญาวา ตะอาซิก     บีดา นะ ซุจ ฮาบิฮ ดัฮ.
48003004	นู กาเญา ดาปัจ ลาฆู บาฌิ     ลาฆู ฌาฮัจ     บาญะ มาจับ เตอ     เตด ฌาดี นามา เฆอ? ซูโงฮ     บูกัด กะฆีเตอ เลอ.
48003005	นู ตูฮัด เดะ อาตัซ     ญา ฮาลัย บรี ซือมืองัจ นะ ญา     กะ กาเญา เตอ     นู ญา ปลีฮัจ ลาฆู มือฆัฮ     เดะ ตืองัฮ กาเญา     ฌาดี ซาเบะ ลาฆู นามา? ซาเบะ กาเญา ตูโรจ กะ ปือมือเลา ฮูโกบ นะ ญา เฆอ? ซาเบะ กาเญา มือนีงัย ปือจายา กะ ญา เฆอ?
48003006	กะฆีเตอ ฌูฆา     ลาฆู นะ อับราฮัม เตอ     เดะ ซูรัจ นู จะ "ญา ปือจายา กะ ตูฮัด ดัฮ. กะฆีเตอ     ตูฮัด กีรา จะ     ญา ฌาดี ซือมียา     นู บาฌิ-ตือปัจ ดัฮ." ญา จะ.
48003007	กาเญา กือนา ตาฮู จะ     ลูมอฮ ซือมียา นู ปือจายา เตอ     กูญา อีตู เลอ     นู ฌาดี นานะ นะ อับราฮัม.
48003008	ซูรัจ ปือมือเลา นะ ตูฮัด ตูโดฮ ลาฆู อีนี ดูลู     นู ตูฮัด เดะ อาตัซ     นะ บูวัจ บรี ซือมียา บักซา อาซิก     นะ ฌาดี บาฌิ-ตือปัจ     ซาเบะ ปือจายา ดัฮ เลอ. กะฆีเตอ     ซูรัจ อีตู มือญาเระ บรีตา บาฌิ     กะ อับราฮัม ดูลู     มือเลา จะ "ตูฮัด จะ 'กู นะ บรี ซือลามัจ กะ ลูมอฮ บักซา     ราตา ดือนียา     กรานา เกา เลอ.' " ญา จะ.
48003009	กะฆีเตอ เลอ     ตูฮัด ตืองัฮ บรี ซือลามัจ     กะ ลูมอฮ ซือมียา ราตา     นู ปือจายา บือซามา ฌางัน อับราฮัม     ซือมียา นู ปือจายา ดัฮ.
48003010	กรานา โกะ ซือมียา นู ฮาระ     กะ ลาฆู นู กูญา ตูโรจ ปือมือเลา ฮูโกบ นะ ตูฮัด     กูญา กือนา ซูปัฮ อาโบยํ ดัฮ     ซาเบะ อาดา ซูรัจ นู จะ "ราตา ซือมียา     นู เตด ตูโรจ ราตา ตือนอซ     นู ฆาแรฮ     เดะ ซูรัจ ปือมือเลา ฮูโกบ นะ ตูฮัด เตอ     ญา กือนา ซูปัฮ อาโบยํ ดัฮ." ญา จะ.
48003011	กะฆีเตอ     กีตา ลีฮัจ ซัฮๆ ดัฮ จะ     ฮอย ซือมียา ซืออูรัก โปด     นู ตูฮัด นะ ลีฮัจ จะ     ญา ฌาดี บาฌิ-ตือปัจ ดัฮ     ซาเบะ ตูโรจ ปือมือเลา ฮูโกบ ดัฮ. กรานา อาดา ซูรัจ นู จะ "ซือมียา นู ฌาดี บาฌิ-ตือปัจ ซาเบะ ญา ปือจายา เตอ     ญา เลอ     นู นะ ฮีโดะ ซูโงฮ." ญา จะ.
48003012	ตาปี โกะ ปือมือเลา ฮูโกบ เตอ     ญา เตด ซือรูปา กะ ลาฆู ปือจายา     ตาปี อาดา นู จะ "ซือมียา นู บูวัจ ตูโรจ โกะ ปือมือเลา ฮูโกบ อีตู     ญา นะ อาดา ฮีโดะ     ซาเบะ ปือมือเลา ฮูโกบ อีตู เลอ." ญา จะ.
48003013	เยซู คริด ยอม กือนา ซูปัฮ อาโบยํ ดัฮ     ฆาตี กีตา. กะฆีเตอ     ญา ตือบุซ กีตา ดัฮ     บรี ลือปัซ เดะ ลาฆู นะ ปือมือเลา ฮูโกบ อีตู     นู บูวัจ บรี กีตา กือนา ซูปัฮ อาโบยํ ดัฮ. กรานา อาดา ฆาแรฮ ดัฮ     นู จะ "ราตา ซือมียา นู กือนา ฆาโตก เดะ ปูโฮด กายู เตอ     ญา กือนา ซูปัฮ อาโบยํ ดัฮ เลอ." ญา จะ.
48003014	ญา บูวัจ กะฆีเตอ     บีดา ลาฆู นู ตูฮัด เดะ อาตัซ     บรี ซือลามัจ กะ อับราฮัม ดัฮ     นะ มาแรฮ รอจ กะ ลูมอฮ ซือมียา บักซา อาซิก ฌูฆา     ซาเบะ เยซู คริด เลอ. กะฆีเตอ ฌูฆา     กีตา บือเลฮ ซาโมจ ซือมืองัจ นู ตูฮัด บือฌาญี นะ บรี เตอ     ซาเบะ กีตา ปือจายา ดัฮ เลอ.
48003015	อาดี-บราดี เออ     กู นะ มือญาเระ ปาซัน ลาฆู นะ ซือมียา     ซา ลาฆู. กาเลา-จะ ซือมียา ดีฮา บูวัจ ซูรัจ ปือมือเลา บือปาคัจ บือตือตู ซุจ ดัฮ     ตืองะ บรี ตือตู ดัฮ เตอ     ซือมียา ดีฮา โปด     นะ บูวัจ บรี ปูตุซ เตอ     นะ บือตามัฮ ลาฆู อาซิก เตอ     เตด บือเลฮ ดัฮ.
48003016	ตาปี ตูฮัด เดะ อาตัซ     ญา บือเลฮ บือฌาญี ฌางัน อับราฮัม     ฌางัน บือแนฮ นะ ญา ฌูฆา. ตาปี ซูรัจ อีตู เตด มือเลา จะ "ฌางัน ลูมอฮ บือแนฮ นะ เกา" บือกะ ฌางัน ลูมอฮ ซือมียา บาญะ. ตาปี ญา มือเลา บือกะ ซือมียา ซืออูรัก จะ     "ฌางัน บือแนฮ นะ เกา". บือแนฮ อีตู     ฌาดี เยซู คริด เลอ.
48003017	กะฆีเตอ     กู มือญาเระ จะ     ปือมือเลา บือฌาญี บือตือตู อีตู เตอ     ตูฮัด เดะ อาตัซ บือเลฮ ตืองะ ดูลู     บรี ตือตู ดัฮ เลอ. ปือมือเลา ฮูโกบ นะ ตูฮัด นู มาแรฮ เดะ บลากัก     ปัจ ราตุซ ตีฆา-ปูโลฮ ตาโฮด เตอ     ญา เตด บือเลฮ บูวัจ บรี ปือมือเลา ฌาญี อีตู     นะ ปูตุซ     เตด ฌาดี นามา. เตด บือเลฮ เลอ.
48003018	กรานา กะ กีตา บือเลฮ ซาโมจ ปือซากา     ซาเบะ ตูโรจ กะ ปือมือเลา ฮูโกบ นะ ตูฮัด ดัฮ เตอ     กะฆีเตอ กีตา เตด ซาโมจ ซาเบะ ปือจายา ดัฮ เลอ. ตาปี ตูฮัด เดะ อาตัซ     ญา บือฌาญี ดัฮ. กะฆีเตอ เลอ     ญา ฮาลัย บรี ปือซากา อีตู     กะ อับราฮัม ดัฮ.
48003019	กะ ฌาดี กะฆีเตอ     บูวัจ นามา เลอ     อาดา ปือมือเลา ฮูโกบ นะ ตูฮัด? ญา กือนา บือตามัฮ ดัฮ     บีดา นะ ลีฮัจ จะ     ลาฆู ดูซา ฌาดี กะฮามี. บือตามัฮ ดัฮ     ตือดะ บือแนฮ นะ อับราฮัม อีตู     นู นะ ซาโมจ ปือมือเลา ฌาญี อีตู     นะ มาแรฮ รอจ ดัฮ. ปือมือเลา ฮูโกบ อีตู เตอ     โกะ ฮูลู-บาลัก     กูญา ตูโลก อาเมด มาแรฮ อาตัจ บรี ดัฮ เลอ. อาดา ฌูฆา     ซือมียา ซืออูรัก     ฌาดี ซือมียา ตืองัฮ.
48003020	กาลา อาดา ปาซัน นู ซา บือลัฮ เตอ     เตด ฆรานา อาดา ซือมียา ตืองัฮ. ตาปี ตูฮัด เดะ อาตัซ เลอ     ญา ฌาดี ซา บือลัฮ อีตู ดัฮ.
48003021	กะ ฌาดี กะฆีเตอ     ปือมือเลา ฮูโกบ อีตู     ญา บลาวัด ฌางัน ปือมือเลา ฌาญี นะ ตูฮัด เฆอ?     ซูโงฮ     ฮอย เตด ฌาดี กะฆีเตอ เลอ. กาเลา-จะ ตูฮัด บือเลฮ บรี ปือมือเลา ฮูโกบ     นู นะ บรี ซือมียา ฮีโดะ เตอ     ซูโงฮ เลอ     ปือมือเลา ฮูโกบ อีตู     นะ บูวัจ บรี ซือมียา ฌาดี บาฌิ-ตือปัจ.
48003022	ตาปี ซูรัจ ปือมือเลา นะ ตูฮัด     มือญาเระ จะ     โกะ อูมัจ-ซือมียา ซือมูฮา     อาดา ลือกัจ เดะ ดูซา ดัฮ     บีดา ลาฆู นู ตูฮัด บือฌาญี นะ บรี     ซาเบะ กูญา ปือจายา กะ เยซู คริด เตอ     ญา นะ บรี     กะ ลูมอฮ ซือมียา นู ปือจายา.
48003023	ตาปี ดูลู เดะ ลาฆู ปือจายา อีตู     มาแรฮ ดัฮ เตอ     ปือมือเลา ฮูโกบ     บือเลฮ กานัก กีตา. กะฆีเตอ กีตา กือนา ตูโดก ดัฮ     ตือดะ ลาฆู ปือจายา อีตู     นะ มาแรฮ ปลีฮัจ.
48003024	กะฆีเตอ     ปือมือเลา ฮูโกบ นะ ตูฮัด     ฌาดี ซือรูปา ซือมียา นู ฌาฆา กีตา เลอ     นาตี ตือดะ นู เยซู คริด มาแรฮ     บีดา กีตา นะ ฌาดี ซือมียา บาฌิ-ตือปัจ     ซาเบะ ปือจายา ดัฮ.
48003025	ตาปี วะตู อีนี     ลาฆู ปือจายา อีตู มาแรฮ รอจ ดัฮ. กะฆีเตอ     ลาฆู นู ปือมือเลา ฮูโกบ ฌาฆา กีตา เตอ     ญา ฮาบิฮ ปี ดัฮ.
48003026	กรานา กาเญา ซือมูฮา เลอ     ฌาดี นานะ นะ ตูฮัด เดะ อาตัซ     ลือกัจ บือซามา ฌางัน เยซู คริด     ซาเบะ กาเญา ปือจายา ดัฮ.
48003027	กรานา กาเญา นู ซาโมจ ลาฆู ซือลับ เดะ อาเย     บรี มาโซะ กะ ดาลับ เยซู คริด ดัฮ     ซือรูปา บือกะ กาเญา ปือแญะ ญาวา ฌางัน เยซู คริด เลอ.
48003028	กะฆีเตอ     ฮอย ลาฆู ฌาดี ลูมอฮ บักซา ยิว     ลูมอฮ บักซา กรีก เตอ     ฌาดี ลูมอฮ ปราโซฮ     ลูมอฮ ซือมียา เตด ฌาดี ปราโซฮ เตอ     ฌาดี ลูมอฮ กีลากี     ลูมอฮ นีบีนี โปด     ฮอย ดัฮ. กรานา กาเญา ซือมูฮา     ฌาดี ซา ญาวา     ซาเบะ ลือกัจ บือซามา ฌางัน เยซู คริด เลอ.
48003029	นู กาเญา ฌาดี โกะ ซือมียา นะ เยซู คริด ดัฮ     กาเญา ฌาดี บือแนฮ นะ อับราฮัม ฌูฆา. กะฆีเตอ กาเญา นะ ซาโมจ ปือซากา     นู ตูฮัด บือฌาญี ฌางัน อับราฮัม ดัฮ.
48004001	กะฆีเตอ เลอ     กู มือญาเระ จะ     ซือมียา นู นะ ซาโมจ ปือซากา เตอ     มีเซ-จะ     ญา ฌาดี ตูฮัด นะ บือนา บารัก นะ ปะ ซือมูฮา     ตาปี กาลา ญา ดือมิ ลาฆี     ญา ฌาดี ซือรูปา ปราโซฮ เลอ.
48004002	ญา อาดา เดะ บาวัฮ ฮูโกบ     นะ ซือมียา ฌาฆา     ฌางัน ซือมียา ลีฮัจ ปือซากา นะ ญา     ตือดะ รอจ กะ วะตู     นู ปะ เดะ ญา ตืองะ ดัฮ.
48004003	กะฆีเตอ ฌูฆา     กาลา กีตา ดือมิ ลาฆี กีตา ฌาดี ปราโซฮ     เดะ บาวัฮ ฮูโกบ นะ โกะ ฮาตู ซีตัด     นู ฮูโกบ โซะ ดือนียา ราตา.
48004004	ตาปี ตานา รอจ วะตู ดัฮ     ตูฮัด เดะ อาตัซ     ซูโรฮ นานะ นะ ญา มาแรฮ. ญา ดูโดะ เดะ อาปี     เดะ นีบีนี ซืออูรัก     ฌาดี ซือมียา     เดะ บาวัฮ ปือมือเลา ฮูโกบ นะ ตูฮัด.
48004005	ญา มาแรฮ     บีดา นะ ตือบุซ โกะ ซือมียา     นู อาดา เดะ บาวัฮ ปือมือเลา ฮูโกบ     บรี กีตา นะ ฌาดี ซือมียา นู ตูฮัด ซาโมจ     ฌาดี นานะ นะ ญา.
48004006	ซาเบะ กาเญา ฌาดี นานะ นะ ญา ดัฮ     ตูฮัด บือเลฮ ซูโรฮ ซือมืองัจ นะ เยซู     นานะ นะ ญา เตอ     บรี มาโซะ เดะ ฮาตี นะ กีตา     บูวัจ บรี กีตา มือเลา กือมัซๆ จะ     "อับบา     ปะ เออ".
48004007	กะฆีเตอ     เกา เตด ฌาดี ปราโซฮ ลาฆี     ตาปี ฌาดี นานะ นะ ญา ดัฮ. นู เกา ฌาดี นานะ ดัฮ     ตูฮัด นะ บรี เกา     ฌาดี ซือมียา นู ซาโมจ ปือซากา เดะ ญา ฌูฆา.
48004008	ตาปี ดูลู     กาลา กาเญา เตด กราลา ตูฮัด เดะ อาตัซ     กาเญา ฌาดี ปราโซฮ นะ กูญา อีตู เลอ     นู ปรางัย กูญา เตด ฌาดี ตูฮัด ลาลู.
48004009	ตาปี กาลา อีนี     กาเญา กราลา ตูฮัด เดะ อาตัซ บรี บาฌิ ดัฮ     อานู     กะ มือเลา รือมัก เตอ     นะ มือเลา จะ     ตูฮัด เลอ     ญา กราลา กาเญา บรี บาฌิ ดัฮ. กะฆีเตอ เลอ     บูวัจ นามา ปะ     กาเญา อูโนยํ ปี ซารี     โกะ ฮาตู ซีตัด     นู ฮอย อูรัจ เตอ     นู ฮาฌะ โตระ เตอ? บูวัจ นามา กาเญา อีงัจ     นะ ฌาดี ปราโซฮ นะ กูญา อีตู ปูลัก เฆอ?
48004010	กาเญา ปี ตูเฮะ กะ โกะ อารี บรามัย     ฌาดี-จะ     โกะ อารี บือซัยํ เตอ     โกะ อารี บูลัด เตอ     โกะ มูเซด เตอ     โกะ ตาโฮด บารู โปด.
48004011	กู ตาโกจ จะ     นู กู บือกรือฌา กรานา กาเญา เตอ     นะ เตด ฌาดี นามา เลอ.
48004012	อาดี-บราดี เออ     กู มือเลา กือมัซๆ ฌางัน กาเญา     บรี กาเญา นะ ฌาดี ซือรูปา กู เลอ     ซาเบะ กู เตอ     ยอม ฌาดี ซือรูปา กาเญา ดัฮ ฌูฆา. กาเญา เตด บูวัจ ซาลัฮ นามา โปด     นู บลาวัด ฌางัน กู ดัฮ.
48004013	กาเญา ตาฮู จะ     ลามูลา     นู กู บือเลฮ ปี มือญาเระ บรีตา นู บาฌิ นะ ตูฮัด     กะ กาเญา     กู เตด ซือนัง ญาวา เลอ     กะฆีเตอ กู ปี กะ ตือปัจ กาเญา.
48004014	มีเซ-จะ ปือญาเกะ นะ กู อีตู     ญา ฌาดี ลาฆู ฆาโดฮ-ฮาตี     กะ กาเญา โปด     ตาปี กาเญา เตด มือฌัฮ กะ กู     เตด บือชี กะ กู ดัฮ. บูกัด กะฆีเตอ     ตาปี กาเญา บือเลฮ ซาโมจ กู     ซือรูปา กู ฌาดี ฮูลู-บาลัก นะ ตูฮัด เตอ     ซือรูปา กู ฌาดี เยซู คริด ตะอาซิก เลอ.
48004015	นู กาเญา บือเลฮ ซูกา-ฮาตี ซูโงฮ กะฆีเตอ     ญา ปี กะ ดีฮา ดัฮ?     กู บรี ซะซี จะ     กะ บือเลฮ บูวัจ กะฆีเตอ     กาเญา ยอม จูเกน บีฌี มาตา นะ กาเญา ตรือเบะ โปด     บีดา นะ บรี กะ กู เลอ.
48004016	กาลา อีนี     นู กู มือเลา ลาฆู นู ซูโงฮ กะ กาเญา เตอ     ฌาดี ซือรูปา กู ซาเลด     ฌาดี ซือตรู นะ กาเญา เฆอ?
48004017	โกะ ลูมอฮ ซือมียา มืออูปัย อีตู     กูญา ซือมาตา นะ อาเมด ฮาตี นะ กาเญา     ตาปี นู กูญา อีงัจ นะ บูวัจ กะฆีนี     กูญา เตด บูวัจ บรี บาฌิ. กูญา อีงัจ นะ กือตัก ลูมอฮ กาเญา     บีดา กาเญา นะ ซือมาตา อาเมด ฮาตี ซา กูญา เลอ.
48004018	ตาปี     นู นะ อาเมด ฮาตี ซูโงฮๆ     ฌาดี ลาฆู นู บาฌิ     ราตา วะตู     บูกัด ซา วะตู     นู กู อาดา บือซามา ฌางัน กาเญา.
48004019	โอ โกะ นานะ ดือมิ     นู กู ซายัก เออ     กู ซือรูปา ซาเกะ ดูโดะ เดะ อาปี ปูลัก     กรานา กาเญา เลอ     ตือดะ รูปา นะ เยซู คริด นะ ปลีฮัจ ปือนอฮ     เดะ ญาวา นะ กาเญา.
48004020	ตาปี กู ซูกา นะ ดูโดะ บือซามา ฌางัน กาเญา     วะตู อีนี เตอ     บีดา นะ ซาเลด ปือมือเลา     บรี มือเลา บาฌิ     ซาเบะ กู บรีงัจ บาญะ     ลาฆู นะ กาเญา.
48004021	กาเญา     นู ซูกา ดูโดะ เดะ บาวัฮ โกะ ปือมือเลา ฮูโกบ นะ ตูฮัด เตอ     กาเญา เตด มือนีงัย ลาฆู นะ ปือมือเลา ฮูโกบ อีตู เฆอ?     บรี กาเญา ตีกัฮ กะ กู ซัจ.
48004022	อาดา ซูรัจ นู จะ     อับราฮัม อาดา นานะ กีลากี     ดูวา อูรัก. นู ซา     ฌาดี นานะ นะ บีนี     นู ฌาดี ปราโซฮ เตอ     นู ซา     ฌาดี นานะ นะ บีนี     นู เตด ฌาดี ปราโซฮ เตอ.
48004023	นานะ นะ บีนี นู ฌาดี ปราโซฮ เตอ     ญา บือฌาดี ดัฮ     บือกะ ซือมียา ราตา. นานะ นะ บีนี     นู เตด ฌาดี ปราโซฮ เตอ     ญา บือฌาดี ดัฮ     บือกะ ตูโรจ ปือมือเลา บือฌาญี นะ ตูฮัด.
48004024	ลาฆู อีตู ฌาดี ซือรูปา จรือตา     นู อาฌัยํ กีตา. นีบีนี ดูวา อูรัก อีตู     ฌาดี ซือรูปา ปือมือเลา บือปาคัจ บือตือตู ดูวา มาจับ เลอ. ปือมือเลา บือปาคัจ บือตือตู นู ซา     ดาตัก เดะ บูเกะ ซีนัย. ญา เตอ     ฌาดี ฮาฆา     นู อาดา นานะ     นู ฌาดี ปราโซฮ ฌูฆา.
48004025	ฮาฆา อีตู     ญา ซือรูปา บือกะ บูเกะ ซีนัย     เดะ โซะ นังฆรี อาระเบีย. ญา รือมัก ฌางัน นังฆรี เยรูซาเลม วะตู อีนี     ซาเบะ นังฆรี อีตู     ฌางัน ลูมอฮ ซือมียา นะ ญา     ฌาดี ปราโซฮ ดัฮ.
48004026	ตาปี นังฆรี เยรูซาเลม นู โซะ อาตัซ เตอ     ญา เตด ฌาดี ปราโซฮ เลอ. ญา เตอ     ซือรูปา มะ นะ กีตา.
48004027	กรานา อาดา ซูรัจ ปือมือเลา นะ ตูฮัด นู จะ "นีบีนี นู ฮอย นานะ เออ     บรี เกา ซูกา-ฮาตี เลอ. นีบีนี นู เตด ดือละ ซาเกะ ดูโดะ เดะ อาปี กือนา มือญาญี     กือนา บือฆือละ เลอ. ซาเบะ บีนี นู ลากี ตีงัน ดัฮ     ญา นะ บือเลฮ นานะ ลือเบฮ เดะ บีนี นู ดูโดะ บือซามา ฌางัน ลากี." ญา จะ.
48004028	กะฆีเตอ อาดี-บราดี เออ     กาเญา ฌาดี โกะ นานะ     นู บือฌาดี มาแรฮ     ตูโรจ กะ ปือมือเลา บือฌาญี นะ ตูฮัด     ซือรูปา บือกะ อีซัก เลอ.
48004029	วะตู อีตู     นานะ อีตู นู บือฌาดี ดัฮ     บือกะ ซือมียา ราตา เตอ     ญา บือเลฮ ปรือกัด นานะ นู บือฌาดี ดัฮ     ซาเบะ ซือมืองัจ นะ ตูฮัด ตูโลก. วะตู อีนี     ฌาดี ซือรูปา เลอ.
48004030	ตาปี ซูรัจ ปือมือเลา นะ ตูฮัด     มือเลา กะฮามี? ญา จะ "กือนา โปรฮ ปราโซฮ นีบีนี อีนี     ฌางัน นานะ นะ ญา     บูวัก เลอ. ซาเบะ นานะ นะ ปราโซฮ นีบีนี     นะ ซาโมจ ปือซากา     บือซามา ฌางัน นานะ นะ นีบีนี     นู เตด ฌาดี ปราโซฮ     ฮอย เตด บือเลฮ." ญา จะ.
48004031	กะฆีเตอ เลอ     อาดี-บราดี เออ     กีตา เตด ฌาดี นานะ นะ ปราโซฮ นีบีนี เตอ     ตาปี ฌาดี นานะ นะ นีบีนี     นู เตด ฌาดี ปราโซฮ ลาลู.
48005001	เยซู คริด บือเลฮ ตูโลก กีตา     บรี ลือปัซ ดัฮ     บีดา กีตา นะ ฌาดี ซือมียา ลือปัซ ซูโงฮๆ เลอ. กะฆีเตอ     บรี กาเญา กือฌะ กือมัซๆ     เดะ ลาฆู อีตู เลอ. ฌางัน บรี กาเญา ฌาดี ปราโซฮ ปูลัก.
48005002	กู นี เลอ     เปาโล     มือเลา มือญาเระ กะ กาเญา จะ     กะ กาเญา นะ ซาโมจ ลาฆู กรัจ นู เยซู คริด ตูโลก กาเญา ดัฮ     นะ เตด ฌาดี นามา.
48005003	กู นะ บรี ซะซี ปูลัก จะ     ราตา ซือมียา นู ซาโมจ ลาฆู กรัจ เตอ     ญา ฆรานา นะ ตูโรจ     ปือมือเลา ฮูโกบ นะ ตูฮัด ซือมูฮา.
48005004	กาเญา นู อีงัจ นะ ตูโรจ ปือมือเลา ฮูโกบ นะ ตูฮัด     บีดา นะ ฌาดี ซือมียา บาฌิ-ตือปัจ ฌางัน ตูฮัด เตอ     กาเญา ปูตุซ เดะ เยซู คริด เลอ. ซือรูปา กาเญา ฆูรก ดัฮ     บรี ลือปัซ เดะ ตูฮัด     นู ฮาลัย บรี ซือลามัจ กะ กาเญา.
48005005	ตาปี โซะ กามี     ซือมืองัจ นะ ตูฮัด บูวัจ บรี กามี อาดา ฮาตี ปือจายา     นาตี ลาฆู บาฌิ-ตือปัจ อีตู     นู กามี จาดัก นะ ดาปัจ.
48005006	กรานา โซะ ซือมียา ดีฮา โปด     นู อาดา ลือกัจ บือซามา ฌางัน เยซู คริด ดัฮ     นู นะ ซาโมจ ลาฆู กรัจ เตอ     เตด ซาโมจ เตอ     เตด ฌาดี นามา เลอ. ตาปี ลาฆู บือซัยํ ฌาดี กะฆีนี     นู ญา ปือจายา เลอ     นู ปลีฮัจ ดัฮ     เดะ ลาฆู นู ญา ซายัก กาวัด เตอ.
48005007	ดูลู     กาเญา บลารี บือลูมา บาฌิ ดัฮ. ซาปา เลอ     นู ปี ซือกัจ กาเญา     บรี กาเญา เตด ตูโรจ กะ ลาฆู นู ซูโงฮ?
48005008	นู ญา อาโจบ กาเญา กะฆีเตอ     ญา เตด มาแรฮ เดะ ตูฮัด     นู ปาเงน กาเญา ดัฮ.
48005009	นู ญา นะ บอฮ ราฆี ดีกิ-ตอจ     เดะ ตือโปก โรตี เตอ     ญา นะ บูวัจ บรี กือบุก     ฮาบิฮ ซือกือโตน เลอ.
48005010	กู ตือตู-ฮาตี เดะ ตูฮัด กรานา กาเญา     จะ     นู กาเญา นะ เตด ตูโรจ ลาฆู อาซิก ลาฆี. ตาปี ซือมียา อีตู     นู มาแรฮ บือฆาโดฮ กาเญา เตอ     มีเซ-จะ ญา ฌาดี ซาปา โปด     ญา นะ กือนา กรัจ ฮูโกบ ฌูฆา.
48005011	อาดี-บราดี เออ     โซะ กู เตอ     กะ กู ตืองัฮ บีตาฮู ราตา     บรี โกะ ซือมียา ซาโมจ ลาฆู กรัจ เตอ     ซาเบะ นามา     อาดา ซือมียา ปรือกัด กู ลาฆี? กะ กู บีตาฮู ลาฆู กะฆีเตอ     กายู ปลีตัก นะ เยซู     เตด ฌาดี ลาฆู นู นะ บรี กูญา ตือซีปะ     เตด รอจ กะ ลาฆู ปือจายา ลาฆี.
48005012	กู ซูกา บรี โกะ ซือมียา นู บือฆาโดฮ กาเญา เตอ     บรี กูญา นะ กาซี ญาวา ตะอาซิก     บรี ฮาบิฮ เลอ.
48005013	อาดี-บราดี เออ     ลีฮัจ เลอ. ตูฮัด ปาเงน กาเญา ดัฮ     บรี กาเญา ลือปัซ ซูโงฮ เลอ. ตาปี นู กาเญา ลือปัซ ซูโงฮ ดัฮ เตอ     ฌางัน บรี ฌาดี จือลัฮ นู นะ บรี กาเญา นะ ตูโรจ     ปรางัย นู บือดูซา นะ กาเญา เลอ. ตาปี กาเญา กือนา ซายัก บือซามา-ซามา     ตูโลก กาวัด ฌูฆา เลอ.
48005014	กรานา ลาฆู ปือมือเลา ฮูโกบ นะ ตูฮัด ซือมูฮา เตอ     ญา รือฆัจ ซือกาลี ฌางัน ซา ปือมือซัด อีนี นู จะ "บรี เกา ซายัก กะ กาวัด เลอ     ซือรูปา บือกะ เกา ซายัก ญาวา ตะอาซิก."
48005015	ตาปี กาเลา-จะ     กาเญา ซือรูปา ฆีเฆะ บือซามา-ซามา     ตือลัด กาวัด บือซามา-ซามา เตอ     ฌาฆา เลอ     ตาโกจ-จะ     กาเญา นะ กือนา บือนาซา ฮาบิฮ บือซามา-ซามา.
48005016	กะฆีเตอ     กู มือญาเระ จะ     นู ซือมืองัจ นะ ตูฮัด     นะ บาวา กาเญา ปี บูวัจ นามา เตอ     กาเญา กือนา บูวัจ ตูโรจ. กะฆีเตอ เลอ     กาเญา นะ เตด ตูโรจ กะ ลาฆู นู ปรางัย บือดูซา นะ กาเญา     อีงัจ นะ บูวัจ เตอ.
48005017	กรานา นู ปรางัย บือดูซา ฆาละ นะ บูวัจ เตอ     ญา บลาวัด ฌางัน ซือมืองัจ นะ ตูฮัด เลอ. ซือมืองัจ นะ ตูฮัด โปด     ญา บลาวัด ฌางัน ปรางัย บือดูซา ฌูฆา. นู ดูวา บือลัฮ อีนี เตอ     กูญา ฌาดี ซือตรู บือซามา-ซามา. กะฆีเตอ     ลาฆู นู กาเญา อีงัจ นะ บูวัจ     กาเญา บูวัจ เตด บือเลฮ ดัฮ เลอ.
48005018	ตาปี นู กาเญา บูวัจ ตูโรจ กะ ซือมืองัจ นะ ตูฮัด เตอ     กาเญา เตด ฌาดี ปราโซฮ นะ ปือมือเลา ฮูโกบ นะ ตูฮัด ลาฆี เลอ.
48005019	ปือบูวัจ นะ ปรางัย บือดูซา อีตู     บือเลฮ ลีฮัจ ซัฮ ดัฮ     ฌาดี-จะ     ลาฆู บือกาเซฮ     ลาฆู ตะอารัฮ     ลาฆู เตด บือฆูนา เตอ
48005020	ลาฆู มือญือมัฮ กะ บราลา     ลาฆู ตูโรจ กะ อาเย-ลือมู เตอ     นู ฌาดี ซือตรู บือซามา     บือปาซัน ฌางัน กาวัด เตอ     ลาฆู ฮาลูบา     นู มูซัยํ บือซามา-ซามา     ซูกา นะ บือซัยํ เดะ กาวัด     บือปือจัฮ ฌางัน กาวัด     นู ตูเฮะ กะ ลาฆู อาซิกๆ โซกซา ปาโซะ เตอ
48005021	นู ซาเกะ-ฮาตี กะ กาวัด เตอ     ซูกา มาโบะ อาระ     อูซิ บรามัย มาโบะ บือซามา-ซามา เตอ     ลาฆู อาซิก กะฆีเตอ บือมาจับ-มาจับ เตอ     ฌาดี ปือบูวัจ นะ ปรางัย บือดูซา เลอ. ดูลู     กู บือเลฮ ปรีงัจ กะ กาเญา     ปาซัน ลาฆู อีนี ดัฮ. กาลา อีนี     กู นะ ปรีงัจ กะ กาเญา ปูลัก จะ     โกะ ซือมียา นู ตูโรจ กะ ปรางัย บือดูซา กะฆีนี เตอ     กูญา นะ เตด บือเลฮ ซาโมจ     ดือนียา บารู นะ ตูฮัด ฌาดี ปือซากา นะ กูญา ลาลู.
48005022	ตาปี ซือมืองัจ นะ ตูฮัด บูวัจ บรี อาดา บูวัฮ นู บาฌิ     ฌาดี-จะ     ฮาตี ซายัก กะ กาวัด เตอ     นู นะ ซูกา-ฮาตี     ซือนัง-ฮาตี     ตาฮัด-ฮาตี ลามา เตอ     นู นะ ตือจีฮัด กะ กาวัด     อาดา ฮาตี บาฌิ ฌางัน กาวัด เตอ     อาดา ฮาตี รือมัก
48005023	ฮาตี บือแฌะ     ฮาตี นะ ฮูโกบ ญาวา ตะอาซิก เตอ. ลาฆู อีนี ซือมูฮา     ฌาดี บูวัฮ นะ ซือมืองัจ นะ ตูฮัด. ลาฆู กะฆีนี     ฮอย ปือมือเลา ฮูโกบ นู บลารัก ลาฆี.
48005024	โกะ ซือมียา นู อาดา โซะ เยซู คริด เตอ     กูญา อาเมด ปรางัย นู บือดูซา นะ กูญา     ปี กาจิก เดะ กายู ปลีตัก ดัฮ. ปรางัย นู บือดูซา อีตู     ฌางัน ลาฆู นู ญา อีงัจ เตอ     ฆาละ นะ บูวัจ เตอ     กูญา กาจิก ฮาบิฮ ดัฮ เลอ.
48005025	นู ซือมืองัจ นะ ตูฮัด บูวัจ บรี กีตา ฮีโดะ เตอ     บรี กีตา มือลากัฮ ปี ตูโรจ ญา เลอ.
48005026	ฌางัน บรี กีตา งันตืองัน เลอ. ฌางัน บูวัจ บรี กาวัด รีเซา-ฮาตี     ฌางัน ซาเกะ-ฮาตี กะ กาวัด ฌูฆา.
48006001	อาดี-บราดี เออ     กาเลา กาเญา ดาปัจ จะ     ซือมียา ดีฮา     ซือซัจ บูวัจ ซาลัฮ ดัฮ เตอ     มาจับ นามา โปด     กาเญา นู ตูโรจ กะ ซือมืองัจ นะ ตูฮัด เตอ     กาเญา กือนา ตูโลก ซือมียา อีตู     บรี ญา บราเลฮ     ตืองะ ฮาตี นะ ญา บรี บารู เลอ. ตาปี กาเญา กือนา อาดา ฮาตี บือแฌะ     กือนา บรีงัจ กะ ญาวา ตะอาซิก     ตาโกจ-จะ     กาเญา นะ กือนา บืออาฌะ บรี ซือซัจ ฌาลัด ฌูฆา.
48006002	กาเญา กือนา ตูโลก กาวัด บือซามา-ซามา     เดะ ลาฆู บือซูซัฮ เลอ. กะฆีเตอ     กาเญา นะ ตูโรจ ปือมือเลา ฮูโกบ นะ เยซู คริด     รือมัก ดัฮ.
48006003	กรานา ซือมียา ดีฮา     นู เตด ฌาดี นามา เตอ     ฮาฌา ญา อีงัจ จะ     ญา ฌาดี ซือมียา ซัยํ-บือซัยํ     ญา ตีปู ญาวา ตะอาซิก กะฆีเตอ เลอ.
48006004	ราตา ซือมียา กือนา ซาซัจ ลีฮัจ ปือบูวัจ นะ ญาวา ตะอาซิก     นะ ลีฮัจ จะ     ญา อาดา ลาฆู นู นะ มือโอจ เฆอ?     ญา เตด กือนา อีงัจ จะ     ญา บาฌิ เดะ กาวัด.
48006005	กรานา ราตา ซือมียา     กือนา บูวัจ กรือฌา นะ ญา ตะอาซิก เลอ.
48006006	ซือมียา ดีฮา     นู บลาฌัยํ ลาฆู นะ ตูฮัด     ญา เตอ     กือนา ฮาฆิ บือนา บารัก บาฌิ     ราตา มาจับ     กะ ซือมียา นู อาฌัยํ ญา เลอ.
48006007	ฌางัน ซือซัจ เลอ. กาเญา นะ มืออูปัย กะ ตูฮัด เดะ อาตัซ     เตด บือเลฮ. ซือมียา นะ ตานัม ลาฆู นามา โปด     ญา นะ กือตับ ลาฆู อีตู เลอ.
48006008	ซือมียา นู ตานัม ลาฆู นามา     บีดา ตูโรจ กะ ปรางัย นู บือดูซา นะ ญา เตอ     ญา นะ กือตับ เดะ โซะ ปรางัย บือดูซา อีตู     ลาฆู นู นะ บูโระ บูโซะ ดัฮ. ตาปี ซือมียา นู นะ ตานัม ลาฆู นามา     บีดา ตูโรจ กะ ซือมืองัจ นะ ตูฮัด เตอ     ญา นะ กือตับ เดะ โซะ ซือมืองัจ นะ ตูฮัด     ลาฆู นู ญา นะ ฮีโดะ ซูโงฮ ซือลาลู เลอ.
48006009	ฌางัน บรี กีตา ฌาดี ซือมียา ฮาตี รือมัย     ซือฆัด นะ บูวัจ ลาฆู นู บาฌิ เลอ. กะ กีตา เตด กูรัก-ฮาตี เตอ     วะตู รอจ มูเซด ดัฮ     กีตา นะ กือตับ ลาฆู นู บาฌิ เลอ.
48006010	กะฆีเตอ     กาลา กีตา อาดา จือลัฮ     บรี กีตา บูวัจ ลาฆู นู บาฌิ     กะ กาวัด ซือมูฮา. ตาปี ลือเบฮ เดะ อีตู เตอ     กือนา บูวัจ บาฌิ     กะ ลูมอฮ อาดี-บราดี นู ปือจายา ฌูฆา.
48006011	ลีฮัจ เลอ     นู ฆาแรฮ อีนี     กู ฆาแรฮ ฌางัน ตางัน นะ กู ตะอาซิก ดัฮ. โกะ ปือมือเลา ราตา ปาตัฮ     กู ฆาแรฮ บรี บือซัยํ ซูโงฮ เลอ.
48006012	โกะ ซือมียา อีตู     นู ซูกา ซูโรฮ กาเญา     บรี ซาโมจ ลาฆู กรัจ เตอ     กูญา อีตู อีงัจ จะ     นะ บรี ซือมียา อาซิก     นะ มือโอจ กะ กูญา. กูญา บูวัจ กะฆีนี     กรานา ซา ลาฆู เลอ     บีดา กูญา นะ ฮอย เตด กือนา ซือมียา ปรือกัด กูญา     ปาซัน ลาฆู กายู ปลีตัก นะ เยซู คริด.
48006013	มีเซ-จะ กูญา ซาโมจ ลาฆู กรัจ โปด     ตาปี กูญา เตด ตูโรจ ปือมือเลา ฮูโกบ นะ ตูฮัด บรี ฮาบิฮ. ตาปี กูญา บือคานะ     นะ บรี กาเญา ซาโมจ ลาฆู กรัจ เตอ     บีดา กูญา นะ งันตืองัน เดะ ปาซัน ญาวา นะ กาเญา.
48006014	ตาปี โซะ กู เตอ     ฌางัน บรี ฌาดี กะฆีเตอ เลอ. กู นะ งันตืองัน เดะ ซา ลาฆู กายู ปลีตัก นะ เยซู คริด     ตูฮัด นะ กีตา เลอ. โซะ กู เตอ     ลาฆู นะ ดือนียา อีนี     กือนา กาจิก เดะ กายู ปลีตัก อีตู     มาตี ดัฮ. โซะ ดือนียา เตอ     กู โปด กือนา กาจิก มาตี กะฆีเตอ ฌูฆา.
48006015	กะฆีเตอ     ลาฆู กือนา กรัจ เตอ     เตด กือนา กรัจ เตอ     ลาฆู อีตู เตด ฌาดี นามา เลอ. ตาปี ซา ลาฆู นู บือซัยํ ฌาดี-จะ     ลาฆู นู กีตา บือฌาดี บารู ดัฮ เลอ.
48006016	ราตา ซือมียา นู ตูโรจ กะ ปือมือเลา อาฌัยํ อีนี     ฌางัน ลูมอฮ อิซราเอน นะ ตูฮัด เดะ อาตัซ ซือมูฮา เตอ     มีตา บรี กูญา นะ ดูโดะ ซือนัง ซือลามัจ     บรี ตูฮัด ซายัก ตือจีฮัด กะ กูญา เลอ.
48006017	ตะเดะ อารี อีนี ปี เตอ     ฌางัน บรี ซือมียา ซืออูรัก โปด     บือฆาโดฮ กู เลอ     ซาเบะ เดะ ญาวา นะ กู     กู อาดา ปือนานา นะ เยซู คริด ดัฮ.
48006018	โกะ อาดี-บราดี เออ     มีตา บรี เยซู คริด     ตูฮัด นะ กีตา     นะ บรี ซือลามัจ กะ ฮาตี นะ กาเญา ซือมูฮา เลอ. อาเมน.
49001001	กู เปาโล     นู ฌาดี ปือญูโรฮ นะ เยซู คริด     ตูโรจ นู ตูฮัด เดะ อาตัซ บือคานะ ดัฮ     กู ฆาแรฮ ซูรัจ อีนี     กีเรบ บรี กะ โกะ ซือมียา นะ ตูฮัด เดะ นังฆรี เอเฟซัด นู ฮาตี รือมัก     ปือจายา กะ เยซู คริด.
49001002	มีตา เดะ ตูฮัด     อาโปก นะ กีตา     ฌางัน ตูฮัด เยซู คริด     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
49001003	ปูฌี กะ ตูฮัด เดะ อาตัซ     นู อาโปก นะ เยซู คริด     ตูฮัด นะ กีตา. ญา เตอ     บรี ซือลามัจ กะ กีตา ดัฮ     ซาเบะ กีตา ลือกัจ บือซามา ฌางัน เยซู คริด     บรี กีตา อาดา บือนา บาฌิ     ดาตัก เดะ โซะ อาตัซ ลาแงะ     ราตา มาจับ. ฌาดี บือนา บาฌิ     บีดา ฮาตี นะ กีตา เลอ.
49001004	ดูลู นู ตูฮัด เดะ อาตัซ บือฌาดี ดือนียา ดัฮ     ญา ปีเลฮ กีตา ดัฮ     ซือรูปา ญา ลีฮัจ กีตา ลือกัจ ฌางัน เยซู คริด. ญา ปีเลฮ กีตา นะ บรี กีตา ฌาดี ซือมียา ฮาตี จรัฮ บาฌิ     ซือมียา นู ญา ลีฮัจ จะ     ฮอย ซาลัฮ นามา. ญา ซายัก กีตา
49001005	กีรา ดูลู ดัฮ     นะ ซูโรฮ เยซู คริด มาแรฮ ตูโลก ตืองะ กีตา     บรี ฌาดี นานะ บือฮีโดะ นะ ญา. ญา บูวัจ กะฆีเตอ     ตูโรจ ลาฆู บาฌิ     นู ญา บือคานะ เดะ ฮาตี.
49001006	บรี กีตา ปูฌี กะ ตูฮัด. นู ญา บรี ซือลามัจ กะฆีนี     ฌาดี บือนา บือซรี ซูโงฮ     นู ญา ฮาลัย บรี กะ กีตา     บือซามา ฌางัน เยซู นู ญา ซายัก.
49001007	นู เยซู มาตี     ดารัฮ มือนีเลฮ ดัฮ     บีดา นะ ตือบุซ กีตา     บูวัจ บรี กีตา ลือปัซ ดัฮ. ฌาดี-จะ     ดูซา นะ กีตา     ญา อาเกะ ดัฮ     บือกะ ลาฆู ซือลามัจ บาญะ ซูโงฮ
49001008	นู ญา ฮาลัย บรี กะ กีตา     ปือนอฮ มีเม ดัฮ. ตูฮัด เดะ อาตัซ อาดา อากัน     ปานัย โตระ.
49001009	ญา บรี กีตา ตาฮู ลาฆู ดาลับ ซูโงฮ นู ญา อีงัจ เดะ ดาลับ ฮาตี จะ     นู ญา อาดา ฮาตี บาฌิ ซูโงฮ     กะฆีเตอ ญา บือกีรา นะ บูวัจ ลาฆู นามา ฌางัน เยซู.
49001010	ตานา รอจ วะตู ปือนอฮ ฮาบิฮ ดัฮ     ญา อีงัจ จะ     นะ บือมุน บือซามา บือนา ซือมูฮา     เดะ โซะ ลาแงะ     เดะ โซะ ดือนียา โปด     บรี เยซู คริด ฌาดี กือปาลา     เดะ บือนา อีตู ซือมูฮา.
49001011	ตูฮัด เดะ อาตัซ ปีเลฮ กามี ดัฮ     บรี ฌาดี ลูมอฮ ซือมียา นะ ญา     ลือกัจ บือซามา ฌางัน เยซู คริด. ฌาดี-จะ     ญา กีรา ดูลู     นะ ตืองะ กามี     บือกะ ลาฆู นู ญา อีงัจ เดะ ฮาตี ดัฮ. ญา เลอ     นู บือกรือฌา บือนา ซือมูฮา     บรี ฌาดี รือมัก     ฌางัน ลาฆู นู ญา อีงัจ ดัฮ.
49001012	กามี นู บือเลฮ ฮาระ กะ เยซู คริด ดูลู เตอ     ญา ตืองะ บรี ฌาดี ลูมอฮ ซือมียา     นู นะ บรี ปูฌี กะ ญา นู บือซรี ซูโงฮ.
49001013	กาเญา ฌูฆา เตอ     กาลา กาเญา ดืองัยํ ปือมือเลา นู ซูโงฮ อีตู ดัฮ     ฌาดี บรีตา นู บาฌิ นู บรี กาเญา ฮีโดะ ลือปัซ บาฌิ ดัฮ     กาเญา ฌูฆา ฌาดี ลูมอฮ ซือมียา นะ ญา     ลือกัจ บือซามา ฌางัน เยซู เลอ. ตานา ปือจายา กะ เยซู ดัฮ     ซือรูปา ตูฮัด ตาแปะ มือกรา นะ ญา     เดะ กาเญา ดัฮ. มือกรา อีตู     ฌาดี ซือมืองัจ นะ ตูฮัด นู ตูฮัด บือฌาญี นะ บรี กะ กีตา.
49001014	ซือมืองัจ อีตู     ฌาดี     ซือรูปา รือฆา อูปัฮ ดูลู     เดะ ปือซากา นะ กีตา     ตือดะ อารี อีตู     นู ตูฮัด นะ ตือบุซ กีตา บรี ลือปัซ     บรี ซาโมจ ปือซากา อีตู     รือมัก ดัฮ. บรี กีตา ปูฌี กะ ตูฮัด นู บือซรี ซูโงฮ เลอ.
49001015	กรานา ลาฆู กะฆีนี     ตะเดะ กู บือเลฮ ดืองัยํ ดัฮ     นู กาเญา ปือจายา กะ ตูฮัด เยซู เตอ     นู กาเญา ซายัก โกะ ซือมียา นะ ตูฮัด ซือมูฮา เตอ
49001016	ตานา กู บือซาโวจ อีงัจ กะ กาเญา     กู บรี ซือลามัจ กะ ตูฮัด     เตด บราดู.
49001017	กู มีตา เดะ อาโปก นู บือซรี ซูโงฮ     นู ฌาดี ตูฮัด นะ ตูฮัด เยซู คริด เตอ     บรี ญา นะ บรี ซือมืองัจ นะ ญา กะ กาเญา     นู นะ บรี กาเญา อาดา อากัน     ลีฮัจ ซัฮ เตอ     บรี กราลา ตูฮัด บาฌิ.
49001018	กู มีตา บรี มาตา ฮาตี นะ กาเญา นะ จรัฮ ซูโงฮ     บรี กาเญา นะ ตาฮู จะ     ตูฮัด ปาเงน กาเญา     บรี กาเญา จาดัก นะ บือเลฮ ลาฆู นู บาฌิ เตอ     นะ ตาฮู จะ     ตูฮัด อาดา ปือซากา นู บือซรี บาฌิ ซูโงฮ     บีดา โกะ ซือมียา     นู ญา ปีเลฮ ดัฮ เตอ
49001019	นะ ตาฮู จะ     ตูฮัด ญา มือฆัฮ โตระ ซูโงฮ     ลือเบฮ เดะ มานามา     บีดา กีตา นู ปือจายา เลอ. ลาฆู มือฆัฮ อีตู     ซือรูปา บือกะ นู ตูฮัด เดะ อาตัซ บือกรือฌา กรัซ ซีดี ซูโงฮ
49001020	บูวัจ บรี เยซู คริด ฮีโดะ ปาเระ เดะ มาตี ดัฮ     บรี ญา ดูโดะ โซะ อาตัซ ลาแงะ     เดะ โซะ ซือบือลัฮ กานัน นะ ตูฮัด เดะ อาตัซ.
49001021	โซะ อีตู     ญา ดูโดะ ตีงี เดะ อาตัซ โกะ ฌิด     นู ซัยํ-บือซัยํ     นู มือฆัฮ     ซือมูฮา     เดะ อาตัซ โกะ ฮาตู กรัซ     โกะ ดาโตะ กรามัจ ซือมูฮา เลอ. ญา เตอ     ตีงี เดะ อาตัซ ราตา ปือนามา     นู กูญา ซือโบจ     เดะ ฮาดัจ อีนี เตอ     เดะ ฮาดัจ โซะ ฮึลด ฌูฆา.
49001022	ตูฮัด เดะ อาตัซ     บือเลฮ ตืองะ บือนา ซือมูฮา     บรี อาดา เดะ บาวัฮ ตาปะ กากี นะ เยซู คริด เตอ     บือเลฮ ตืองะ ญา     บรี ฌาดี กือปาลา เดะ โกะ มานามา ซือมูฮา     บีดา ซา ลูมอฮ นะ ตูฮัด.
49001023	ซา ลูมอฮ อีตู     ฌาดี ญาวา นะ เยซู คริด     ฌาดี ญาวา นู ญา ดูโดะ ปือนอฮ ดัฮ. ญา เลอ     ดูโดะ ปือนอฮ เดะ บือนา ซือมูฮา     ราตาๆ.
49002001	ตาปี กาเญา เลอ     มีเซ-จะ กาเญา อาดา ซือรูปา มาตี ดัฮ     เดะ ลาฆู บูวัจ กือลือเบฮ     บูวัจ ดูซา     ตาปี ตูฮัด บูวัจ บรี ฮีโดะ ดัฮ.
49002002	ดูลู     กาเญา บูวัจ ดูซา อีตู     ตูโรจ กะ ฮาดัจ โซะ ดือนียา อีนี     ตูโรจ กะ กือปาลา ฌิด นู มือฆัฮ     เดะ โซะ อาตัซ. ญา เตอ     ฌาดี ฮาตู     นู ฮูโกบ ลูมอฮ ซือมียา     นู เตด ตูโรจ กะ ตูฮัด.
49002003	กาลา อีตู     กีตา ซือมูฮา ดูโดะ บือซามา ฌางัน ลูมอฮ กูญา     ลาดัจ ตูโรจ กะ ฮาตี นู เตด บือฆูนา นะ ญาวา ตะอาซิก     ลาดัจ ตูโรจ กะ บือนา นู ญาวา นะ กีตา ซูกา     นู กีตา อีงัจ เดะ ฮาตี. ซือรูปา โกะ ซือมียา ฆีลาฆี เตอ     กีตา ฌาดี ซือมียา นู ปาโตจ นะ กือนา ตูฮัด มูซัยํ โตระ.
49002004	ตาปี ตูฮัด เดะ อาตัซ     นู ตือจีฮัด ปือนอฮ เดะ ฮาตี เตอ     ญา ซายัก กีตา บาญะ ตือลาลู.
49002005	มีเซ-จะ กีตา อาดา ซือรูปา มาตี ดัฮ     เดะ ลาฆู บือดูซา     ตาปี ญา บูวัจ บรี กีตา ฮีโดะ     บือซามา ฌางัน เยซู คริด ดัฮ. กรานา นู ญา ฮาลัย บรี ซือลามัจ เตอ เลอ     บูวัจ บรี กาเญา ฮีโดะ ลือปัซ บาฌิ ดัฮ.
49002006	กะฆีเตอ     ญา อาเกะ กีตา     บือซามา ฌางัน เยซู คริด ดัฮ     บรี กีตา ดูโดะ บือซามา ฌางัน ญา     เดะ โซะ อาตัซ ลาแงะ.
49002007	กะฆีเตอ เลอ     เดะ ฮาดัจ โซะ ฮึลด     ตูฮัด เดะ อาตัซ นะ บรี ลีฮัจ     นู ญา ฮาลัย บรี ซือลามัจ บาญะ ตือลาลู เตอ     นู ญา อาดา ฮาตี บาฌิ ซูโงฮ ฌางัน กีตา     ซาเบะ กีตา ลือกัจ บือซามา ฌางัน เยซู คริด.
49002008	กรานา นู ตูฮัด ฮาลัย บรี ซือลามัจ เตอ     บูวัจ บรี กาเญา ฮีโดะ ลือปัซ บาฌิ ดัฮ     ซาเบะ กาเญา ปือจายา. บูกัด กาเญา ตะอาซิก บูวัจ     ตาปี ตูฮัด เดะ อาตัซ     ญา ฮาลัย บรี ดัฮ.
49002009	นู กาเญา ฮีโดะ ลือปัซ บาฌิ ดัฮ     บูกัด กรานา ปือบูวัจ นะ กาเญา     ตีเมา บรี ซือมียา ดีฮา นะ มือโอจ กะ ญาวา ตะอาซิก.
49002010	กรานา กีตา ฌาดี ปือบูวัจ นะ ตูฮัด เดะ อาตัซ เลอ. ญา บือฌาดี กีตา ดัฮ     บรี กีตา นะ ลือกัจ บือซามา ฌางัน เยซู คริด     นะ ตูโรจ กะ ลาฆู นู บาฌิ     นู ญา ซียะ ดูลู ดัฮ     บรี กีตา นะ บูวัจ ตูโรจ.
49002011	กะฆีเตอ     กาเญา กือนา บรีงัจ เลอ. ดูลู     กาเญา ฌาดี ซือมียา บักซา อาซิก โซะ ญาวา. ลูมอฮ บักซา อิซราเอน นู ซาโมจ ลาฆู กรัจ     นู บูวัจ เดะ ญาวา ฌางัน ตางัน ซือมียา เตอ     กูญา ดูทุ กาเญา นู ฌาดี ลูมอฮ บักซา อาซิก นู เตด ซาโมจ ลาฆู กรัจ ดัฮ.
49002012	บรีงัจ เลอ     เดะ วะตู อีตู     กาเญา ดูโดะ ซือรูปา กาเญา ฮอย เยซู คริด     ดูโดะ โซะ ลูวัยํ เดะ ลูมอฮ ซือมียา บักซา อิซราเอน ดัฮ เตอ     ฮอย บาฮาเฆด เดะ ลาฆู นู ตูฮัด บรี ปือมือเลา บือปาคัจ บือตือตู ฌางัน กูญา ดัฮ. กาเญา ดูโดะ เดะ ดือนียา     ฮอย ตือปัจ นะ จาดัก กะ ลาฆู นู บาฌิ นามา โปด     ฮอย ตูฮัด ดัฮ.
49002013	ตาปี กาเญา นู ดูลู ดูโดะ ฌาโวฮ เดะ ตูฮัด ดัฮ     กาลา อีนี     นู กาเญา มาโซะ บือซามา ฌางัน เยซู คริด เตอ     กาเญา มาโซะ มาแรฮ ดาปิก ดัฮ     ซาเบะ เยซู ญา มาตี     ดารัฮ มือนีเลฮ ดัฮ.
49002014	กรานา ญา เลอ     นู บูวัจ บรี กีตา ดูโดะ ซือนัง ซือลามัจ ดัฮ. นู ดูวา บือลัฮ ซาเกะ-ฮาตี บือซามา-ซามา     ฌาดี ซือรูปา อาดา ดีนิง     นู กือตัก เดะ ตืองัฮ. ตาปี นู เยซู มาตี โซะ ญาวา ดัฮ     ญา บูวัจ บรี กีตา ดูวา บือลัฮ     ฌาดี ซา ดัฮ     บูวัจ บรี ดีนิง อีตู รูโตฮ ฮาบิฮ เลอ.
49002015	ปือมือเลา ฮูโกบ นะ ตูฮัด ฌางัน โกะ ปือมือซัด มาจับๆ นะ ญา เตอ     เยซู บูวัจ บรี ฮาบิฮ ดัฮ     เตด ฌาดี นามา. ญา บูวัจ กะฆีเตอ     กรานา นะ บูวัจ บรี นู ดูวา บือลัฮ อีนี     ฌาดี ซา ซือมียา นู บารู     ลือกัจ บือซามา ฌางัน ญา. ฌาดี-จะ     ญา บูวัจ บรี กูญา ซือนัง บือซามา เลอ.
49002016	นู ญา มาตี เดะ กายู ปลีตัก เตอ     ญา บูวัจ บรี ดูวา บือลัฮ อีนี     บือซามา บาฌิ     ฌาดี ซา ญาวา ดัฮ     บูวัจ บรี บาฌิ ฌางัน ตูฮัด เดะ อาตัซ ดัฮ. กะฆีเตอ     ญา บูวัจ บรี ลาฆู ซาเกะ-ฮาตี บือซามา อีตู     บูวัก ฮาบิฮ ดัฮ.
49002017	กะฆีเตอ     เยซู คริด มาแรฮ มือญาเระ บรีตา นู บาฌิ     บีตาฮู กะ กาเญา นู ฌาโวฮ เดะ ตูฮัด     บีตาฮู กะ ลูมอฮ กูญา นู ดาปิก ฌูฆา     จะ     นะ ดูโดะ ซือนัง ซือลามัจ บือเลฮ เลอ.
49002018	ซาเบะ ญา บูวัจ บรี กีตา ดูวา บือลัฮ     นะ มาโซะ รอจ กะ อาโปก เดะ อาตัซ     บือกะ ซา ซือมืองัจ นะ ตูฮัด อีตู     บาวา กีตา.
49002019	กรานา ลาฆู อีตู     วะตู อีนี     กาเญา เตด ฌาดี ซือมียา บักซา ลูวัยํ     บักซา อาซิก ลาฆี     ตาปี กาเญา ฌาดี ลูมอฮ ซือมียา ซา บักซา     บือซามา ฌางัน โกะ ซือมียา นะ ตูฮัด     ฌาดี ลูมอฮ อานะ กือมอน นะ ตูฮัด เดะ อาตัซ.
49002020	กาเญา ฌาดี ซือรูปา รูมัฮ     นู อาเกะ ดัฮ     นู อาดา ลูมอฮ ปือญูโรฮ นะ ตูฮัด     ฌางัน ลูมอฮ ซือมียา ตูโดฮ ลาฆู นะ ตูฮัด ฌาดี จาวัก รูโซะ. อาดา เยซู คริด ตะอาซิก     ฌาดี จาวัก ซรี เลอ.
49002021	นู โกะ บือนา บารัก ซือมูฮา นะ รูมัฮ อีตู ลือกัจ บือซามา ฌางัน เยซู เตอ     ญา กือนา บือฮูโบก บรี บาฌิ ดัฮ     ตืองัฮ ฌาดี รูมัฮ นู บือซัยํ     ฌาดี บาลัย นู ซรัฮ บรี กะ ตูฮัด ดัฮ.
49002022	นู กาเญา ลือกัจ บือซามา ฌางัน เยซู เตอ     กาเญา ฌูฆา     ตืองัฮ กือนา บอฮ บือซามา     บรี ฌาดี บาลัย นะ ตูฮัด เดะ อาตัซ     นู อาดา ซือมืองัจ นะ ตูฮัด ดูโดะ.
49003001	ซาเบะ ลาฆู อีนี     กู เปาโล     นู อาดา ดูโดะ เดะ ราตัย     กรานา เยซู คริด เตอ     บีดา นะ ตูโลก กาเญา     นู ฌาดี ซือมียา บักซา อาซิก     กู บือซาโวจ กะ ตูฮัด.
49003002	ซูโงฮ     กาเญา ดืองัยํ ดัฮ จะ     นู ตูฮัด ญา ฮาลัย บรี ซือลามัจ กะ กู     ญา บรี กู บือกรือฌา ลาฆู นะ ญา     กรานา กาเญา.
49003003	ลาฆู นะ ตูฮัด อีตู     ฌาดี ลาฆู ดาลับ ซูโงฮ นู ตูฮัด ปลีฮัจ บรี กะ กู ตาฮู. ลาฆู อีนี     กู ฆาแรฮ ดัฮ ซีงี     ฆาแรฮ บรี ฌือกอซๆ.
49003004	กะ กาเญา นะ บาจา ลาฆู อีนี     กาเญา นะ ตาฮู จะ     นู ลาฆู ดาลับ ซูโงฮ นะ เยซู คริด อีนี     มาโซะ เดะ ฮาตี นะ กู     กือนา ดัฮ.
49003005	เดะ กาลา นูตู     ตูฮัด เดะ อาตัซ เตด มือญาเระ ลาฆู อีนี     กะ ลูมอฮ ซือมียา     ตาปี กาลา อีนี     ญา บูวัจ บรี ซือมืองัจ นะ ญา     นะ ปลีฮัจ ลาฆู อีนี     กะ ลูมอฮ ปือญูโรฮ นู ญา ปีเลฮ ดัฮ เตอ     กะ ลูมอฮ ซือมียา ตูโดฮ ลาฆู นะ ญา เตอ.
49003006	ลาฆู ดาลับ ซูโงฮ อีตู     ฌาดี-จะ     กรานา บรีตา นู บาฌิ นะ ตูฮัด เตอ     โกะ ลูมอฮ บักซา อาซิก ซาโมจ ปือซากา     บือซามา ฌางัน ลูมอฮ บักซา ยิว ดัฮ     ฌาดี ซา ญาวา บือซามา ฌางัน กูญา เตอ     อาดา บาฮาเฆด บือซามา ฌางัน กูญา     เดะ บือนา บาฌิ     นู ตูฮัด เดะ อาตัซ บือฌาญี นะ บรี เลอ. เยซู คริด เลอ     นู บูวัจ บรี กูญา บือเลฮ บือซามา กะฆีเตอ.
49003007	ตูฮัด ญา ฮาลัย บรี ซือลามัจ กะ กู     บรี กู ฌาดี ซือมียา บือกรือฌา     เดะ บรีตา นู บาฌิ อีตู. ญา บือกรือฌา ซูโงฮ     บรี กู ฌาดี กะฆีนี.
49003008	เดะ โกะ ซือมียา นะ ตูฮัด     กู ฌาดี ซือมียา ดือมิ-ตอจ     ลือเบฮ เดะ กาวัด. ตาปี ตูฮัด เดะ อาตัซ     ญา ฮาลัย บรี ซือลามัจ กะ กู     บรี กู อาดา จือลัฮ     นะ มือญาเระ บรีตา นู บาฌิ อีนี     บรี กะ ลูมอฮ บักซา อาซิก ตาฮู. ฌาดี ลาฆู ปาซัน เยซู คริด     นู บือซรี บาฌิ ซูโงฮ เดะ มานามา     ฮอย ตือกอซ ดัฮ.
49003009	กะฆีเตอ     กู อาดา จือลัฮ     นะ บรี ลูมอฮ ซือมียา ซือมูฮา     ลีฮัจ ซัฮ     นู ตูฮัด เดะ อาตัซ นะ บูวัจ นามา     บรี ลาฆู ดาลับ ซูโงฮ นะ ญา ซีงี     นะ รือมัก ดัฮ. ญา นู บือฌาดี บือนา บารัก ซือมูฮา เตอ     ญา บูวัจ บรี ลาฆู อีนี     บูนี ดัฮ     เดะ ดาลับ ญา     บรี ลูมอฮ ซือมียา กาลา นูตู     เตด บือเลฮ ลีฮัจ     เตด บือเลฮ ตาฮู ดัฮ.
49003010	กะฆีเตอ     เดะ วะตู อีนี     ญา บรี ซา ลูมอฮ นะ ตูฮัด นะ บูวัจ บรี ลูมอฮ โกะ ฌิด     โกะ ฮาตู กรัซ     เดะ โซะ อาตัซ     นะ ตาฮู บาฌิ จะ     นู ตูฮัด เดะ อาตัซ     ญา อาดา อากัน บาญะ     ราตา มาจับ.
49003011	ญา บูวัจ กะฆีนี     บือกะ ลาฆู ญา อีงัจ เดะ ฮาตี     ตะเดะ ดูลู นูตู. ลาฆู อีนี     ญา ซูโรฮ เยซู คริด     ตูฮัด นะ กีตา     บือกรือฌา บรี ฌาดี รือมัก ดัฮ.
49003012	กรานา กีตา อาดา ลือกัจ บือซามา ฌางัน เยซู     ปือจายา กะ ญา ดัฮ     กะฆีเตอ กีตา ฮาตี บรานี     นะ มาโซะ รอจ กะ ตูฮัด     ฮอย เตด บรูบัฮ-ฮาตี.
49003013	กะฆีเตอ     กู ปรีงัจ กะ กาเญา จะ     ฌางัน นะ อูโนยํ เลอ     ซาเบะ กู กือนา ซูซัฮ โตระ     กรานา กาเญา. นู กู กือนา ซูซัฮ กะฆีนี     นะ บรี กาเญา ดูโดะ ซือนัง บาฌิ.
49003014	ซาเบะ ลาฆู อีนี     กู ตูกู ลูโตจ     บือซาโวจ กะ อาโปก เดะ อาตัซ.
49003015	เดะ โซะ ลาแงะ เตอ     เดะ โซะ ดือนียา เตอ     ลูมอฮ ดีบราดี ซือมูฮา     ฌาดี ลูมอฮ ดีบราดี กะฆีเตอ     ซาเบะ ฌาดี ลาฆู     นู ดาตัก เดะ อาโปก เดะ อาตัซ เลอ.
49003016	กู มีตา เดะ ญา     บรี ญา ซูโรฮ ซือมืองัจ นะ ญา     นะ บูวัจ บรี กาเญา ตือฆัยํ-อูรัจ บาญะ เดะ โซะ ฮาตี. อาดา อูรัจ บาญะ กะฆีนี     บือกะ นู ญา มือฆัฮ บาฌิ บาญะ ซูโงฮ.
49003017	มีตา บรี เยซู คริด     นะ อาดา ดูโดะ เดะ ฮาตี นะ กาเญา     ซาเบะ กาเญา ปือจายา ดัฮ     บรี กาเญา กือฌะ-กือมัซ เดะ ลาฆู ซายัก     ซือรูปา อาดา ฌากัยํ นู กือฌะ     อาดา จาวัก นู ตือโฆฮ.
49003018	มีตา บรี กาเญา นะ บือเลฮ ตาฮู บรี บาฌิ     บือซามา ฌางัน โกะ ซือมียา นะ ตูฮัด ซือมูฮา     นู เยซู คริด ซายัก กะ กีตา บาญะ     นู ลือฆา ซูโงฮ     ปาญัก ซูโงฮ     ตีงี ซูโงฮ     ดาลับ ซูโงฮ เลอ.
49003019	บรี กาเญา ตาฮู บาฌิ จะ     ญา ซายัก กะฆีนี     มีเซ-จะ     ลาฆู ซายัก นะ ญา     กีตา อีงัจ เตด รอจ. นู กาเญา ตาฮู กะฆีนี     นะ บูวัจ บรี กาเญา ปือนอฮ     ฌางัน โกะ บือนา บาฌิ ซูโงฮ นะ ตูฮัด     ปือนอฮ มีเม ดัฮ.
49003020	บรี กีตา มือโอจ กะ ตูฮัด เดะ อาตัซ เลอ. ญา เลอ     บือเลฮ บูวัจ บือนา บือซัยํ ซือซูโงฮ     ลือเบฮ เดะ กีตา นะ มีตา โปด     ลือเบฮ เดะ กีตา นะ อีงัจ เลอ     ตูโรจ กะ ปือมือฆัฮ นะ ญา     นู บือกรือฌา กรัซ     เดะ ฮาตี นะ กีตา     บรี ฌาดี กะฆีเตอ เลอ.
49003021	กีตา นู อาดา เดะ ซา ลูมอฮ นะ ญา     นู ลือกัจ บือซามา ฌางัน เยซู คริด เตอ     บรี กีตา มือโอจ กะ ตูฮัด เดะ อาตัซ     ปูฌี กะ ญา ซือลาลู     ซือมาญัก-รอจ เลอ. อาเมน
49004001	กะฆีเตอ     กู นู อาดา ดูโดะ เดะ ราตัย     กรานา ตูฮัด เตอ     กู ฆางู มีตา เดะ กาเญา     บรี กาเญา ตูโรจ ฌิบาฌิ     บรี ปาโตจ ฌางัน ลาฆู นู ตูฮัด บือเลฮ ปาเงน กาเญา ดัฮ.
49004002	ฌาดี-จะ     บรี กาเญา อาดา ฮาตี มือนูโนะ     ฮาตี บือแฌะ     ราตา มาจับ. บรี กาเญา ตาฮัด-ฮาตี ลามา. บรี กาเญา ซายัก บือซามา-ซามา     ตาฮัด-ฮาตี บือซามา     เตด บูวัจ บาลัซ.
49004003	กือนา กูวาซา ฌาฆา กือมัซๆ เลอ     บรี บือซามา-ฮาตี บาฌิ     บือกะ นู ซือมืองัจ นะ ตูฮัด อีกัจ กาเญา     บรี ฌาดี ซา ดัฮ     บรี ซือนัง บือซามา-ซามา     กะฆีเตอ เลอ.
49004004	อาดา ซา ญาวา นะ ญา     ซา ซือมืองัจ นะ ญา เตอ     ซือรูปา บือกะ อาดา ซา ลาฆู     นู ตูฮัด บือเลฮ ปาเงน กาเญา ดัฮ     บรี จาดัก นะ ดาปัจ.
49004005	อาดา ซา ตูฮัด เตอ. อาดา ซา ลาฆู นู กาเญา ปือจายา เตอ. อาดา ซา ลาฆู ซือลับ เดะ อาเย เตอ.
49004006	อาดา ซา ตูฮัด เดะ อาตัซ     นู ฌาดี อาโปก นะ ลูมอฮ ซือมียา ซือมูฮา. ญา เตอ     อาดา เดะ โซะ อาตัซ กูญา ซือมูฮา     อาดา เดะ ตืองัฮ กูญา ซือมูฮา     อาดา เดะ ดาลับ กูญา ซือมูฮา เลอ.
49004007	กะ กีตา โซก ซืออูรัก     ญา ฮาลัย บรี บือนา นู บาฌิ     ซือรูปา บือกะ เยซู คริด ฮาลัย บรี ดัฮ.
49004008	ซาเบะ กะฆีเตอ     อาดา ปือมือเลา นะ ตูฮัด นู จะ "กาลา ญา ญาแญะ ปี     กะ โซะ ตีงี เดะ อาตัซ     ญา บาวา ลูมอฮ ฮามา บือปี ซามา ดัฮ. ญา ฮาลัย บรี บือนา นู บาฌิ     กะ ลูมอฮ ซือมียา."
49004009	นู มือเลา จะ     "ญา ญาแญะ ปี"     ฌาดี นามา เลอ? ฌาดี-จะ     ดูลู เตอ     ญา ตูโรด มาแรฮ ดัฮ     รอจ กะ ดือนียา โซะ บาวัฮ.
49004010	กะฆีเตอ     ญา นู ตูโรด มาแรฮ เตอ     ญา เลอ     นู ญาแญะ ปี ดัฮ     กะ โซะ ตีงี เดะ อาตัซ ลาแงะ ราตา     บีดา ญา อาดา ปือนอฮ     เดะ บือนา บารัก ราตา.
49004011	บือนา บาฌิ นู ตูฮัด ฮาลัย บรี     ฌาดี ซือมียา กะฆีนี     นู ซือมียา ซือตืองัฮ     ฌาดี ปือญูโรฮ นะ ญา เตอ     ซือตืองัฮ ฌาดี ซือมียา ตูโดฮ ลาฆู นะ ญา     ซือตืองัฮ ฌาดี ซือมียา มือญาเระ บรีตา นู บาฌิ     ซือตืองัฮ ฌาดี ซือมียา บือบือลา ซือมียา อาฌัยํ ลูมอฮ ซือมียา ปือจายา.
49004012	ญา บูวัจ กะฆีนี     บรี กูญา นะ ซียะ โกะ ซือมียา นะ ตูฮัด     บรี ฌาดี ซือมียา บือกรือฌา นะ ญา     นู บรี ญาวา นะ เยซู คริด ฌาดี กือฌะ-กือมัซ.
49004013	กะฆีเตอ     กีตา ซือมูฮา     นะ รอจ กะ ตือกอซ     นู กีตา อาดา ซาฮาตี ปือจายา_     นะ กราลา นานะ นะ ตูฮัด บรี บาฌิ เตอ     นะ ฌาดี ซือมียา บือซัยํ โซะ ฮาตี เตอ     นะ ฌาดี ซือรูปา บือกะ เยซู คริด     บาฌิ ปือนอฮ ดัฮ เลอ.
49004014	กะฆีเตอ     กีตา เตด ฌาดี นานะ ดือมิ ลาฆี. อาดา ซือมียา บาอากัน ซือตืองัฮ     นู นะ ตีปู อาฌัยํ ลาฆู ซาลัฮ แนฮ-ฌือแนฮ. ซือมียา อีนี ซือรูปา อูมะ บือซัยํ     ซือรูปา อาเงน นู ตือฆัยํ     นะ บาวา กีตา รีวัก ปี มาแรฮ     บรี ซือซัจ ฌาลัด.
49004015	ตาปี กีตา บูกัด นานะ กะฆีเตอ. นู กีตา ซายัก บือซามา     ตูโรจ กะ ลาฆู นู กือนา     กีตา กือนา ฌาดี ซือมียา บือซัยํ     ราตา มาจับ     นู ลือกัจ ฌางัน เยซู คริด     นู ฌาดี ปาลา เตอ.
49004016	โกะ กลือกะ นะ ญาวา ซือมูฮา     บือฮูโบก บือซามา ฌางัน เยซู คริด     บาฌิ ดัฮ. ญาวา ซือมูฮา อีตู     ลือกัจ ดัฮ     เดะ โกะ ตือนอซ ราตา     ซือรูปา บือกะ นู ตูฮัด บือเลฮ บรี ดัฮ. กาลา กลือกะ โซก ซือมาจับ     บูวัจ ตูโรจ มาจับ นะ ญา     บาฌิ ดัฮ     ญาวา ซือมูฮา     นะ บือซัยํ ซือรูโลยํ     ซาเบะ โกะ กลือกะ ซายัก บือซามา-ซามา.
49004017	กะฆีเตอ     กู ปรีงัจ กะ กาเญา     มือเลา กือมัซๆ เดะ นามา นะ ตูฮัด เตอ     ตะเดะ อีนี     ฌางัน บรี กาเญา บูวัจ ตูโรจ     ซือรูปา ลูมอฮ บักซา อาซิก     นู กูญา ซือมาตา อีงัจ กะ ลาฆู เตด บือฆูนา.
49004018	ฮาตี นะ กูญา     กือลับ ฮาบิฮ ดัฮ. กูญา ดูโดะ ฌาโวฮ เดะ ตูฮัด นู บรี ฮีโดะ     กรานา กูญา บูดอ     เตด ตาฮู เตอ     กูญา ตือฆัยํ-ฮาตี ดัฮ เลอ.
49004019	กูญา เตด บราซา จือและ นามา โปด     ปลือปัซ ญาวา ตะอาซิก     บรี ลือกัจ เดะ ลาฆู นู เตด บือฆูนา     ลาฆู บือกาเซฮ แนฮ-ฌือแนฮ     ลาดัจ บูวัจ ลาฆู รูบือฮีรู     ราตา มาจับ     ตีเมา นะ บราดู.
49004020	ตาปี กาเญา เตด บือเลฮ บลาฌัยํ ลาฆู นะ เยซู คริด กะฆีเตอ.
49004021	ซูโงฮ เลอ     นู กาเญา มือนีงัย ลาฆู นะ ญา ดัฮ     ฌาดี มูเระ นะ ญา     นู บลาฌัยํ ลาฆู รือมัก     ฌาดี-จะ     ลาฆู นะ เยซู เลอ.
49004022	กาเญา กือนา อูฆัย ตีงัน ญาวา นู ลามา นะ กาเญา บูวัก เลอ     นู บูวัจ บรี กาเญา ลาดัจ ตูโรจ มาจับ นู ดูลู. ญาวา นู ลามา อีตู     ตืองัฮ นะ บูโระ บูโซะ ดัฮ     ตูโรจ นู ฮาตี ฆาละ อีงัจ     นู นะ มือนีปู.
49004023	กาเญา กือนา ฌาดี บารู ดัฮ     ฌางัน ฮาตี     ฌางัน ลาฆู นู อีงัจ ซามา.
49004024	กือนา อาเมด ญาวา นู บารู มาแรฮ ปากัย เลอ     นู บือฌาดี ซือรูปา บือกะ ตูฮัด ดัฮ     นู นะ บรี กาเญา บาฌิ-ตือปัจ     อาดา ฮาตี จรัฮ บาฌิ     นู ซูโงฮ เตอ.
49004025	กะฆีเตอ     กาเญา กือนา บราดู มือเลา มืออูปัย บรี ฮาบิฮ. "กือนา ปาคัจ มือเลา ลาฆู นู ซูโงฮ ฌางัน กาวัด" ซาเบะ กีตา ฌาดี ซือรูปา กลือกะ นู บือซามา     เดะ ซา ญาวา ดัฮ.
49004026	"มีเซ-จะ มูซัยํ โปด     ฌางัน บูวัจ ดูซา." ฌางัน มืออาดู ตือดะ รอจ กะ มาลับ.
49004027	ฌางัน บรี กือปาลา ฮาตู ซีตัด อาดา จือลัฮ     นะ มาโซะ.
49004028	ซือมียา นู ดือละ มือญูรี     ฌางัน นะ มือญูรี ปูลัก     ตาปี บรี ญา บือกรือฌา บรี บาฌิ     บรี ญา นะ บือเลฮ ฮาฆิ บือนา บารัก     กะ อูรัก ฮาฌะ.
49004029	ฌางัน บรี มูโลจ นะ กาเญา     มือเลา ปือมือเลา นู เตด บือฆูนา     ตาปี บรี มือเลา ปือมือเลา นู บาฌิ     นู นะ ตูโลก กาวัด     บือกะ ญา บือคานะ     นะ บรี ซือลามัจ กะ ซือมียา นู ดืองัยํ.
49004030	ฌางัน บูวัจ บรี ซือมืองัจ นู บาฌิ บือซรี นะ ตูฮัด     เตด ซือนัง-ฮาตี. ญา เลอ     ฌาดี มือกรา     นู กาเญา ฌาดี ซือมียา นะ ตูฮัด ดัฮ     ตือดะ อารี อีตู     นู กาเญา นะ ลือปัซ ซุจ บาฌิ ดัฮ.
49004031	ลาฆู กรัซ-ฮาตี     ลาฆู รีเซา-ฮาตี     ลาฆู มูซัยํ เดะ ฮาตี     ลาฆู บือตือฆัฮ     ลาฆู มืออูปัจ     ลาฆู อีงัจ นะ บูวัจ ซาลัฮ     ราตา มาจับ เตอ     บรี กาเญา บูวัก ลาฆู อีนี ซือมูฮา     ปี ฌาโวฮ เดะ กาเญา บรี ฮาบิฮ เลอ.
49004032	ตาปี บรี กาเญา ตือจีฮัด บือซามา     บรี ฮาตี บาฌิ บือซามา     บรี อาเกะ ซาลัฮ นะ กาวัด     ซือรูปา บือกะ ตูฮัด เดะ อาตัซ     อาเกะ ซาลัฮ นะ กาเญา     กรานา เยซู คริด ดัฮ.
49005001	กาเญา ฌาดี นานะ     นู ตูฮัด เดะ อาตัซ ซายัก ซูโงฮ. กะฆีเตอ     กาเญา กือนา ตูโรจ     ซือรูปา กะ ญา.
49005002	กือนา บูวัจ ตูโรจ เลอ     กือนา ซายัก ราตา     ซือรูปา เยซู คริด ซายัก กีตา     ยอม ซรัฮ ญาวา นะ ญา     กรานา กีตา     บรี ฌาดี ซือรูปา บารัก บาวู     นู ซรัฮ มือญือมัฮ กะ ตูฮัด     นู ตูฮัด ซูกา.
49005003	บรี กาเญา บูวัจ นู ลาฆู บือฆูนา     ฌางัน โกะ ซือมียา นะ ตูฮัด. ลาฆู บือกาเซฮ     ลาฆู เตด บือฆูนา ซือมูฮา     ลาฆู ฮาลูบา โปด     ลาฆู กะฆีเตอ     ฌางัน นะ มือเลา ซิอูซิ เลอ.
49005004	ฌางัน มือเลา ลาฆู ตะอารัฮ     ลาฆู บูดอ     ลาฆู ฮาตี ซูมก เตอ     นู ฌาดี ลาฆู เตด ปาโตจ นะ มือเลา. ตาปี กะฆีนี บาฌิ     กือนา มือเลา บรี ซือลามัจ กะ ตูฮัด เลอ.
49005005	กือนา ตาฮู ซูโงฮ จะ     ซือมียา บือกาเซฮ     ซือมียา บูวัจ ฮอย เตด บือฆูนา     ซือมียา ฮาลูบา เตอ     โกะ ซือมียา อีตู เลอ     ฮอย ปือซากา เดะ ดือนียา บารู นะ เยซู คริด ฌางัน ตูฮัด เดะ อาตัซ. นู ลาฆู ฮาลูบา อีตู     ฌาดี ซือรูปา ลาฆู ตูเฮะ กะ โกะ บราลา.
49005006	ฌางัน บรี ซาปา นู มือเลา ลาฆู เตด กือนา     นะ มือนีปู กาเญา. ฌาดี กรานา ลาฆู ปือบูวัจ กะฆีเตอ     นู ตูฮัด นะ มูซัยํ กรัจ ฮูโกบ     ลูมอฮ ซือมียา นู เตด มือนีงัย กะ ญา.
49005007	กะฆีเตอ     กาเญา ฌางัน ปี บือเฆาะ ฌางัน ลูมอฮ ซือมียา อีตู.
49005008	ดูลู     กาเญา ดูโดะ โซะ กือลับ     ตาปี วะตู อีนี     กาเญา ฌาดี ลูมอฮ ซือมียา นะ ตูฮัด     นู ดูโดะ เดะ โซะ จรัฮ ดัฮ. กือนา บูวัจ ตูโรจ กะ ลาฆู โซะ จรัฮ เลอ.
49005009	จรัฮ อีตู     บูวัจ บรี บูวัฮ นู บาฌิ ราตา ฌือแนฮ     นะ บือตูโมฮ     ฌาดี-จะ     ลาฆู บาฌิ เตอ     ลาฆู บาฌิ-ตือปัจ เตอ     ลาฆู นู ซูโงฮ เตอ.
49005010	กะฆีเตอ     กาเญา กือนา มือญาซัจ ลาฆู นามา     นู นะ บรี ตูฮัด ซูกา-ฮาตี.
49005011	ฌางัน มาโซะ บือซามา     ฌางัน ลาฆู โซะ กือลับ     นู ฮอย บูวัฮ ลาลู     ตาปี กาเญา กือนา บูวัจ บรี ลาฆู อีตู     ปลีฮัจ ซัฮ จะ     ฌาดี กะฮามี ซูโงฮ.
49005012	มีเซ-จะ     นะ มือเลา โปด     กะ ปาซัน ลาฆู นู กูญา จูรี บูวัจ เตอ     ญา จือและ ซูโงฮ เลอ. ฌางัน มือเลา ปาซัน ลาฆู ปือบูวัจ กะฆีเตอ.
49005013	นู จรัฮ อีตู     บูวัจ บรี ปือบูวัจ นะ ราตา ซือมูฮา     ปลีฮัจ ซัฮ ดัฮ. ซาเบะ ลาฆู ซือมูฮา     นู ปลีฮัจ ซัฮ เตอ     ฌาดี จรัฮ ดัฮ.
49005014	ซาเบะ กะฆีเตอ     อาดา ปือมือเลา นู จะ "โอ ซือมียา ลีนา เออ     กือนา บีกัซ เลอ. กือนา ฮีโดะ ปาเระ เดะ มาตี เลอ. กะฆีเตอ     เยซู คริด นะ ซูโลฮ     บรี จรัฮ กะ เกา." ญา จะ.
49005015	กะฆีเตอ     กาเญา กือนา ฌาฆา บาฌิ     บรี ตูโรจ กะ ฌาลัด นู บาฌิ. ฌางัน ฌาดี ซือมียา ฮอย อากัน     ตาปี บรี ฌาดี ซือมียา     นู ปานัย อากัน เลอ.
49005016	อาดา จือลัฮ นะ บูวัจ ลาฆู บาฌิ     วะตู ดีฮา โปด     กือนา บูวัจ เลอ     ซาเบะ บีลัก อารี อีนี     ฌาดี ฮาดัจ นู ฌาฮัจ.
49005017	กะฆีเตอ     ฌางัน ฌาดี ซือมียา บูดอ     ตาปี กือนา บรี มาโซะ เดะ ฮาตี     ลาฆู นามา นู ตูฮัด ซูกา.
49005018	ฌางัน มาโบะ อาระ     นู นะ บูวัจ บรี ซือมียา บือนาซา     ตาปี กาเญา กือนา ปือนอฮ ฌางัน ซือมืองัจ นะ ตูฮัด เลอ.
49005019	กือนา มือเลา บือซามา     ฌาดี ลาฆู มือญาญี ปูฌี กะ ตูฮัด เตอ     มือญาญี มือโอจ กะ ญา     ดาตัก เดะ ฮาตี นะ กาเญา. กือนา มือญาญี บือรามัย     ปูฌี กะ ตูฮัด     ปือนอฮ เดะ ฮาตี เลอ.
49005020	เดะ ลาฆู ซือมูฮา เตอ     กือนา บรี ซือลามัจ กะ ตูฮัด     นู อาโปก เดะ อาตัซ     ซือลาลู     เดะ นามา นะ เยซู คริด     ตูฮัด นะ กีตา.
49005021	กือนา มือนีงัย กะ กาวัด บือซามา-ซามา     ซาเบะ กาเญา ตูเฮะ กะ เยซู คริด.
49005022	โกะ บีนี เออ     กือนา มือนีงัย กะ โกะ ลากี นะ กาเญา     ซือรูปา กาเญา มือนีงัย กะ ตูฮัด.
49005023	ซาเบะ ลากี ฌาดี กือปาลา นะ บีนี นะ ญา     ซือรูปา บือกะ เยซู คริด ฌาดี กือปาลา นะ ซา ลูมอฮ นะ ญา. ซา ลูมอฮ อีตู     ฌาดี ญาวา นะ เยซู คริด นู ญา ตูโลก บรี ฮีโดะ ลือปัซ บาฌิ เลอ.
49005024	ซา ลูมอฮ อีตู     ยอม มือนีงัย กะ เยซู คริด กะฮามี เตอ     โกะ บีนี กือนา มือนีงัย กะ โกะ ลากี นะ กูญา     กะฆีเตอ เลอ     ราตา มาจับ เลอ.
49005025	โกะ ลากี เออ     กือนา ซายัก บีนี นะ กาเญา เลอ     ซือรูปา บือกะ เยซู คริด ซายัก ซา ลูมอฮ นะ ญา     ยอม ซรัฮ ญาวา นะ ญา     ฆาตี ซา ลูมอฮ อีตู
49005026	บีดา นะ ซูโรฮ ปือมือเลา นะ ญา     บูวัจ บรี ลูมอฮ อีตู ฌาดี จรัฮ บาฌิ     กรานา บาโซฮ ฌางัน อาเย ดัฮ.
49005027	ญา อีงัจ นะ บรี ซา ลูมอฮ อีตู     บือซายา บือซรี เตอ     ฮอย นามา นู ตะอารัฮ     ฮอย บือกัซ จีรอจ นามา โปด     ตาปี ฌาดี จรัฮ บาฌิ     ฮอย ตือปัจ นู นะ มือฌัฮ     นะ บรี ซา ลูมอฮ อีตู     ฌาดี ซือรูปา บีนี นะ ญา.
49005028	กะฆีเตอ เลอ     โกะ ลากี กือนา ซายัก โกะ บีนี นะ กูญา     บือกะ ซายัก ญาวา ตะอาซิก. ซือมียา นู ซายัก กะ บีนี นะ ญา เตอ     ซือรูปา ญา ซายัก กะ ญาวา ตะอาซิก.
49005029	ซาเบะ ฮอย ซาปา นู นะ บือชี กะ ญาวา ตะอาซิก     ตาปี ญา บือบือลา ญาวา อีตู     บือฮีมัจ บรี บาฌิ     ซือรูปา บือกะ เยซู คริด บือบือลา บือฮีมัจ บาฌิ กะ ซา ลูมอฮ นะ ญา.
49005030	ซาเบะ กีตา อีนี     ฌาดี กลือกะ เดะ ญาวา นะ เยซู คริด เลอ.
49005031	อาดา เดะ ซูรัจ ปือมือเลา นะ ตูฮัด นู จะ "กะฆีเตอ เลอ     กีลากี นะ ตีงัน เอด อาโปก นะ ญา     ปี ดูโดะ บือซามา บือซูโงฮ-ซูโงฮ ฌางัน บีนี นะ ญา. กูญา กือดูวา นะ ฌาดี ญาวา ซือตือปัจ." ญา จะ.
49005032	อาดา ลาฆู ดาลับ ซูโงฮ นู บูนี เดะ ดาลับ ปือมือเลา ซือปาตัฮ อีนี. กู ลีฮัจ จะ     ลาฆู อีนี ตูโญะ กะ เยซู คริด     ฌางัน ซา ลูมอฮ นะ ญา.
49005033	มีเซ-จะ กะฆีเตอ     กาเญา โซก ซืออูรัก กือนา ซายัก บีนี     ซือรูปา ซายัก กะ ญาวา ตะอาซิก. บีนี ฌูฆา     กือนา ตูเฮะ กะ ลากี นะ ญา.
49006001	โกะ นานะ เออ     กือนา มือนีงัย กะ เอด อาโปก นะ กาเญา     ซาเบะ ลีฮัจ กะ ตูฮัด. นะ บูวัจ กะฆีนี     กือนา ดัฮ.
49006002	ซูรัจ ปือมือเลา นะ ตูฮัด จะ "กือนา ตูเฮะ กะ เอด อาโปก นะ เกา." ญา จะ. อีนี ฌาดี ปือมือซัด นะ ตูฮัด     ซือปาตัฮ ลามูลา     นู อาดา ปือมือเลา ฌาญี ฌูฆา.
49006003	ปือมือเลา ฌาญี อีตู ฌาดี-จะ     "บีดา เกา นะ ปี ซือนัง บาลิ ซือนัง     อาดา อูมอยํ ปาญัก     เดะ นังฆรี นะ เกา." ญา จะ.
49006004	โกะ อาโปก เออ     ฌางัน อาโจบ นานะ นะ กาเญา     บรี รีเซา-ฮาตี. ตาปี กือนา ปูโฌะ นานะ     อาฌัยํ กูญา บรี ตูโรจ กะ ลาฆู นะ ตูฮัด.
49006005	โกะ ปราโซฮ เออ     กือนา มือนีงัย กะ ตกเก นะ กาเญา เดะ โซะ ดือนียา     ฌางัน ฮาตี ตาโกจ     ญาวา กือตัยํ. บรี กาเญา บือกรือฌา ฌางัน ฮาตี รือมัก     ซือรูปา บือกะ กาเญา บือกรือฌา บีดา เยซู คริด.
49006006	กือนา มือนีงัย กะ กูญา     บูกัด นะ บูวัจ เดะ โซะ ฮึลด มูคา นะ กูญา     บรี กูญา ซูกา เตอ     ตาปี มือนีงัย เลอ     ซือรูปา กาเญา ฌาดี ปราโซฮ นะ เยซู คริด. กือนา บือกรือฌา ปือนอฮ เดะ ฮาตี     บรี ตูฮัด เดะ อาตัซ ซูกา.
49006007	กือนา บือกรือฌา ซูกา-ฮาตี     ซือรูปา บือกะ กาเญา ตูโลก ตูฮัด     บูกัด ตูโลก ซือมียา.
49006008	ซาเบะ กาเญา ตาฮู จะ     ตูฮัด นะ บรี รังวัน กะ ซือมียา นู บูวัจ บาฌิ     เตด-จะ     ญา ฌาดี ปราโซฮ เฆอ เตด.
49006009	โกะ ตกเก เออ     กือนา บูวัจ กะฆีเตอ ฌูฆา เลอ     ฌางัน ปราโซฮ นะ กาเญา. ฌางัน มืออารับ ปรือกัด กูญา     ซาเบะ ตาฮู จะ     ตูฮัด นะ กูญา     นู อาดา เดะ อาตัซ     ฌาดี ตูฮัด นะ กาเญา ซามา. ญา เลอ     เตด ปีเลฮ มูคา นะ ซือมียา ดีฮา ลาลู เลอ.
49006010	โซะ ปือญูดัฮ     บรี กาเญา ตือฆัยํ-อูรัจ     ซาเบะ ลือกัจ บือซามา ฌางัน ตูฮัด     นู มือฆัฮ ซูโงฮ.
49006011	กือนา ปากัย บรี มืออาลัจ ฌางัน บารัก ปากัย บือปรัก นะ ตาฮัน     นู ตูฮัด บรี     ซือมูฮา เลอ     บีดา บรี กาเญา นะ บือเลฮ บลาวัด     ฌางัน ฮาตู ซีตัด นู บูวัจ ลาฆู กีจอฮ.
49006012	ซาเบะ กาเญา เตด บลาวัด ฌางัน ลูมอฮ ซือมียา     ตาปี บลาวัด ฌางัน โกะ ฌิด     นู ซัยํ-บือซัยํ     นู มือฆัฮ เตอ     บลาวัด ฌางัน โกะ ฮาตู กรัซ     นู ฮูโกบ ดือนียา นู กือลับ อีนี เตอ     บลาวัด ฌางัน โกะ ฌิด     นู ฌาฮัจ โตระ     เดะ โซะ อาตัซ โปด.
49006013	กะฆีเตอ     กาเญา กือนา ซาโมจ บารัก ปากัย บือปรัก นะ ตาฮัน นู ตูฮัด บรี     ปากัย บรี มืออาลัจ     ซือมูฮา เลอ. กะฆีเตอ     เดะ อารี นู ฌาฮัจ เตอ     กาเญา นะ บือเลฮ บือดีรี กือฌะ     บลาวัด ฌางัน โกะ ซือตรู อีตู. กาลา ซุจ ฮาบิฮ ดัฮ     กาเญา นะ บือดีรี กือฌะ     เตด อาลัฮ.
49006014	กะฆีเตอ     กือนา บือดีรี กือฌะ เลอ     อาดา ลาฆู ซูโงฮ     ฌาดี ซือรูปา ตาลี ปีงัก นะ กาเญา เตอ. อาดา ฮาตี รือมัก     ฌาดี ซือรูปา บาฌู บือซี     นู ตูโดก ตาฮะ ดาดา นะ กาเญา เตอ.
49006015	นู กาเญา ซียะ นะ มือญาเระ บรีตา นู บาฌิ     นู บรี ซือนัง-ฮาตี เตอ     ฌาดี ซือรูปา ปะตาปะ     นู กาเญา บอฮ เดะ กากี.
49006016	นู กาเญา ปือจายา     ฌาดี ซือรูปา ตือปัจ ซาฆัก. กือนา อาเกะ ตือปัจ ซาฆัก อีตู     ปือฆัก ซือลาลู เลอ     บีดา นะ บือเลฮ ปาดับ โกะ บูลุซ อาปี     นู ฮาตู ฌาฮัจ นะ ตูโฮะ.
49006017	นู ตูฮัด บูวัจ บรี ฮีโดะ ลือปัซ บาฌิ ดัฮ     ซาโมจ เลอ     ฌาดี ซือรูปา โมะ บือซี     ตูโดก ปาลา. ปือมือเลา นะ ตูฮัด     นู ซือมืองัจ นะ ตูฮัด นะ บรี เตอ     ซาโมจ เลอ     ฌาดี ซือรูปา ปือดัก นะ กาเญา.
49006018	กือนา บือซาโวจ เลอ     ซือลาลู. มีตา เดะ ตูฮัด     ราตา มาจับ. กะฆีเตอ     ฌาฆา เลอ     ฌางัน บราดู     ตูโรจ นู ซือมืองัจ นะ ตูฮัด บาวา เตอ. มีตา เลอ     เดะ ตูฮัด     บรี ตูโลก โกะ ซือมียา นะ ตูฮัด     ซือมูฮา.
49006019	กือนา บือซาโวจ บีดา กู ฌูฆา     มีตา เดะ ตูฮัด นะ บรี กู ปานัย มือเลา เตอ     บรี กู บรานี     นะ มือญาเระ ซัฮ     ลาฆู ดาลับ ซูโงฮ     นู ฌาดี บรีตา บาฌิ นะ ตูฮัด.
49006020	กรานา บรีตา นู บาฌิ อีตู     กู ฌาดี ปือญูโรฮ นะ ตูฮัด     นู อาดา เดะ ราตัย ดัฮ. มีตา เดะ ตูฮัด เลอ     บรี กู ฮาตี บรานี     นะ มือญาเระ ลาฆู อีตู     บือกะ กู ฆาฆัฮ นะ มือญาเระ เตอ.
49006021	อาดา ทีคิกัด     ฌาดี ซือรูปา อาดี นู กู ซายัก     นู ฌาดี ซือมียา บือกรือฌา นะ ตูฮัด     ซือมียา นู รือมัก. ญา เตอ     นะ มือญาเระ กะ กาเญา     ลาฆู ซือมูฮา     บรี กาเญา นะ ตาฮู ลาฆู นะ กู     ปือบูวัจ นะ กู     ซือมูฮา.
49006022	กู ซูโรฮ ญา ปี ซารี กาเญา     ซาเบะ ปาซัน อีนี     บรี กาเญา ตาฮู ลาฆู นะ กามี     ซือมูฮา     บรี ญา นะ ปูโฌะ ฮาตี นะ กาเญา ฌูฆา.
49006023	กู มีตา เดะ ตูฮัด     อาโปก เดะ อาตัซ     ฌางัน เยซู คริด     ตูฮัด นะ กีตา     บรี กูญา นะ บูวัจ บรี โกะ ดีบราดี ดูโดะ ซือนัง ซือลามัจ     ซายัก บือซามา     ปือจายา กะ ตูฮัด.
49006024	มีตา เดะ ตูฮัด     นะ ฮาลัย บรี ซือลามัจ     กะ โกะ ซือมียา ซือมูฮา     นู ซายัก เตด บราดู     กะ เยซู คริด     ตูฮัด นะ กีตา.
50001001	กู เปาโล ฌางัน ทิโมที     นู ฌาดี ปราโซฮ นะ เยซู คริด กามี ฆาแรฮ ซูรัจ อีนี     กีเรบ บรี กะ กาเญา     นู ฌาดี โกะ ซือมียา นะ ตูฮัด     ลือกัจ บือซามา ฌางัน เยซู คริด     นู ดูโดะ เดะ นังฆรี ฟีลิบปี เตอ     กะ โกะ ซือมียา บือบือลา ลูมอฮ กาเญา     ฌางัน ลูมอฮ ซือมียา มือนูโลก นะ กาเญา ซามา.
50001002	มีตา เดะ ตูฮัด     อาโปก นะ กีตา     ฌางัน ตูฮัด เยซู คริด     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
50001003	บีลัก กาลี     นู กู อีงัจ กะ กาเญา     กู บรี ซือลามัจ กะ ตูฮัด นะ กู.
50001004	บีลัก กาลี     นู กู บือซาโวจ บีดา กาเญา ซือมูฮา     กู บือซาโวจ     ซูกา-ฮาตี ซูโงฮ
50001005	ซาเบะ ตะเดะ อารี ลามูลา รอจ กะ อารี อีนี     กาเญา บือซามา ฌางัน กู     เดะ ลาฆู มือญาเระ บรีตา นู บาฌิ นะ เยซู.
50001006	กู ตือตู-ฮาตี จะ     ตูฮัด นู ฮึนตะ นะ บูวัจ กรือฌา นู บาฌิ     เดะ ฮาตี นะ กาเญา ดัฮ     ญา นะ บือกรือฌา     ตือดะ ซุจ ดัฮ     เดะ อารี นะ เยซู คริด เลอ.
50001007	นู กู ตือตู-ฮาตี กะฆีเตอ     บาฌิ ดัฮ     ซาเบะ กู ซายัก กาเญา     ปือนอฮ เดะ ฮาตี     ราตา ซือมียา. กรานา เตด-จะ กู กือนา ดูโดะ เดะ ปือฌารา     เฆอ-จะ อาดา จือลัฮ นะ ฌาฆา บรีตา นู บาฌิ นะ ตูฮัด     บูวัจ บรี ญา ตืองะ กือฌะ-กือมัซ ตือตู ดัฮ เตอ     กาเญา ซือมูฮา บือเลฮ ซาโมจ บาฮาเฆด     บือซามา ฌางัน กู ดัฮ     เดะ ลาฆู นู ตูฮัด ฮาลัย บรี ซือลามัจ กะ กู เตอ เลอ.
50001008	ตูฮัด ฌาดี ซะซี     นู กู อีงัจ ฌีราซา กะ กาเญา     ซือรูปา บือกะ เยซู คริด ซายัก กาเญา.
50001009	กะฆีเตอ     กู บือซาโวจ กรานา กาเญา     นะ บรี กาเญา ซายัก บือตามัฮ พรัด บาญะๆ เลอ     นะ บรี กาเญา ปานัย อากัน เตอ     ตาฮู ราตา มาจับ จะ     นู ดีฮา บาฌิ     นู ดีฮา ฌาฮัจ.
50001010	กะฆีเตอ     กาเญา นะ บือเลฮ บรีงัจ ดูลู     ลาฆู นามา นู บาฌิ เดะ กาวัด     บูวัจ บรี กาเญา นะ ฌาดี ซือมียา ฮาตี จรัฮ ซูโงฮ เตอ     ฮอย ลาฆู นู นะ กือนา มือฌัฮ เตอ     เดะ อารี นะ เยซู คริด อีตู.
50001011	กะฆีเตอ     กาเญา นะ อาดา บูวัฮ     นู ฌาดี ลาฆู บาฌิ-ตือปัจ     ปือนอฮ เดะ ฮาตี. เยซู คริด นะ บูวัจ บรี ฌาดี กะฆีเตอ     นะ บรี ลูมอฮ ซือมียา มือโอจ กะ ตูฮัด เดะ อาตัซ     นะ ปูฌี กะ ญา.
50001012	ดีบราดี เออ     กู บือคานะ นะ บรี กาเญา ตาฮู จะ     ลาฆู นามา ซือมูฮา     นู กู กือนา ดัฮ     บูวัจ บรี บรีตา นู บาฌิ นะ ตูฮัด     กือจัย ปี ราตา.
50001013	กะฆีเตอ     ลูมอฮ ตาฮัน เดะ บาลัย นะ ราฌา ซือมูฮา     ฌางัน ซือมียา อาซิก ปัจ อีนี     ซือมูฮา     ตาฮู บรี ซัฮ จะ     นู กู อาดา เดะ ราตัย ดัฮ     กรานา เยซู คริด เตอ.
50001014	ลาฆู นู กู กือนา ราตัย     บูวัจ บรี ลูมอฮ ดีบราดี นู บาญะ     ตือตู-ฮาตี เดะ ตูฮัด     บูวัจ บรี กูญา พรัด บรานี     นู นะ มือญาเระ ปือมือเลา นะ ตูฮัด     เตด ตาโกจ เดะ ซาปา เลอ.
50001015	ซูโงฮ     อาดา ซือตืองัฮ นู มือญาเระ     ลาฆู นะ เยซู คริด     ฌางัน ฮาตี ดือกี     ฮาตี บือตือฆัฮ. ตาปี อาดา ซือตืองัฮ นู มือญาเระ     ฌางัน ฮาตี บาฌิ.
50001016	กูญา อีนี บูวัจ กะฆีเตอ     ซาเบะ ซายัก กะ กู     ลีฮัจ จะ     กู อาดา เปะ อีนี     บรี อูฆัย ลาฆู     นู กูญา อาดู ปาซัน บรีตา นู บาฌิ นะ ตูฮัด.
50001017	กูญา อีตู     นู มือญาเระ ลาฆู นะ เยซู คริด ซีงี     อีงัจ นะ บือเลฮ บาฌิ เดะ กาวัด     ฮาตี กูญา เตด รือมัก เลอ. กูญา อีงัจ นะ บรี กู กือนา ซูซัฮ บือตามัฮ ลาฆี     วะตู นู กู อาดา ดูโดะ เดะ ราตัย กะฆีนี.
50001018	ดัฮ กะฆีเตอ     เตด ฌาดี นามา เลอ. กูญา ตืองัฮ บีตาฮู ลาฆู นะ เยซู คริด. อาดา นู ฮาตี เตด รือมัก ซือตืองัฮ     ฮาตี รือมัก ซือตืองัฮ. ตาปี กู ซูกา-ฮาตี     ซาเบะ กูญา มือญาเระ ลาฆู นะ เยซู     ราตา มาจับ. ซูโงฮ     กู นะ ซูกา-ฮาตี โตระ โซะ ฮึลด
50001019	กรานา กู ตาฮู จะ     นู กาเญา บือซาโวจ เตอ     นู ซือมืองัจ นะ เยซู คริด ตูโลก เตอ     นะ ตูโลก กู บรี ลือปัซ ดัฮ.
50001020	กู อีงัจ ซือซูโงฮ     จาดัก จะ     กู นะ ฮอย เตด จือและ นามาๆ โปด. ซือรูปา ดูลู     นู กู ฮาตี บรานี     บูวัจ บรี กูญา มือโอจ กะ เยซู คริด เตอ     บรี กู ฮาตี บรานี กะฆีเตอ     วะตู อีนี ฌูฆา. เตด-จะ     ญาวา กู นะ ฮีโดะ     นะ มาตี โปด     เตด นามา.
50001021	นู กู ฮีโดะ ฌาดี นามา? ฌาดี เยซู คริด เลอ. นู กู มาตี โปด     ฌาดี นะ บือเลฮ อูโตก เตอ เลอ.
50001022	กะ ญาวา กู นะ ฮีโดะ ลาฆี     บาฌิ เลอ     กู นะ บือกรือฌา บรี อาดา บูวัฮ บาญะ. ตาปี กู อีงัจ เตด กือนา     นะ ปีเลฮ โซะ ดีฮา.
50001023	กู ฆาโดฮ-ฮาตี     เดะ โซะ ดูวา ฌาลัด อีนี. โซะ อีนี     กู ซูกา-ฮาตี นะ มือนีงัน     ปี ดูโดะ บือซามา ฌางัน เยซู คริด. นะ ฌาดี กะฆีเตอ     ซูโงฮ     บาฌิ ลาฆี เลอ.
50001024	ตาปี โซะ อาซิก     กู ฆาฆัฮ นะ ฮีโดะ เดะ ญาวา อีนี ลาฆี     บรี กู นะ บือเลฮ ตูโลก กาเญา ปูลัก.
50001025	กู ตือตู-ฮาตี กะฆีนี ดัฮ. กะฆีเตอ     กู ตาฮู จะ     กู นะ ฮีโดะ ลาฆี     นะ ฮีโดะ บือซามา ฌางัน กาเญา     บรี กาเญา นะ ปือจายา บาฌิ ซือรูโลยํ     นะ ซูกา-ฮาตี เดะ ลาฆู ปือจายา อีตู เลอ.
50001026	กะฆีเตอ     วะตู กู มาแรฮ ดาปัจ กาเญา ปูลัก     กาเญา นะ บือเลฮ งันตืองัน เดะ เยซู คริด ลือเบฮ บาญะ     ซาเบะ ลาฆู นะ กู.
50001027	กะฆีเตอ เลอ     บรี กาเญา บูวัจ ตูโรจ     บือกะ นู ปาโตจ ฌางัน บรีตา นู บาฌิ นะ เยซู คริด. กะฆีเตอ     เตด-จะ กู นะ มาแรฮ ดาปัจ กาเญา     เตด มาแรฮ ดาปัจ โปด     ตาปี กู นะ ดืองัยํ ลาฆู นะ กาเญา จะ     นู กาเญา ซือรูปา ลูมอฮ ตาฮัน นู บือดีรี บือซามา     ฮาตี รือมัก เตอ     นู บือซามา-ฮาตี บลาวัด     กรานา บรีตา นู บาฌิ     นู กาเญา ปือจายา ดัฮ
50001028	นู เตด ตาโกจ นามา     เดะ ลูมอฮ ซือตรู เตอ. นู บูวัจ กะฆีนี     นะ ฌาดี ปือนานา     บูวัจ บรี กูญา ลีฮัจ จะ     กูญา นะ บือนาซา     กาเญา นะ ฮีโดะ ลือปัซ บาฌิ. ฌาดี ตูฮัด เดะ อาตัซ     นู บรี ลือปัซ กะฆีเตอ.
50001029	กรานา ญา เตอ     ฮาลัย บรี กาเญา นะ ตูโรจ กะ เยซู คริด     บูกัด ซา ปือจายา กะ ญา เตอ     ตาปี บรี ตาฮัด ซูซัฮ กรานา ญา ฌูฆา.
50001030	กะฆีเตอ     กาเญา นะ บลาวัด     ซือรูปา นู กาเญา ลีฮัจ กู บลาวัด ดัฮ     บือกะ กาเญา ดืองัยํ จะ     กู ตืองัฮ บลาวัด เดะ วะตู อีนี.
50002001	นู กาเญา อาดา ลือกัจ บือซามา ฌางัน เยซู คริด     บูวัจ บรี ปูโฌะ ฮาตี นะ กาเญา เตอ. นู เยซู ซายัก กาเญา     บูวัจ บรี ฮาตี นะ กาเญา ซือนัง เตอ. นู กาเญา บือรามัย บือซามา ฌางัน ซือมืองัจ นะ ญา นู กาเญา ฮาตี บาฌิ     ตือจีฮัด กาวัด เตอ
50002002	กะฆีเตอ เลอ     บรี กาเญา บูวัจ ลาฆู นู นะ บรี กู ซูกา-ฮาตี     ปือนอฮ ดัฮ. บรี กาเญา บรีงัจ บือกีรา ซา ฮาตี     ซายัก บือซามา เลอ. บรี กาเญา อาดา ฮาตี บือฮีมัจ บือซามา บรี บาฌิ เลอ     ราตา มาจับ.
50002003	ฌางัน บูวัจ นามา     นู อาดา ฮาตี มาจิก     อีงัจ นะ บือเลฮ บาฌิ เดะ กาวัด เตอ     ตาปี บรี กาเญา มือนูโนะ-ฮาตี กะ กาวัด     อีงัจ จะ     กาวัด เตอ     บาฌิ เดะ กาเญา.
50002004	ฌางัน ซือมาตา บือฮีมัจ กะ ลาฆู ญาวา ตะอาซิก     ตาปี บรี กาเญา โซก ซืออูรัก     บือฮีมัจ ลาฆู นะ กาวัด ฌูฆา.
50002005	บรี กาเญา อาดา ฮาตี     ซือรูปา บือกะ ฮาตี นะ เยซู คริด     กะฆีนี เลอ
50002006	ญา เตอ เลอ     อาดา ซา ญาวา ฌางัน ตูฮัด เดะ อาตัซ ซือลาลู. ตาปี นู ญา ดูโดะ ซือบายา ฌางัน ตูฮัด ญา เตด อีงัจ จะ     ฆาโดฮ นะ ปือฆัก กือมัซ เลอ
50002007	ตาปี ญา ยอม ซรัฮ ตีงัน ดัฮ     ยอม ซาโมจ ญาวา นะ ปราโซฮ ยอม มาแรฮ ฌาดี     ซือรูปา บือกะ อูมัจ-ซือมียา ดัฮ.
50002008	วะตู ปลีฮัจ เดะ ดาลับ ญาวา ซือมียา ดัฮ ญา มือนูโนะ ญาวา ตะอาซิก     ยอม มือนีงัย     รอจ กะ มาตี     ฌาดี-จะ     3 ยอม มาตี เดะ กายู ปลีตัก ดัฮ.
50002009	ซาเบะ กะฆีเตอ เลอ     ตูฮัด เดะ อาตัซ อาเกะ เยซู ปี รอจ กะ โซะ ตีงี เดะ อาตัซ     บรี ญา อาดา ปือนามา นู บาฌิ     บาฌิ เดะ ปือนามา นู อาซิกๆ ซือมูฮา.
50002010	กะฆีเตอ     โกะ ลูมอฮ ซือมูฮา เดะ โซะ ลาแงะ เตอ     เดะ โซะ ดือนียา     เดะ โซะ บาวัฮ ดือนียา โปด     กูญา ซือมูฮา นะ ตูกู ลูโตจ     มือนูโนะ มือญือมัฮ     กะ นามา นะ เยซู.
50002011	มูโลจ นะ กูญา ซือมูฮา นะ มือเลา ซาโงะ จะ "เยซู คริด ฌาดี ตูฮัด เตอ เลอ." กะฆีเตอ     กูญา นะ มือโอจ กะ ตูฮัด     นู อาโปก เดะ อาตัซ.
50002012	กะฆีเตอ เลอ     กาเญา นู กู ซายัก เออ     กาเญา ยอม มือนีงัย กะ กู ซือลาลู     บูกัด ซา วะตู     นู กู อาดา บือซามา ฌางัน กาเญา     ตาปี ลือเบฮ เดะ อีตู     วะตู อีนี     นู กู ฮอย ดัฮ     บรี กาเญา มือนีงัย พรัด บาญะ เลอ. กะฆีเตอ     นู กาเญา ฮีโดะ ลือปัซ บาฌิ ดัฮ     กาเญา กือนา บือกรือฌา บูวัจ ตูโรจ เลอ     อาดา ฮาตี ตาโกจ     ญาวา กือตัยํ     บูวัจ บรี ลือปัซ ฮาบิฮ ดัฮ.
50002013	ซาเบะ ตูฮัด เดะ อาตัซ เตอ     ญา เลอ     นู ตืองัฮ บือกรือฌา เดะ ฮาตี นะ กาเญา     บูวัจ บรี กาเญา บือคานะ นะ ตูโรจ     บือกะ ฮาตี นู บาฌิ นะ ญา เตอ     บือเลฮ บูวัจ ตูโรจ กะฆีเตอ ฌูฆา.
50002014	กือนา บูวัจ บือนา ซือมูฮา     ฮอย ลาฆู บือซูงุจ     ฮอย ลาฆู บือตือฆัฮ.
50002015	กะฆีเตอ     กาเญา นะ ฌาดี ซือมียา นู เตด กือนา มือฌัฮ ดัฮ     นู ฮอย นามา นู ตะอารัฮ. กาเญา ฌาดี นานะ นะ ตูฮัด เดะ อาตัซ     นานะ นู ฮอย ซาลัฮ     เดะ ตืองัฮ ลูมอฮ ซือมียา ฮาดัจ อีนี     นู ซูกา กีจอฮ     นู ฮอย เตด ตือปากัย อีนี. เดะ ตืองัฮ ลูมอฮ กูญา อีตู     กาเญา บือเลฮ ปลีฮัจ ดัฮ     ซือรูปา โกะ มาตา จรัฮ     นู ซูวัยํ เดะ ดือนียา
50002016	ฌาดี-จะ     กาเญา กือนา อูโญะ ปือมือเลา นู บรี ฮีโดะ กะ กูญา. กะฆีเตอ     เดะ อารี นะ เยซู คริด กู นะ บือเลฮ งันตืองัน ลาฆู นะ กาเญา จะ     กู เตด บลารี ฮอย รังวัน     เตด บือกรือฌา     เตด บือเลฮ นามา เลอ.
50002017	ซาเบะ กาเญา ปือจายา ดัฮ     บือเลฮ มือญือมัฮ ญาวา นะ กาเญา ตะอาซิก     ฌาดี บารัก มือญือมัฮ กะ ตูฮัด. มีเซ-จะ กู ฆาโดฮ นะ มาตี     ซือรูปา กู ฌาดี อาระ อางุน     นู กือนา อูแร เดะ อาตัซ บารัก มือญือมัฮ นะ กาเญา เตอ     กู นะ ซูกา-ฮาตี โตระ     นะ ซูกา-ฮาตี บือซามา ฌางัน กาเญา.
50002018	กาเญา ฌูฆา     กือนา ซูกา-ฮาตี โตระ     บือซามา ฌางัน กู เลอ.
50002019	กะ ตูฮัด เยซู ซูกา     กู จาดัก จะ     เตด บราปา ลามา     กู นะ ซูโรฮ ทิโมที ปี ซารี กาเญา. กะฆีเตอ     ตานา กู มือนีงัย ลาฆู นะ กาเญา     กู นะ ซูกา-ฮาตี เลอ.
50002020	กู ฮอย ซือมียา อาซิก     นู ซือรูปา ทิโมที. ญา บอฮ-ฮาตี บือซูโงฮ-ซูโงฮ     เดะ ลาฆู นะ กาเญา เตอ.
50002021	ซาเบะ ลูมอฮ ซือมียา อาซิก     กูญา เตด อีงัจ กะ ลาฆู นะ เยซู คริด     ตาปี อีงัจ กะ ลาฆู ญาวา นะ ตะอาซิก เตอ.
50002022	ตาปี กาเญา ตาฮู จะ     ทิโมที ญา ฮาตี รือมัก     บือกรือฌา มือญาเระ บรีตา นู บาฌิ นะ ตูฮัด บือซามา ฌางัน กู     ซือรูปา นานะ บือกรือฌา บือซามา ฌางัน ปะ เดะ ญา.
50002023	ตานา กู ตาฮู จะ     ลาฆู นะ กู     นะ ซือลือซัย กะฮามี     กู จาดัก นะ ซูโรฮ ญา ปี กะ กาเญา.
50002024	ตูฮัด บูวัจ บรี กู ตือตู-ฮาตี     จะ     กลาฆี อีซี กู ตะอาซิก     นะ มาแรฮ ซารี กาเญา.
50002025	กู อีงัจ จะ     กู กือนา ซูโรฮ อาดี เดะ กู     เอปาโฟรดิทัด     ปี ซารี กาเญา. ญา เตอ     บือกรือฌา บือซามา ฌางัน กู ดัฮ     ซือรูปา กาวัด บือปรัก บือซามา. ญา เตอ     นู ฌาดี ปือญูโรฮ นะ กาเญา     มาแรฮ ตูโลก กู ดัฮ.
50002026	ญา บือคานะ นะ ดาปัจ กาเญา ซือมูฮา ปูลัก     ฆาโดฮ-ฮาตี     ซาเบะ กาเญา ดืองัยํ ดัฮ จะ     ญา เตด ซือนัง ญาวา.
50002027	ซูโงฮ     ญา ซาเกะ โตระ ดัฮ     มาจับ นะ มาตี ดัฮ. ตาปี ตูฮัด เดะ อาตัซ ตือจีฮัด กะ ญา ดัฮ. บูกัด ซา ตือจีฮัด กะ ญา ซืออูรัก     ตาปี ตือจีฮัด กะ กู ฌูฆา     ตีเมา บรี กู บาฮาตี โตระ ฌูฆา.
50002028	กะฆีเตอ     กู ฮาตี ฆางู     ซูกา นะ ซูโรฮ ญา     ปี ซารี กาเญา     นะ บรี กาเญา ซูกา-ฮาตี ปูลัก     นู บือเลฮ ดาปัจ ฌางัน ญา     นะ บรี กู เตด บราปา บาฮาตี ตือลาลู.
50002029	บรี กาเญา ซาโมจ ญา บรี ซูกา-ฮาตี     บือกะ อาดี-บราดี นู ปือจายา กะ ตูฮัด. กือนา มือโอจ กะ ซือมียา นู กะฆีนี เลอ
50002030	ซาเบะ ญา ยอม ซรัฮ ญาวา     มาจับ นะ มาตี ดัฮ     กรานา บูวัจ บือกรือฌา นะ เยซู คริด     นะ ตูโลก กู     ฆาตี กาเญา     นู มาแรฮ เตด บือเลฮ.
50003001	โกะ ดีบราดี นะ กู เออ     โซะ ปือญูดัฮ     บรี กาเญา ซูกา-ฮาตี     กรานา ตูฮัด เลอ. นู กู นะ ฆาแรฮ ลาฆู อีนี กะ กาเญา ปูลัก     เตด ฌาดี ลาฆู ปายัฮ นะ กู โปด     ตาปี นะ บรี กาเญา ลือปัซ     เตด บือนาซา ดัฮ.
50003002	บรี กาเญา ฌาฆา เลอ     ลูมอฮ ซือมียา นู ซือรูปา กะ อาซู. ฌาฆา เลอ     ซือมียา นู บูวัจ ลาฆู ฌาฮัจ. ฌาฆา เลอ     ซือมียา นู ซายัจ ลูลู เดะ ญาวา.
50003003	บูกัด กูญา อีตู     ตาปี กีตา นี เลอ     นู ซาโมจ ลาฆู กรัจ นู ซูโงฮ เตอ. ซาเบะ กีตา เลอ     นู มือญือมัฮ กะ ตูฮัด เดะ อาตัซ     บือกะ ซือมืองัจ นะ ญา บาวา เตอ     นู ซูกา-ฮาตี บือตืองัน ลาฆู นะ เยซู คริด เตอ     นู เตด ตือตู-ฮาตี เดะ ลาฆู โซะ ญาวา เตอ.
50003004	ตาปี กู เลอ     บือเลฮ ตือตู-ฮาตี เดะ ลาฆู โซะ ญาวา. กะ อาดา ซือมียา อาซิก อีงัจ จะ     ญา บือเลฮ ตือตู-ฮาตี เดะ ลาฆู โซะ ญาวา     กู โปด     ลือเบฮ เดะ ญา.
50003005	ฌาดี-จะ     กู ซาโมจ ลาฆู กรัจ     วะตู อูมอยํ นะ กู ลาปัด อารี ดัฮ เตอ     กู บือฌาดี ดัฮ     ฌาดี ซือมียา บักซา อิซราเอน เตอ     ฌาดี ซือมียา เดะ บือแนฮ นะ เบนยามิน     ฌาดี ซือมียา บักซา ฮีบรู ซูโงฮ เตอ. เดะ ลาฆู ตูโรจ กะ ปือมือเลา ฮูโกบ นะ ตูฮัด เตอ     กู ฌาดี ซือมียา ลูมอฮ ฟาริซี นู ตูเฮะ ซูโงฮ ดัฮ.
50003006	นู กู ตูเฮะ ซือซูโงฮ     ยู-จะ ยอม ปรือกัด โกะ ลูมอฮ นะ ตูฮัด เตอ. กะ ซือมียา นะ บาฌิ-ตือปัจ บือเลฮ     ซาเบะ ญา ตูโรจ กะ ปือมือเลา ฮูโกบ เตอ     กู เลอ     ฌาดี ซือมียา นู ฮอย ซาลัฮ ดัฮ.
50003007	ตาปี บือนา อีตู     นู กู ดือละ อีงัจ ดัฮ     บือนา ตือปากัย เตอ     บารู กู อีงัจ จะ     ฌาดี บือนา นู ฮอย เตด ตือปากัย     กรานา เยซู คริด เตอ เลอ.
50003008	ซูโงฮ เลอ     กู อีงัจ จะ     บือนา ซือมูฮา     ฌาดี บือนา นู ฮอย เตด ตือปากัย ดัฮ. ซาเบะ กู กีรา จะ     นู นะ กราลา เยซู คริด     ตูฮัด นะ กู เตอ     บาฌิ ซูโงฮ     ลือเบฮ เดะ บือนา อาซิก ซือมูฮา. กรานา เยซู เตอ     กู กือนา ซรัฮ ตีงัน บูวัก บือนา ซือมูฮา อีตู     กีรา จะ     บือนา ซือมูฮา อีตู     ฌาดี บือนา รูบือฮีรู     นู ฮอย เตด ตือปากัย     บรี กู นะ บือเลฮ เยซู คริด
50003009	นะ บรี ลีฮัจ จะ     กู อาดา ลือกัจ บือซามา ฌางัน ญา เลอ. กะฆีเตอ กู ฌาดี ซือมียา นู บาฌิ-ตือปัจ ฌางัน ตูฮัด     บูกัด ซาเบะ กู ตะอาซิก บูวัจ ตูโรจ กะ ปือมือเลา ฮูโกบ เตอ     ตาปี ซาเบะ กู ปือจายา กะ เยซู คริด ดัฮ. กะฆีเตอ     ตูฮัด เดะ อาตัซ     บูวัจ บรี ฌาดี ซือมียา บาฌิ-ตือปัจ     ซาเบะ ปือจายา ดัฮ.
50003010	กะฆีเตอ     กู บือคานะ นะ กราลา เยซู คริด เตอ     นะ กราลา ลาฆู ปือมือฆัฮ     นู ญา ฮีโดะ ปาเระ เดะ มาตี ดัฮ เลอ. กู บือคานะ นะ อาดา บาฮาเฆด เดะ ลาฆู     นู ญา ตาฮัด ซูซัฮ ดัฮ     ฌาดี-จะ     กู ยอม มาตี ซือรูปา บือกะ เยซู เตอ
50003011	จาดัก-จะ     กะฮามีๆ เลอ     กู นะ รอจ กะ ลาฆู ฮีโดะ ปาเระ เดะ มาตี ฌูฆา.
50003012	บูกัด-จะ     กู รอจ ดัฮ. บูกัด-จะ     กู ซุจ บาฌิ ดัฮ. ตาปี เยซู คริด ญา จาปัย ปือฆัก กู ดัฮ     นะ บรี กู รอจ กะ ลาฆู ฮีโดะ ปาเระ เดะ มาตี อีตู. กะฆีเตอ     กู บลารี ปี     ตือนอง รือมักๆ     บีดา กู นะ จาปัย ปือฆัก ลาฆู อีตู บือเลฮ.
50003013	ดีบราดี เออ     กู เตด อีงัจ จะ     นู กู จาปัย บือเลฮ ฮาบิฮ ดัฮ     ตาปี กู บูวัจ ซา ลาฆู อีนี     ฌาดี-จะ     บือนา นู ลือปัซ ดัฮ     กู เตด อาเมด มาแรฮ อีงัจ ปูลัก     ตาปี บือนา นู โซะ ฮึลด อีตู     กู นะ กูวาซา อาเงา ตางัน อาเมด เลอ.
50003014	กู ตืองัฮ บลารี ตือนอง ปี รือมักๆ     นะ รอจ กะ กือนีรา     บีดา นะ บือเลฮ รังวัน. รังวัน อีตู ฌาดี กะฆีนี จะ     นู ตูฮัด เดะ อาตัซ ญา ซูโรฮ เยซู คริด ปาเงน กู     บรี ดูโดะ เดะ อาตัซ ลาแงะ.
50003015	กะฆีเตอ     บรี กีตา นู ฌาดี ซือมียา บือซัยํ     อาดา กีรา กะฆีเตอ. กะ กาเญา อีงัจ ลาฆู อาซิก     เดะ ลาฆู นามา โปด     ตูฮัด เดะ อาตัซ     นะ บูวัจ บรี กาเญา ลีฮัจ     ลาฆู อีตู ซัฮ ดัฮ.
50003016	ตาปี กีตา รอจ กะ ตือกอซ ดีฮา ดัฮ     บรี กีตา ตูโรจ ฌาลัด ปี     เดะ โซะ อีตู เลอ.
50003017	ดีบราดี เออ     บรี กาเญา บือซามา ตูโรจ กะ จูตอ นะ กู เลอ. กือนา บือฮีมัจ กะ โกะ ซือมียา     นู บูวัจ ตูโรจ ลาฆู อีนี     ซือรูปา กาเญา อาดา ลูมอฮ กามี ฌาดี จูตอ ดัฮ.
50003018	นู กู มือญาเระ กะ กาเญา     ซือกาลี ดัฮ     วะตู อีนี     กู มือญาเระ ปูลัก     ซาเมน มือนาแงฮ     มือเลา จะ     อาดา ซือมียา บาญะ     นู ฌาดี ซือตรู บลาวัด ฌางัน กายู ปลีตัก นะ เยซู คริด.
50003019	โซะ ฮูโฌก ฌาลัด     กูญา นะ รอจ กะ ฌาฮานัม. กูญา บูวัจ ซือรูปา โปรจ กูญา ฌาดี ตูฮัด นะ กูญา. กูญา อาเมด ลาฆู ปือจือและ นะ กูญา มาแรฮ     บือตืองัน กะ ลาฆู อีตู. กูญา ซือมาตา อีงัจ ลาฆู โซะ ดือนียา อีนี เลอ.
50003020	ตาปี กีตา อีนี     ฌาดี ซือมียา นังฆรี โซะ ลาแงะ. กีตา มือนาตี ซือมียา นู นะ ตูโลก บรี ลือปัซ     นู นะ มาแรฮ ดาตัก เดะ โซะ อาตัซ. ญา เตอ เลอ     ฌาดี เยซู คริด     ตูฮัด นะ กีตา.
50003021	ญา นะ ซาเลด ญาวา นู ลือมัฮ นะ กีตา อีนี     บรี ฌาดี บารู     ซือรูปา ญาวา นู บือซรี นะ ญา. ญา มือฆัฮ โตระ     นะ บูวัจ กะฆีเตอ     ซือรูปา บือกะ นู นะ บูวัจ บรี บือนา ซือมูฮา     อาดา เดะ บาวัฮ ฮูโกบ นะ ญา.
50004001	กะฆีเตอ โกะ ดีบราดี เออ     กู ซายัก กาเญา     บรีงัจ ฌีราซา กะ กาเญา. กาเญา บูวัจ บรี กู ซูกา-ฮาตี     กาเญา ซือรูปา ฌาดี จูบุก นะ กู. กรานา ลาฆู กะฆีเตอ ซีงี     กาเญา นู กู ซายัก เออ     บรี กาเญา บือดีรี กือฌะ-กือมัซ     ลือกัจ บือซามา ฌางัน ตูฮัด เลอ.
50004002	ยูโอดียา เออ     ซินทิเค เออ     กู ปรีงัจ กะ กาเญา เลอ     บรี กาเญา บือปาคัจ บือซามา     บือกะ ฌาดี ซือมียา ปือจายา กะ ตูฮัด บือซามา เลอ.
50004003	เกา เลอ     นู ฌาดี กาวัด บือกรือฌา ซูโงฮ     บือซามา ฌางัน กู เตอ     บรี เกา ตูโลก นีบีนี ดูวา อูรัก ซีงี     ซาเบะ กูญา บือเลฮ บือกรือฌา โตระ     บือซามา ฌางัน กู     ตูโลก มือญาเระ บรีตา นู บาฌิ นะ ตูฮัด. อาดา ฌูฆา กือเลเม     ฌางัน โกะ ซือมียา อาซิก     นู บือกรือฌา     บือซามา ฌางัน กู ดัฮ. ตูฮัด ญา บรี     นามา นะ กูญา ซือมูฮา     อาดา เดะ ซูรัจ นะ ซือมียา นู ฮีโดะ.
50004004	นู กาเญา ลือกัจ บือซามา ฌางัน ตูฮัด ดัฮ     กะฆีเตอ บรี กาเญา ซูกา-ฮาตี ซือลาลู. กู มือเลา ซือกาลี ลาฆี     บรี กาเญา ซูกา-ฮาตี เลอ.
50004005	กือนา บรี ซือมียา ซือมูฮา นะ ลีฮัจ จะ     นู กาเญา ฮาตี บือแฌะ. ตูฮัด ดาปิก นะ รอจ ดัฮ.
50004006	ฌางัน ฆาโดฮ-ฮาตี     เดะ ลาฆู นามาๆ โปด     ตาปี ลาฆู นะ กาเญา ซือมูฮา     ซือมาตา กือนา บีตาฮู กะ ตูฮัด เดะ อาตัซ เลอ. กือนา บือซาโวจ มีตา เดะ ตูฮัด. กือนา บรี ซือลามัจ กะ ญา ซามา.
50004007	กะฆีเตอ     ตูฮัด นะ บรี กาเญา ซือนัง-ฮาตี     ลือเบฮ เดะ ซือมียา นะ อีงัจ เดะ ฮาตี. นู กาเญา ซือนัง-ฮาตี กะฆีเตอ     นะ ฌาฆา ฮาตี นะ กาเญา     ฌางัน ลาฆู นู กาเญา อีงัจ เดะ ฮาตี เตอ     บือกะ กาเญา อาดา ลือกัจ บือซามา ฌางัน เยซู คริด ดัฮ.
50004008	ดีบราดี เออ     โซะ ปือญูดัฮ อีนี     กาเญา กือนา ซือมาตา อีงัจ     กะ บือนา นู รือมัก เตอ     บือนา นู ซือมียา มือโอจ เตอ     บือนา นู บาฌิ-ตือปัจ     บือนา นู จรัฮ บาฌิ     บือนา นู บือฆาจะ     บือนา นู ตือปาโตจ เตอ. กะ อาดา บือนา นามา นู บาฌิ ซูโงฮ เตอ     นู ปาโตจ นะ ปูฌี     บรี กาเญา ซือมาตา อีงัจ กะ บือนา อีตู เลอ.
50004009	บือนา นามาๆ     นู กาเญา บลาฌัยํ เดะ กู     ซาโมจ เดะ กู     ดืองัยํ เดะ กู     ลีฮัจ เดะ กู ดัฮ เตอ     บรี กาเญา บูวัจ ตูโรจ ซือมูฮา เลอ. กะฆีเตอ     ตูฮัด นู บรี ซือนัง-ฮาตี เตอ     ญา นะ ดูโดะ บือซามา ฌางัน กาเญา เลอ.
50004010	ตูฮัด บรี กู ซูกา-ฮาตี บาญะ     ลีฮัจ จะ     นู กาเญา ฮาตี บาฌิ     อีงัจ กะ กู     บารู อีนี     บือตูโมฮ ปูลัก ดัฮ. ซูโงฮ     กาเญา อีงัจ กะ กู ซือลาลู     ตาปี ฮอย จือลัฮ นะ ตูโลก.
50004011	บูกัด-จะ     กู มือเลา กะฆีนี     ซาเบะ บือซูงุจ จะ     กู กูรัก นามา ดัฮ. ตาปี กู บลาฌัยํ ดัฮ     นู กู ดูโดะ กะฮามี เตอ     กู ซือนัง-ฮาตี กะฆีเตอ เลอ.
50004012	กู ตาฮู นะ บือซูวา ฌางัน ลาฆู ฮาฌะ โตระ เตอ     ตาฮู นะ บือซูวา ฌางัน ลาฆู นู อาดา บาญะ     ลือเบฮ เดะ ซูโรฮ ฌูฆา. กู บลาฌัยํ ลาฆู อีนี     ซุจ ดัฮ     บูวัจ บรี กู ซือนัง-ฮาตี ซือลาลู     ราตา มาจับ. เตด-จะ กือญัง     ลาปัยํ     เตด นามา. เตด-จะ กู อาดา บาญะ     ฮอย นามา โปด     ตาปี กู ซือนัง-ฮาตี เลอ.
50004013	ลาฆู นามา โปด     กู บูวัจ บือเลฮ ฮาปา     ซาเบะ ตูฮัด ตูโลก กู     บรี บือเลฮ บูวัจ กะฆีเตอ.
50004014	ตาปี นู กาเญา บือซามา     เดะ ลาฆู ซูซัฮ นะ กู     บาฌิ ดัฮ เลอ.
50004015	ลูมอฮ กาเญา เดะ นังฆรี ฟีลิบปี ตาฮู บาฌิ ดัฮ     กาลา กู ฮึนตะ มือญาเระ บรีตา นู บาฌิ นะ ตูฮัด     ตรือเบะ เดะ โซะ นังฆรี มาซิโดเนีย ดัฮ เตอ     ลูมอฮ กาเญา ฌาดี ซา ลูมอฮ นะ ตูฮัด     นู ตูโลก กู ดัฮ     นู บือซามา ฌางัน กู     เดะ ลาฆู บลาญา นะ กู.
50004016	ตานา กู ดูโดะ เดะ นังฆรี เทซะโลนิกา     กาเญา โปด     ตูโลก กู บาญะ กาลี ดัฮ.
50004017	บูกัด-จะ     กู อีงัจ บือคานะ เดะ ซือบารัก นู กาเญา บรี กะ กู     ตาปี กู อีงัจ นะ บรี กาเญา     นะ บือเลฮ บูวัฮ อูโตก ซือรูโลยํ เลอ.
50004018	นู เอปาโฟรดิทัด อาเมด ดูเวะ     เดะ นามา นะ กาเญา     มาแรฮ     กู ซาโมจ ดัฮ ซือมูฮา. อาดา บาญะ     ฆือนะ ดัฮ. บือนา อีตู ฌาดี ซือรูปา บารัก มือญือมัฮ กะ ตูฮัด     นู บาวู บาฌิ     นู ตูฮัด เดะ อาตัซ ซูกา ซาโมจ ดัฮ.
50004019	กะฆีเตอ ตูฮัด เดะ อาตัซ     ตูฮัด นะ กู เตอ     ญา นู อาดา บือนา บารัก บรือฆา นู บือซรี บาญะ ซูโงฮ     นู เยซู คริด นะ บรี เตอ     ญา นะ ฮาลัย บรี กะ กาเญา     บือนา บารัก ซือมูฮา นู กาเญา บือคานะ.
50004020	มีตา บรี ตูฮัด นู อาโปก เดะ อาตัซ นะ กีตา     นะ บือซรี บาฌิ ซือลาลู     เตด บราดู. อาเมน.
50004021	กู กีเรบ บรีงัจ เลอ     กะ โกะ ซือมียา นะ ตูฮัด ซือมูฮา     นู อาดา ลือกัจ บือซามา ฌางัน เยซู คริด. ลูมอฮ ดีบราดี     นู อาดา บือซามา ฌางัน กู     กูญา กีเรบ บรีงัจ รอจ กะ กาเญา ฌูฆา.
50004022	โกะ ซือมียา นะ ตูฮัด โซะ อีนี ซือมูฮา     กีเรบ บรีงัจ กะ กาเญา. ลือเบฮ เดะ กาวัด เตอ     ลูมอฮ ซือมียา นู บือกรือฌา เดะ บาลัย นะ ราฌา ซีซา     กูญา กีเรบ บรีงัจ กะ กาเญา.
50004023	มีตา เดะ ตูฮัด เยซู คริด     บรี ญา ฮาลัย บรี ซือลามัจ กะ ฮาตี นะ กาเญา เลอ.
51001001	กู     เปาโล     นู ฌาดี ปือญูโรฮ นะ เยซู คริด     ตูโรจ นู ตูฮัด เดะ อาตัซ บือคานะ ดัฮ     กู ฌางัน ทิโมที     นู ฌาดี อาดี-บราดี นะ กีตา     กามี ฆาแรฮ ซูรัจ อีนี
51001002	อาตัจ กะ โกะ ซือมียา นะ ตูฮัด เดะ นังฆรี โกโลซี     นู ฌาดี อาดี-บราดี     ฮาตี รือมัก     ปือจายา กะ เยซู คริด. มีตา เดะ ตูฮัด     อาโปก นะ กีตา     นะ บรี ซือลามัจ กะ กาเญา     นะ บรี กาเญา     ดูโดะ ซือนัง ซือลามัจ เลอ.
51001003	วะตู กามี บือซาโวจ     ปาซัน ลาฆู นะ กาเญา     กามี ซือลาลู บรี ซือลามัจ     กะ ตูฮัด เดะ อาตัซ     นู ฌาดี อาโปก เดะ เยซู คริด     ตูฮัด นะ กีตา
51001004	ซาเบะ กามี ดืองัยํ ดัฮ     นู กาเญา ปือจายา กะ เยซู คริด เตอ     นู กาเญา ซายัก กะ โกะ ซือมียา นะ ตูฮัด     ซือมูฮา เตอ.
51001005	นู กาเญา ปือจายา     ซายัก กะฆีนี     ซาเบะ กาเญา จาดัก นะ ดาปัจ     บือนา นู ตาโรฮ ดูลู     เดะ โซะ อาตัซ ลาแงะ     บีดา กาเญา เตอ. ลาฆู อีนี     กาเญา ดืองัยํ ดูลู ดัฮ     กาลา กาเญา ดืองัยํ ลาฆู นู ซูโงฮ     จะ     บรีตา นู บาฌิ นะ ตูฮัด.
51001006	บรีตา นู บาฌิ อีนี     มาแรฮ รอจ กะ กาเญา ดัฮ     ซือรูปา บือกะ มาแรฮ รอจ กะ ลูมอฮ ซือมียา     ราตา ดือนียา     ฌาดี ซือรูปา ปูโฮด กายู     นู อาดา บูวัฮ บาฌิ เตอ     นู บือตูโมฮ บาญะ ดัฮ. กะฆีเตอ ฌูฆา     ญา บือบูวัฮ บาฌิ เดะ โซะ ลูมอฮ กาเญา ดัฮ. ตะเดะ อารี อีตู     นู กาเญา ดืองัยํ ลาฆู อีตู ดัฮ     ญา บรี ลาฆู นู ตูฮัด เดะ อาตัซ     ญา ฮาลัย บรี ซือลามัจ เตอ     มาโซะ เดะ ฮาตี นะ กาเญา บือซูโงฮ-ซูโงฮ.
51001007	ลาฆู อีตู     กาเญา บลาฌัยํ เดะ เอปาฟรัด ดัฮ. ญา เตอ     ฌาดี ปราโซฮ นะ ตูฮัด     บือซามา ฌางัน กามี     นู กามี ซายัก. ญา เตอ     ฌาดี ซือมียา บือกรือฌา นะ เยซู คริด     ฮาตี รือมัก     บีดา กาเญา.
51001008	ญา เลอ     นู บรี กะ กามี ตาฮู     ปาซัน จะ     ซือมืองัจ นะ ตูฮัด     ญา บูวัจ บรี กาเญา บือซายัก-ซายัก กะฮามี เลอ.
51001009	กะฆีเตอ เลอ     ตะเดะ อารี อีตู     นู กามี ดืองัยํ ลาฆู นะ กาเญา ดัฮ     กามี บือซาโวจ     บีดา กาเญา     เตด บราดู. กามี มีตา เดะ ตูฮัด     บรี กาเญา ตาฮู     ปือนอฮ เดะ ฮาตี     ลาฆู นู ตูฮัด บือคานะ     ฌาดี-จะ     บรี ซือมืองัจ นะ ตูฮัด นะ บูวัจ บรี กาเญา อาดา อากัน ซูโงฮ     บรี ลาฆู นะ ตูฮัด     นะ มาโซะ เดะ ฮาตี นะ กาเญา.
51001010	กะฆีเตอ     กาเญา นะ ตูโรจ ฌิบาฌิ     นู ปาโตจ ฌางัน ตูฮัด     นะ บูวัจ บรี ญา ซูกา-ฮาตี ซือลาลู. กะฆีเตอ ฌูฆา     กาเญา นะ บือบูวัฮ     เดะ โกะ ปือบูวัจ นู บาฌิ ซือมูฮา     นะ ตาฮู ตูฮัด     บาฌิ บือตามัฮ ซือรูโลยํ.
51001011	มีตา บรี ตูฮัด     นะ บูวัจ บรี กาเญา     ตือฆัยํ-อูรัจ ซูโงฮ     โซะ ฮาตี     ซือรูปา บือกะ นู ปือมือฆัฮ     นู บือซรี     นะ ญา. กะฆีเตอ     กาเญา นะ ฌาดี ซือมียา กือฌะ-ฮาตี     นู ตาฮัด ลามา เตอ     ซูกา-ฮาตี เลอ.
51001012	กาเญา กือนา บรี ซือลามัจ กะ อาโปก เดะ อาตัซ     นู บูวัจ บรี กาเญา ปาโตจ นะ ซาโมจ บาฮาเฆด     เดะ ปือซากา นะ โกะ ซือมียา นะ ตูฮัด     เดะ ดือนียา บารู นะ ตูฮัด นู จรัฮ ซูโงฮ.
51001013	อาโปก เดะ อาตัซ     ญา ตูโลก กีตา     บรี ลือปัซ     เดะ ฮูโกบ โซะ กือลับ     บรี กีตา บราเกะ มาแรฮ มาโซะ ดัฮ     กะ ลูมอฮ ซือมียา อีตู     นู อาดา เยซู     นานะ นะ ญา นู ญา ซายัก เตอ     ฌาดี ราฌา นะ กูญา.
51001014	กรานา เยซู เลอ     อาโปก บือเลฮ ตือบุซ กีตา บรี ลือปัซ     ญา อาเกะ ดูซา นะ กีตา ดัฮ.
51001015	เยซู อีตู เลอ     ฌาดี รูปา นะ ตูฮัด เดะ อาตัซ     นู กีตา เตด ดือละ บือฆารี ฌางัน มาตา. ญา เตอ     ฌาดี นู ลามูลา ซูโงฮ     เดะ อาตัซ โกะ บือนา บารัก นู บือฌาดี ดัฮ     ซือมูฮา.
51001016	กรานา ตูฮัด เดะ อาตัซ บือเลฮ บรี เยซู     บือฌาดี โกะ บือนา บารัก ซือมูฮา ดัฮ. บือนา บารัก     เดะ โซะ อาตัซ ลาแงะ     เดะ โซะ ดือนียา เตอ     บือนา บารัก     นู ซือมียา ลีฮัจ บือฆารี     นู ซือมียา ลีฮัจ เตด บือฆารี เตอ     เตด-จะ     ฌาดี โกะ ฌิด เดะ อาตัซ     โกะ ดาโตะ กรามัจ เตอ     โกะ ฌิด นู ฮูโกบ ซือมียา     โกะ ฮาตู นู กรัซ เตอ     บือนา อีตู ซือมูฮา     ตูฮัด เดะ อาตัซ บรี เยซู บือฌาดี ฮาปา ดัฮ     บีดา นะ ฌาดี โกะ บือนา บารัก นะ เยซู เลอ.
51001017	ญา เลอ     อาดา ดูลู เดะ บือนา บารัก     ราตา ซือมูฮา. ญา เลอ     บูวัจ บรี บือนา บารัก ราตา ซือมูฮา     อาดา ดูโดะ ฌิบาฌิ.
51001018	เยซู เลอ     ฌาดี กือปาลา นะ ซา ลูมอฮ นะ ญา นู ฌาดี ญาวา นะ ญา. ญา เตอ     ฌาดี นู ลามูลา ซูโงฮ     ฌาดี ซือมียา ลามูลา นู ฮีโดะ ปาเระ เดะ มาตี ดัฮ. กะฆีเตอ เลอ     ญา อาดา บือซัยํ เดะ อาตัซ บือนา บารัก ซือมูฮา ราตา.
51001019	กรานา นู อาโปก เดะ อาตัซ ฌาดี กะฮามี เตอ     ญา ซูกา บรี นานะ นะ ญา ฌาดี กะฆีเตอ     ปือนอฮ ซือมูฮา ดัฮ เลอ.
51001020	กะฆีเตอ เลอ     ญา ซูกา บรี เยซู บูวัจ บรี บือนา บารัก ซือมูฮา     ปาเระ มาแรฮ     บาฌิ ฌางัน ตูฮัด ปูลัก. นู เยซู มาตี เดะ กายู ปลีตัก     ดารัฮ มือนีเลฮ เตอ     บูวัจ บรี บาฌิ บือซามา ซือมูฮา ดัฮ. เยซู บูวัจ กะฆีนี     บรี บือนา บารัก ซือมูฮา บาฌิ ปาเระ ฌางัน ตูฮัด     เตด-จะ บือนา เดะ โซะ ดือนียา เตอ     เดะ โซะ อาตัซ ลาแงะ ฌูฆา.
51001021	กาเญา ฌูฆา เลอ     ดูลู     กาเญา ตีเมา ดูโดะ บาฌิๆ ฌางัน ตูฮัด เตอ     บลาวัด ฌางัน ตูฮัด โซะ ฮาตี     ลาดัจ บูวัจ ลาฆู นู ฌาฮัจ เตอ.
51001022	ตาปี วะตู อีนี     ซาเบะ เยซู กือนา มาตี     โซะ ญาวา เตอ     ตูฮัด เดะ อาตัซ     บูวัจ บรี กาเญา บาฌิ ปาเระ ฌางัน ญา ดัฮ. ญา อีงัจ     นะ บรี กาเญา     ฌาดี ซือมียา ฮาตี จรัฮ บาฌิ ดัฮ     ฮอย ซาลัฮ นามา     ฮอย นามา นะ กือนา มือฌัฮ     โซะ ฮึลด ตูฮัด.
51001023	กาเญา ฌูฆา เลอ     กือนา อาดา ปือจายา กะ ญา     กือฌะ-กือมัซ ดัฮ     เตด อูบัฮ ปี กะ ดีฮา ดัฮ     เตด บราเกะ ตีงัน     ลาฆู นู กาเญา จาดัก นะ ดาปัจ     นู กาเญา ดืองัยํ     เดะ บรีตา นู บาฌิ นะ ตูฮัด ดัฮ. บรีตา อีตู     บรี ตาฮู ดัฮ     กะ ลูมอฮ ซือมียา     เดะ บาวัฮ ลาแงะ     ราตา. กู เปาโล     ฌาดี ซือมียา บือกรือฌา ตูโลก     บรี ตาฮู บรีตา นู บาฌิ อีตู ดัฮ.
51001024	วะตู อีนี     กู ซูกา-ฮาตี     นู กู ตาฮัด ซูซัฮ     กรานา กาเญา     ฌาดี-จะ     นู เยซู คริด อาดา ลาฆู ซูซัฮ     นะ ตาฮัด ลาฆี เตอ     กู ตาฮัด ซูซัฮ โซะ ญาวา กะฆีเตอ     นะ บูวัจ บรี ญา นะ ซุจ ฮาบิฮ ดัฮ. กู บูวัจ กะฆีเตอ     บีดา นะ ตูโลก ซา ลูมอฮ นะ ตูฮัด นู ฌาดี ญาวา นะ เยซู คริด.
51001025	กู กือนา ตืองะ ดัฮ     ฌาดี ซือมียา บือกรือฌา     บรี ตูโลก ซา ลูมอฮ นะ ตูฮัด อีตู     ซาเบะ ตูฮัด เดะ อาตัซ     ตืองะ กู ดัฮ     บรี กู นะ บือกรือฌา กะฆีเตอ     กรานา กาเญา     บีดา กู นะ บรี ตาฮู     ลาฆู ปือมือเลา นะ ตูฮัด     บรี ฮาบิฮ ซือมูฮา.
51001026	ปือมือเลา นะ ตูฮัด อีนี     ฌาดี ลาฆู ดาลับ ซูโงฮ. กาลา ดูลู     ตูฮัด ญา บูนี ลาฆู อีนี ดัฮ     ตีเมา บรี อูมัจ-ซือมียา ราตา นะ ตาฮู. ตาปี วะตู อีนี     ญา ปลีฮัจ ลาฆู อีนี ดัฮ     บรี โกะ ซือมียา นะ ตูฮัด นะ ตาฮู.
51001027	กะฆีเตอ     ตูฮัด เดะ อาตัซ     อีงัจ นะ บรี ตาฮู กะ กูญา     ลาฆู ดาลับ ซูโงฮ     นู บาฌิ บาญะ     นู บือซรี อีนี     นู อาดา บีดา ลูมอฮ บักซา ราตา เตอ     ฌาดี-จะ     เยซู คริด ญา อาดา ดูโดะ เดะ ฮาตี นะ กาเญา. กะฆีเตอ เลอ     กาเญา จาดัก นะ บือเลฮ บาฮาเฆด     เดะ ลาฆู บือซายา บือซรี นะ ญา.
51001028	กามี บีตาฮู ลาฆู นะ เยซู คริด     กามี ปรีงัจ กะ โกะ ลูมอฮ ซือมียา ราตา     อาฌัยํ กูญา     บีดา นะ อาดา อากัน ซูโงฮ. กามี บูวัจ กะฆีนี     บรี บาวา ราตา ซือมียา     ปี มาโซะ รอจ กะ ตูฮัด เดะ อาตัซ     ฌาดี ซือมียา บือซัยํ ปือนอฮ ดัฮ     นู ลือกัจ บือซามา ฌางัน เยซู คริด.
51001029	กะฆีเตอ เลอ     กู กูวาซา บือกรือฌา     ซือรูปา บือกะ ตูฮัด นู มือฆัฮ     บูวัจ บรี กู ตือฆัยํ-อูรัจ     นะ บือกรือฌา กะฆีเตอ เลอ.
51002001	กู บือคานะ     นะ บรี กาเญา ตาฮู จะ     กู กูวาซา บือกรือฌา ซูโงฮ เตอ     กรานา ลูมอฮ กาเญา     ฌางัน ลูมอฮ ซือมียา     เดะ นังฆรี เลาดีเซีย     ฌางัน ลูมอฮ ซือมียา     นู เตด ดือละ ลีฮัจ มูคา นะ กู ฌูฆา.
51002002	กู กูวาซา บือกรือฌา กะฆีนี     นะ บรี ปูโฌะ ฮาตี นะ กาเญา ซือมูฮา     บรี กาเญา ลือกัจ บือซามา     บือซายัก-ซายัก เตอ     นะ บรี ลาฆู อีนี     นะ มาโซะ เดะ ฮาตี     นะ กาเญา     ปือนอฮ ดัฮ     บรี กาเญา นะ ตือตู-ฮาตี ซูโงฮ     ฌาดี-จะ     นะ บรี ตาฮู เดะ ฮาตี     ลาฆู ดาลับ ซูโงฮ นะ ตูฮัด เดะ อาตัซ     ฌาดี-จะ     เยซู คริด เลอ.
51002003	นู ตูฮัด ปานัย อากัน     ตาฮู ซูโงฮ     ฌาดี ซือรูปา บารัก บรือฆา มาฮัน     นู บูนี เดะ ดาลับ เยซู คริด กะฆีเตอ.
51002004	กู มือญาเระ ลาฆู อีนี     กะ กาเญา     ตีเมา บรี ซาปา มือนีปู กาเญา     มือเลา ลาฆู มืออูปัย     มีเซ-จะ ญา ดืองัยํ บาฌิ โปด     ตาปี นะ บูวัจ บรี กาเญา นะ ซือซัจ ฌาลัด.
51002005	มีเซ-จะ     โซะ ญาวา นะ กู     กู ฌาโวฮ เดะ กาเญา เตอ     ตาปี โซะ ฮาตี     กู อาดา บือซามา ฌางัน กาเญา. กู ซูกา-ฮาตี นะ ลีฮัจ     นู กาเญา บือปาคัจ บาฌิ     ปือจายา กะ เยซู คริด     กือฌะ-กือมัซ ดัฮ.
51002006	กะฆีเตอ เลอ     นู กาเญา ซาโมจ เยซู คริด     ฌาดี ตูฮัด นะ กาเญา ดัฮ เตอ     กาเญา กือนา ตูโรจ กะ ญา     กะฆีเตอ ฌูฆา.
51002007	ฌาดี-จะ     นู กาเญา อาดา ฌากัยํ     นู กือฌะ ดัฮ เตอ     นู อาดา จาวัก นู ตือโฆฮ     เดะ ดาลับ ญา ดัฮ     นู กาเญา ปือจายา ตือตู     บือกะ ลูมอฮ กามี บือเลฮ อาฌัยํ กาเญา ดัฮ เตอ     นู กาเญา บรี ซือลามัจ กะ ตูฮัด     ปือนอฮ เดะ ฮาตี เลอ.
51002008	กือนา ฌาฆา บรี บาฌิ เลอ. ฌางัน บรี ซือมียา ดีฮา     นะ อาฌัยํ กาเญา     เดะ ลาฆู มืออูปัย นะ ซือมียา     นะ บูวัจ บรี กาเญา ฌาดี ฮามา นะ ญา ดัฮ เตอ. กรานา ลาฆู กะฆีเตอ     ฌาดี ลาฆู บาอากัน โซะ ดือนียา     นู ฮอย เตด ตือปากัย     นู ตูโรด-มือนูโรด มาแรฮ     เดะ ลูมอฮ บีลาแก นะ กาเญา เตอ     นู มาแรฮ เดะ โกะ ฮาตู ซีตัด     นู ฮูโกบ โซะ ดือนียา ราตา. ลาฆู บาอากัน อีนี     ฮอย เตด มาแรฮ     เดะ เยซู คริด เลอ.
51002009	กรานา นู ตูฮัด เดะ อาตัซ ฌาดี กะฮามี เตอ     อาดา ดูโดะ เดะ ดาลับ ญาวา นะ เยซู คริด     ปือนอฮ ซือมูฮา ดัฮ เลอ.
51002010	กาเญา ฌูฆา     นู อาดา ลือกัจ บือซามา ฌางัน เยซู คริด เตอ     ญา บูวัจ บรี ฮีโดะ ปือนอฮ ซูโงฮ ดัฮ. ญา เลอ     ฌาดี กือปาลา     นู ตีงี เดะ อาตัซ โกะ ลูมอฮ ฌิด     โกะ ลูมอฮ ฮาตู นู กรัซ     ซือมูฮา.
51002011	นู กาเญา อาดา ลือกัจ บือซามา ฌางัน เยซู คริด เตอ     ซือรูปา กาเญา ซาโมจ ลาฆู กรัจ ดัฮ. บูกัด ลาฆู กรัจ เดะ ญาวา     นู บูวัจ ฌางัน ตางัน นะ ซือมียา     ตาปี ลาฆู กรัจ     นู เยซู คริด บูวัจ ดัฮ     ฌาดี-จะ     ลาฆู กีปัซ ตีงัน บูวัก     ญาวา นู ลาดัจ บูวัจ ดูซา.
51002012	นู กาเญา ซาโมจ     ลาฆู ซือลับ เดะ อาเย ดัฮ     ซือรูปา กาเญา กือนา ตานัม     บือซามา ฌางัน เยซู คริด ดัฮ. เดะ ลาฆู อีตู ฌูฆา     กาเญา ฮีโดะ ปาเระ เดะ มาตี     บือซามา ฌางัน ญา ดัฮ     ซาเบะ กาเญา ปือจายา     กะ ปือบูวัจ นะ ตูฮัด เดะ อาตัซ     นู ญา บูวัจ บรี เยซู คริด     ฮีโดะ ปาเระ เดะ มาตี ดัฮ.
51002013	กาเญา ฌูฆา เลอ     ดูลู กาเญา อาดา ซือรูปา มาตี ดัฮ     ซาเบะ ลาดัจ บูวัจ ดูซา เตอ     ฌาดี ซือมียา     นู เตด ซาโมจ ลาฆู กรัจ โซะ ญาวา เตอ     ตาปี ตูฮัด เดะ อาตัซ     บูวัจ บรี กาเญา ฮีโดะ ปาเระ ดัฮ     บือซามา ฌางัน เยซู คริด. ญา ฮาลัย บรี อาเกะ ดูซา นะ กีตา ซือมูฮา ดัฮ.
51002014	นู กีตา บูวัจ ดูซา ดัฮ     อาดา ซือรูปา ซูรัจ ฮูโกบ     นู ซือกัจ กีตา     ฌาดี-จะ     กีตา ตือฮูตัก เดะ ตูฮัด ดัฮ. ซูรัจ อีตู     ตูฮัด ญา ปาดับ ฮาบิฮ     ตีงัน บูวัก ดัฮ     ฌาดี ซือรูปา ญา บาวา ปี กาจิก เดะ กายู ปลีตัก ดัฮ     บูวัจ บรี กีตา     ลือปัซ ซุจ ฮาบิฮ ดัฮ.
51002015	เดะ กายู ปลีตัก เตอ     ตูฮัด บูวัจ บรี โกะ ฌิด     โกะ ฮาตู กรัซ     บือนาซา ฮาบิฮ ดัฮ. ญา บูกา บรี ลีฮัจ     ลาฆู ปือจือและ นะ กูญา. ญา ฌือนัฮ ดัฮ     บาวา กูญา บือปี     ฌาดี ฮามา นะ ญา.
51002016	กะฆีเตอ     ฌางัน บรี ซาปา บลารัก กาเญา     ปาซัน ลาฆู นะ มากัด นามา     นะ โอะ นามา     ปาซัน ตูเฮะ กะ อารี บรามัย เตอ     กะ ซืออารี บูลัด เตอ     กะ อารี บราดู กรือฌา เตอ.
51002017	ลาฆู อีนี ซือมูฮา     ซือรูปา บายัก นะ ลาฆู นู นะ มาแรฮ เดะ บลากัก     ตาปี ญาวา ซูโงฮ     ฌาดี เยซู คริด เลอ.
51002018	ฌางัน บรี ซาปา ฮูโกบ กาเญา     บรี อาลัฮ     ฌาดี-จะ     ซือมียา นู ซูกา กะ ลาฆู มือนูโนะ-ฮาตี มืออูปัย     ซือมียา มือญือมัฮ กะ ลูมอฮ ฮูลู-บาลัก เดะ อาตัซ เตอ     ซือมียา นู มืองากู จะ     ญา บือเลฮ มีปี ลีฮัจ ดัฮ. กะฆีเตอ     ญา งันตืองัน     ตูโรจ กะ ลาฆู นู ญา อีงัจ เดะ ฮาตี ตะอาซิก เตอ
51002019	ตาปี ญา เตด ลือกัจ กือมัซ     ฌางัน เยซู คริด     นู ฌาดี ปาลา เลอ. ปาลา อีตู     บือบือลา ญาวา นะ ญา ซือมูฮา     บูวัจ บรี ญาวา อีตู     บือฮูโบก ฌางัน โกะ ตือนอซ โกะ อูรัจ     ซือมูฮา. กะฆีเตอ     ญาวา อีตู     นะ บือซัยํ ซือรูโลยํ     ตูโรจ นู ตูฮัด บือคานะ.
51002020	กาเญา มาตี     บือซามา ฌางัน เยซู คริด ดัฮ     บรี ลือปัซ เดะ โกะ ฮาตู ซีตัด     นู ฮูโกบ โซะ ดือนียา ราตา. กะฆีเตอ เลอ     บูวัจ นามา ปะ กาเญา ตูโรจ ลาฆู โซะ ดือนียา ลาฆี? บูวัจ นามา     กาเญา ตูโรจ โกะ ปือมือซัด ซือตืองัฮ?
51002021	ซือรูปา ปือมือซัด นู จะ     "ฌางัน อาเมด เลอ." "ฌางัน ฌือเลบ เลอ"     "ฌางัน ปือเตาะ เลอ."
51002022	โกะ บารัก มากัด     บารัก โอะ กะฆีนี     ซือมูฮา เตอ     ตานา กีตา ซูโรฮ     ญา บือนาซา ฮาบิฮ ดัฮ. โกะ ปือมือซัด กะฆีนี     ฌาดี ปือมือซัด นะ โกะ ซือมียา     นู กูญา อาฌัยํ.
51002023	อาดา ลาฆู มือญือมัฮ ตูโรจ กะ ฮาตี ซีงี เตอ     ลาฆู มือนูโนะ-ฮาตี มืออูปัย เตอ     ลาฆู บรี กะ ญาวา ตะอาซิก บือซูซัฮ เตอ     ลาฆู อีนี ซือมูฮา     กูญา อีงัจ จะ     อาดา อากัน ดัฮ. ตาปี ลาฆู อีนี เตอ     ฮอย เตด ตือปากัย     เตด บือเลฮ ฌือนัฮ เดะ ลาฆู นู ญาวา กูญา     ลาดัจ นะ บูวัจ เลอ.
51003001	ตูฮัด อาเกะ กาเญา     บรี ฮีโดะ ปาเระ     บือซามา ฌางัน เยซู คริด ดัฮ. กะฆีเตอ เลอ     กาเญา กือนา ซือมาตา ซารี ลาฆู นู โซะ อาตัซ เลอ. โซะ อีตู     เยซู คริด อาดา ดูโดะ     เดะ โซะ ซือบือลัฮ กานัน     นะ ตูฮัด เดะ อาตัซ.
51003002	กาเญา กือนา ซือมาตา อีงัจ เดะ ฮาตี     บูกัด ลาฆู โซะ ดือนียา     ตาปี ลาฆู นู โซะ อาตัซ อีตู.
51003003	กรานา กาเญา ซือรูปา มาตี ดัฮ     ตาปี นู กาเญา อาดา ฮีโดะ     ฌาดี ลาฆู นู เตด ปลีฮัจ ลาฆี. ญา บูนี ดัฮ     บือซามา ฌางัน เยซู คริด     เดะ ดาลับ ตูฮัด เดะ อาตัซ.
51003004	เยซู คริด เลอ     นู บรี กีตา ฮีโดะ. วะตู ญา นะ มาแรฮ ปลีฮัจ     กาเญา ฌูฆา     นะ ปลีฮัจ     บือซามา ฌางัน ญา     นะ บือเลฮ บาฮาเฆด     เดะ ลาฆู บือซายา บือซรี นะ ญา.
51003005	นู ปรางัย โซะ ฮาตี นะ กาเญา     ลาดัจ ตูโรจ กะ ลาฆู โซะ ดือนียา เตอ     ลาฆู อีตู     กาเญา กือนา ตีงัน บูวัก เลอ. ฌาดี-จะ     นู นะ บือกาเซฮ     บูวัจ ลาฆู นู ตะอารัฮ เตอ     นู ฆาละ นะ ตูโรจ ลาฆู ฮอย เตด บือฆูนา     ลาฆู ฌาฮัจ เตอ     นู ฮาตี ฮาลูบา     นู ซือรูปา บือกะ ลาฆู ตูเฮะ กะ บราลา เตอ. ลาฆู อีนี ซือมูฮา     กาเญา กือนา ตีงัน บูวัก     บรี มาตี ฮาบิฮ เลอ.
51003006	กรานา ลาฆู กะฆีนี     ตูฮัด เดะ อาตัซ     มูซัยํ กรัจ ฮูโกบ ลูมอฮ ซือมียา     นู เตด มือนีงัย กะ ญา.
51003007	ดูลู     กาเญา โปด     ลาดัจ บูวัจ ลาฆู นู ซีงี ดัฮ     กาลา กาเญา ซือมาตา ตูโรจ กะ มาจับ อีตู.
51003008	ตาปี กาลา อีนี     บือนา อีนี ฌูฆา     กาเญา กือนา ตีงัน บูวัก เลอ     ฌาดี-จะ     ลาฆู มูซัยํ     ลาฆู บืออีเซด     ลาฆู อีงัจ นะ บูวัจ กาวัด     ลาฆู มือเลา มืออูปัจ     ปือมือเลา รูบือฮีรู นู ตรือเบะ เดะ มูโลจ นะ กาเญา เตอ     บือนา อีนี ซือมูฮา     กาเญา กือนา ตีงัน บูวัก ฮาบิฮ เลอ.
51003009	ฌางัน มือเลา มืออูปัย บือซามา-ซามา     ซาเบะ กาเญา บือเลฮ อูฆัย มาจับ ซือมียา ลามา     บูวัก ดัฮ     ฌางัน ปือบูวัจ ซือมูฮา     นู ซือมียา ลามา อีตู ลาดัจ บูวัจ.
51003010	กาเญา บือเลฮ บือปากัย มาจับ ซือมียา บารู     บรี กราลา ตูฮัด     ปือนอฮ ดัฮ. ซือมียา บารู อีตู     ตูฮัด ตืองัฮ บือฌาดี บารู     นะ ฌาดี ซือรูปา บือกะ รูปา นะ ตูฮัด นู บือฌาดี เตอ.
51003011	กะฆีเตอ เลอ     ฮอย ลาฆู ฌาดี โซกซา ปาโซะ ลาฆี     เตด-จะ ฌาดี ลูมอฮ บักซา ยิว เตอ     ลูมอฮ บักซา อาซิก โปด     ฌาดี ลูมอฮ ซาโมจ ลาฆู กรัจ เตอ     ลูมอฮ เตด ซาโมจ ลาฆู กรัจ โปด     ฌาดี ลูมอฮ อูรัก ฮูตัด เตอ     ลูมอฮ ซือมียา ฮอย บูดี บาซา โปด     ฌาดี ลูมอฮ ปราโซฮ เตอ     ลูมอฮ ซือมียา เตด ฌาดี ปราโซฮ โปด     ลาฆู กะฆีเตอ ฮาบิฮ ดัฮ เลอ. ซา เยซู คริด นู บือซัยํ เดะ กาวัด ซือมูฮา. ญา เลอ     อาดา เดะ ดาลับ กูญา     ซือมูฮา.
51003012	กาเญา ฌาดี ลูมอฮ ซือมียา     นู ตูฮัด เดะ อาตัซ     ปีเลฮ ดัฮ     บรี ฌาดี โกะ ซือมียา นะ ญา     นู ญา ซายัก เตอ. กะฆีเตอ     กาเญา กือนา บือปากัย     ฮาตี บาฌิ     บรี ตือจีฮัด กะ กาวัด บือซามา     อาดา ฮาตี มือนูโนะ     ฮาตี บือแฌะ     ตาฮัด-ฮาตี ลามา.
51003013	กือนา บือตาฮัด-ฮาตี บือซามา-ซามา. กะ ซาปา บือปาซัน ฌางัน กาวัด เตอ     กือนา อาเกะ ซาลัฮ     บือซามา-ซามา. นู เยซู คริด อาเกะ ซาลัฮ นะ กาเญา กะฮามี ดัฮ     กาเญา กือนา อาเกะ ซาลัฮ นะ กาวัด     กะฆีเตอ ฌูฆา เลอ.
51003014	ลือเบฮ เดะ อีนี ซือมูฮา     กือนา บือปากัย ฮาตี ซายัก บือซามา-ซามา     นู ซือรูปา ตาลี ปีงัก     นู อีกัจ บือนา ซือมูฮา     บรี ฌาดี บือซามา บาฌิ.
51003015	กาเญา กือนา บรี ลาฆู ซือนัง ซือลามัจ     นู เยซู คริด บรี เตอ     นะ บือบือลา ฮาตี นะ กาเญา     ซาเบะ ตูฮัด ปาเงน กาเญา ดัฮ     บรี ฌาดี ซา ญาวา     นู ซือนัง-ฮาตี บือซามา ฌูฆา. กาเญา กือนา อาดา ฮาตี     บรี ซือลามัจ กะ ตูฮัด.
51003016	กาเญา กือนา บรี ลาฆู บาฌิ     ปาซัน เยซู คริด     นะ ดูโดะ เดะ ดาลับ ฮาตี นะ กาเญา     บรี ปือนอฮ ซูโงฮ ดัฮ. กาเญา กือนา ปานัย อากัน     อาฌัยํ กาวัด     ปรีงัจ กะ กาวัด บือซามา-ซามา. กือนา มือญาญี ปูฌี กะ ตูฮัด     มือญาญี มือโอจ กะ ญา     ฌาดี ลาฆู ดาตัก เดะ ฮาตี นะ กาเญา. กือนา มือญาญี บือรามัย     บรี ซือลามัจ กะ ตูฮัด เดะ อาตัซ     บรี ปือนอฮ เดะ ฮาตี เลอ.
51003017	นู กาเญา นะ มือเลา ปือมือเลา นามา เตอ     นะ บือกรือฌา ลาฆู นามา โปด     กือนา บูวัจ ลาฆู ซือมูฮา     เดะ นามา นะ ตูฮัด เยซู. กะฆีเตอ เลอ     บรี ซือลามัจ     กะ ตูฮัด นู อาโปก     กรานา เยซู ฌูฆา.
51003018	โกะ บีนี เออ     กือนา มือนีงัย     กะ ลากี นะ กาเญา     บือกะ ซือมียา ปือจายา กะ ตูฮัด     ปาโตจ นะ บูวัจ.
51003019	โกะ ลากี เออ     กือนา ซายัก กะ บีนี นะ กาเญา เลอ. ฌางัน มือเลา ตะอารัฮ     ซูโรฮ กูญา ตือลาลู.
51003020	โกะ นานะ เออ     กือนา มือนีงัย     กะ เอด อาโปก นะ กาเญา     ราตา มาจับ เลอ     ซาเบะ นู บูวัจ กะฆีนี     ตูฮัด ญา ซูกา.
51003021	โกะ อาโปก เออ     ฌางัน อาโจบ     นานะ นะ กาเญา     บรี กูญา รีเซา-ฮาตี     ตีเมา บรี กูญา นะ กูรัก-ฮาตี เลอ.
51003022	โกะ ปราโซฮ เออ     กือนา มือนีงัย     กะ ตกเก นะ กาเญา เดะ ดือนียา ราตา มาจับ เลอ. กือนา มือนีงัย กะ กูญา     บูกัด นะ บูวัจ ซา เดะ โซะ ฮึลด มูคา นะ กูญา     บรี กูญา ซูกา เตอ     ตาปี มือนีงัย บรี ปือนอฮ เดะ ฮาตี     ซาเบะ กาเญา ตูเฮะ กะ ตูฮัด เลอ.
51003023	นะ บูวัจ นามา เตอ     บือกรือฌา เลอ     บรี ปือนอฮ เดะ ฮาตี     ซือรูปา บือกะ กาเญา ตูโลก ตูฮัด บูกัด ตูโลก ซือมียา
51003024	ซาเบะ กาเญา ตาฮู จะ     ตูฮัด เลอ     นู นะ บรี กาเญา     ซาโมจ ปือซากา     บรี ฌาดี บาฮาเฆด นู บาฌิ นะ กาเญา. เยซู คริด เลอ     ฌาดี ตูฮัด นู กาเญา บือกรือฌา     ฌาดี ปราโซฮ นะ ญา.
51003025	กะฆีเตอ     ซือมียา นู บูวัจ ซาลัฮ     ญา นะ ซาโมจ บาลัซ     บือกะ ลาฆู ซาลัฮ นะ ญา. ซาเบะ ตูฮัด ญา ฮอย เตด ปีเลฮ มูคา นะ ซาปา ลาลู เลอ.
51004001	กาเญา นู ฌาดี ตกเก เออ     กือนา บูวัจ ฌางัน ปราโซฮ นะ กาเญา     ตูโรจ กะ ลาฆู นู บาฌิ-ตือปัจ     นู ซามา บายา เตอ     ซาเบะ ตาฮู จะ     กาเญา ฌูฆา     อาดา ตกเก แนฮ ซา     เดะ โซะ ลาแงะ.
51004002	กาเญา กือนา ราเฌด บือซาโวจ     เตด บราดู. กือนา ฌาฆา บือซาโวจ กะฆีเตอ     ซาเมน บรี ซือลามัจ กะ ตูฮัด ซามา.
51004003	กือนา บือซาโวจ     บีดา กามี ฌูฆา     บรี ตูฮัด เดะ อาตัซ นะ บูกา ฌาลัด     บีดา กามี นะ บรี ตาฮู ปือมือเลา นะ ญา เตอ     บรี กามี นะ มือญาเระ     ลาฆู ดาลับ ซูโงฮ นะ เยซู คริด. กรานา ลาฆู อีตู เลอ     กู อาดา ดูโดะ เดะ ราตัย กะฆีนี.
51004004	บือซาโวจ เลอ     บรี กะ กู นะ บือเลฮ มือญาเระ ลาฆู อีตู     บรี ซัฮ     ซือรูปา บือกะ กู ปาโตจ นะ มือญาเระ.
51004005	กาเญา กือนา อาดา อากัน     นู กาเญา บูวัจ นามา     ฌางัน โกะ ซือมียา วัยํ-ลูวัยํ. อาดา จือลัฮ นามา โปด     กือนา บูวัจ นู บาฌิ กะฆีเตอ.
51004006	กือนา มือเลา ปือมือเลา บาฌิ ซือมูฮา     นู รือมัก ซูโงฮ     ซือรูปา ฆูลัย นู ฆาโวน ฌางัน ฆารับ บรี ญามัน     นะ บูวัจ บรี กาเญา ตาฮู     นะ ตีกัฮ กูญา กะฮามี     บรี รอจ กะ ฮาตี นะ กูญา.
51004007	ทีคิกัด นะ มือญาเระ กะ กาเญา     ลาฆู นะ กู ซือมูฮา. ญา เตอ     ฌาดี อาดี นู กีตา ซายัก     ฌาดี ซือมียา บือกรือฌา     ฮาตี รือมัก     นู ฌาดี ปราโซฮ นะ ตูฮัด     บือซามา ฌางัน กู.
51004008	ซาเบะ ลาฆู กะฆีนี     กู ซูโรฮ ญา     ปี ซารี กาเญา     บรี กาเญา นะ ตาฮู     ลาฆู นะ กามี ซือมูฮา     บรี ญา นะ ปูโฌะ ฮาตี นะ กาเญา.
51004009	อาดา โอเนซิโม     ปี ซามา. ญา ฌาดี อาดี-บราดี ซืออูรัก     นู กามี ซายัก     นู ฮาตี รือมัก. ญา เตอ     ฌาดี ซือมียา ซืออูรัก     เดะ ตูโปะ นะ กาเญา ฌูฆา. กูญา ดูวา อูรัก     นะ บรี กาเญา ตาฮู     ปาซัน ลาฆู โซะ อีนี     ซือมูฮา.
51004010	อาริดตาคัด     นู กือนา ราตัย     บือซามา ฌางัน กู เตอ     ญา กีเรบ บรีงัจ     กะ กาเญา. อาดา มาระโก ฌูฆา     นู ฌาดี อานะ กากา     อานะ อาดี     ฌางัน บานาบัด เตอ     ญา โปด     กีเรบ บรีงัจ กะ กาเญา. กาเลา-จะ มาระโก มาแรฮ ซารี กาเญา     บรี กาเญา ซาโมจ ญา ฌิบาฌิ เลอ     บือกะ กู ปือซัด กะ กาเญา ดัฮ.
51004011	โยซูวา นู อาดา นามา อาซิก จะ     ยูซะตัด เตอ     ญา กีเรบ บรีงัจ กะ กาเญา ฌูฆา. อาดา ตีฆา อูรัก อีนี     นู ตูโลก ปูโฌะ ฮาตี นะ กู ดัฮ. เดะ ลูมอฮ ยิว นู ปือจายา กะ เยซู เตอ     ซา กูญา นู บือกรือฌา บือซามา ฌางัน กู     กรานา ลูมอฮ ซือมียา อีตู     นู อาดา ตูฮัด ฌาดี ราฌา เลอ.
51004012	เอปาฟรัด     นู ฌาดี ซือมียา ซืออูรัก     เดะ ลูมอฮ กาเญา เตอ     ญา กีเรบ บรีงัจ กะ กาเญา. ญา ฌาดี ปราโซฮ นะ เยซู คริด     ซืออูรัก. ญา กูวาซา บือซาโวจ ซูโงฮ     กรานา กาเญา     มีตา เดะ ตูฮัด     บรี กาเญา นะ บือดีรี กือฌะ-กือมัซ     ฌาดี ซือมียา บือซัยํ     นู ตูโรจ บรี ปือนอฮ ซือมูฮา     นู นะ บรี ตูฮัด ซูกา-ฮาตี.
51004013	กู ฌาดี ซะซี     ปาซัน ญา จะ     นู ญา บรีงัจ บาญะ     บือกรือฌา โตระ     กรานา กาเญา     กรานา ลูมอฮ ซือมียา     นู ดูโดะ เดะ นังฆรี เลาดีเซีย     ฌางัน นังฆรี ฮีราบุรี ฌูฆา.
51004014	ลูกา     นู ฌาดี บูมอยํ นะ กามี     นู กามี ซายัก เลอ     ฌางัน เดมา เตอ     กูญา กีเรบ บรีงัจ กะ กาเญา ฌูฆา.
51004015	กู ฌูฆา     กีเรบ บรีงัจ กะ ลูมอฮ อาดี-บราดี     เดะ นังฆรี เลาดีเซีย     กะ นีบีนี ปือนามา นุมฟา     ฌางัน ลูมอฮ นะ ตูฮัด     นู บือมุน เดะ รูมัฮ นะ ญา.
51004016	ตานา กาเญา บาจา ซูรัจ อีนี ฮาบิฮ ดัฮ     บรี ลูมอฮ นะ ตูฮัด     เดะ นังฆรี เลาดีเซีย     บาจา ฌูฆา. ซูรัจ นู กู กีเรบ กะ กูญา     เดะ นังฆรี เลาดีเซีย     บรี กาเญา บาจา ฌูฆา.
51004017	กือนา มือเลา ฌางัน อาริคีโป จะ     "ปาซัน บือกรือฌา     นู ตูฮัด ซูโรฮ เกา บูวัจ เตอ     ฌาฆา บรี บาฌิ เลอ     บูวัจ บรี ซูดัฮ ฮาบิฮ เลอ."
51004018	กู ฆาแรฮ ซือปาตัฮ อีนี     กีเรบ บรีงัจ กะ กาเญา     ฌางัน ตางัน นะ กู ตะอาซิก. ฌางัน บรี กาเญา ลูปา จะ     กู อาดา ดูโดะ เดะ ราตัย เลอ. มีตา เดะ ตูฮัด     บรี ญา ตือจีฮัด บาฌิ กะ กาเญา ฌูฆา เลอ.
52001001	กามี     เปาโล     ซีลา     ฌางัน ทิโมที     กามี กีเรบ ซูรัจ อีนี บรี กะ ลูมอฮ นะ ตูฮัด เดะ นังฆรี เทซะโลนิกา     นู ลือกัจ บือซามา ฌางัน ตูฮัด     อาโปก เดะ อาตัซ     ฌางัน ตูฮัด เยซู คริด. มีตา เดะ ตูฮัด     นะ บรี ซือลามัจ กะ กาเญา     บรี กาเญา ดูโดะ ซือนัง ซือลามัจ เลอ.
52001002	กามี บรี ซือลามัจ กะ ตูฮัด เดะ อาตัซ ซือลาลู     กรานา ลูมอฮ กาเญา ซือมูฮา. วะตู กามี บือซาโวจ เตอ     กามี บรีงัจ กะ กาเญา     เตด บราดู.
52001003	เดะ โซะ ฮึลด ตูฮัด อาโปก นะ กีตา     กามี บรีงัจ ปาซัน ลาฆู นะ กาเญา กะฆีนี จะ     นู กาเญา ปือจายา ดัฮ     บูวัจ บรี กาเญา บูวัจ ลาฆู บาฌิ เตอ     นู กาเญา ซายัก ซูโงฮ     บูวัจ บรี กาเญา ซูกา-ฮาตี นะ บือกรือฌา โตระ เตอ     นู กาเญา จาดัก นะ ดาปัจ เยซู คริด     ตูฮัด นะ กีตา     บูวัจ บรี กาเญา ราเฌด นาตี ลามา ดัฮ.
52001004	โกะ ดีบราดี เออ     กามี ตาฮู ซูโงฮ จะ     นู ตูฮัด ญา ซายัก กาเญา ดัฮ     ญา ปีเลฮ กาเญา ดัฮ     บรี ฌาดี ลูมอฮ ซือมียา นะ ญา.
52001005	กรานา นู กามี บาวา บรีตา นู บาฌิ มาแรฮ รอจ กะ กาเญา ดัฮ     บูกัด ฌาดี ซา ปือมือเลา เตอ     ตาปี ฌาดี ลาฆู นู มือฆัฮ ซูโงฮ เลอ     นู มาแรฮ เดะ ซือมืองัจ นะ ตูฮัด ฌาดี ลาฆู นู กามี ปือจายา     ปือนอฮ เดะ ฮาตี ดัฮ. กาเญา ตาฮู ฌูฆา     นู กามี ฌาดี ซือมียา มาจับ นามา     เดะ ตืองัฮ ลูมอฮ กาเญา     กรานา ลีฮัจ กะ กาเญา.
52001006	กะฆีเตอ กาเญา เตอ     ฌาดี ซือมียา นู ตูโรจ กะ กามี     นู ตูโรจ กะ ตูฮัด เยซู ฌูฆา. กาลา กาเญา ซาโมจ ปือมือเลา อีตู     กาเญา กือนา ซูซัฮ โตระ     ตาปี ซือมืองัจ นะ ตูฮัด บูวัจ บรี กาเญา ซูกา-ฮาตี เลอ.
52001007	กะฆีเตอ     กาเญา ฌาดี จูตอ กะ ซือมียา ปือจายา ซือมูฮา     เดะ นังฆรี มาซิโดเนีย     เดะ นังฆรี อาคายา เตอ.
52001008	ซาเบะ ปือมือเลา ปาซัน ตูฮัด เยซู     ลาแฮ เดะ กาเญา     ปี ราตา ดัฮ     บูกัด ซา เดะ นังฆรี มาซิโดเนีย     ฌางัน นังฆรี อาคายา เตอ     ตาปี นู กาเญา ปือจายา กะ ตูฮัด เดะ อาตัซ ดัฮ     ญา กือจัย ปี ราตา ตือปัจ     ราตา ตูโปะ. กะฆีเตอ     กามี เตด ปายัฮ นะ มือเลา นามา ดัฮ
52001009	ซาเบะ โกะ ซือมียา อีตู โปด     มือญาเระ บรี ตาฮู ปาซัน ลาฆู นะ กามี จะ     นู กาเญา ซาโมจ กามี บาฌิ ดัฮ     นู กาเญา ตีงัน โกะ บราลา บูวัก     อาเลฮ มาแรฮ กะ ตูฮัด เดะ อาตัซ ดัฮ     บีดา นะ มือญือมัฮ     นะ บูวัจ ตูโรจ กะ ตูฮัด นู ฮีโดะ     ตูฮัด นู ซูโงฮ เตอ
52001010	บีดา นะ นาตี นานะ นะ ตูฮัด นู นะ มาแรฮ เดะ โซะ อาตัซ ลาแงะ     นู ตูฮัด เดะ อาตัซ อาเกะ บรี ญา ฮีโดะ ปาเระ เดะ มาตี ดัฮ. ญา เตอ     ฌาดี เยซู เลอ     นู ตูโลก กีตา บรี ลือปัซ     เดะ อารี โซะ ฮึลด     นู ตูฮัด นะ มูซัยํ     นะ กรัจ ฮูโกบ เตอ.
52002001	ลูมอฮ ดีบราดี เออ     กาเญา ตะอาซิก ตาฮู จะ     นู กามี มาแรฮ ซารี กาเญา ดัฮ     ญา บูกัด ลาฆู เตด ฌาดี นามา.
52002002	มีเซ-จะ ดูลู     กามี กือนา ตาฮัด ซูซัฮ โตระ     กือนา ซือมียา มือเลา เตด บาฌิ     เตด บือฆูนา     เดะ นังฆรี ฟีลิบปี ดัฮ     บือกะ กาเญา ตาฮู. ตาปี ตูฮัด ตูโลก กามี     บรี บรานี มือญาเระ     บรีตา นู บาฌิ นะ ตูฮัด กะ กาเญา     ตาปี อาดา ซือมียา บลาวัด บาญะ.
52002003	ซาเบะ ลาฆู นู กามี มาแรฮ ปรีงัจ กะ กาเญา     บูกัด ลาฆู นู ซือซัจ     นู ตะอารัฮ     นู นะ ตีปู เตอ.
52002004	ตาปี บือกะ นู ตูฮัด เดะ อาตัซ     ญา ลีฮัจ บาฌิ ดัฮ     นะ กีเรบ บรีตา นู บาฌิ อีตู     บรี กะ กามี. กะฆีเตอ     กามี ปี มือญาเระ บรีตา อีตู. นู กามี บูวัจ กะฆีนี     บูกัด นะ บรี โกะ ซือมียา ซูกา-ฮาตี     ตาปี นะ บรี ตูฮัด ซูกา-ฮาตี. ญา เตอ     นู มือญาซัจ ลีฮัจ ฮาตี นะ กามี.
52002005	กาเญา ตาฮู จะ     กามี เตด ดือละ มือเลา มือโอจ โกะ ซือมียา. กามี เตด ดือละ มือเลา ปือมือเลา มาเนฮ     บรี ตูโดก ลาฆู ฮาลูบา เดะ ฮาตี นะ กามี. ตูฮัด เลอ     นู ฌาดี ซะซี จะ     กามี เตด บือเลฮ บูวัจ กะฆีเตอ.
52002006	มีเซ-จะ     นู กามี ฌาดี ปือญูโรฮ นะ เยซู คริด     นะ มีตา เดะ กาเญา โปด บือเลฮ     ตาปี ฮอย เลอ. กามี เตด ซูกา ลาฆู บือซัยํ มูคา     เดะ ฮึลด มูคา นะ กาเญา     เฆอ-จะ ซือมียา อาซิก โปด. กามี ดูโดะ เดะ ตืองัฮ กาเญา     อาดา ฮาตี ตือจีฮัด บาฌิ กะ กาเญา     ซือรูปา กะ มะ นู บือบือลา นานะ นะ ญา.
52002008	นู กามี ซายัก กาเญา กะฆีนี     กามี อาดา ฮาตี ลีฮัจ บาฌิ นะ ฮาฆิ บรี กะ กาเญา     บูกัด บรีตา นู บาฌิ นะ ตูฮัด ซา ลาฆู เตอ     ตาปี นะ ยอม ซรัฮ ญาวา นะ กามี ตะอาซิก     บรี กะ กาเญา ฌูฆา     ซาเบะ กามี ซายัก กาเญา บาญะ ซูโงฮ.
52002009	โกะ ดีบราดี เออ     ฆามะ กาเญา จับ บือเลฮ จะ     กาลา กามี มือญาเระ บรีตา นู บาฌิ นะ ตูฮัด บรี กะ กาเญา ตาฮู เตอ     กามี บือกรือฌา ปือนัจ     ซูซัฮ ปายัฮ     บือกรือฌา ซียัก มาลับ ดัฮ     บีดา ตีเมา บรี กามี นะ บือฆาโดฮ ซาปา     เดะ ลูมอฮ กาเญา เลอ.
52002010	กาเญา ฌาดี ซะซี ปาซัน ลาฆู นะ กามี. ตูฮัด โปด     ฌาดี ซะซี ฌูฆา     นู กามี บูวัจ ตูโรจ     บือกะ ลาฆู นู จรัฮ บาฌิ     นู บาฌิ-ตือปัจ     นู ฮอย ตือปัจ นะ มือฌัฮ     เดะ ตืองัฮ กาเญา นู ปือจายา.
52002011	ซาเบะ กาเญา ตาฮู จะ     กามี บูวัจ ซือรูปา ปะ ฌางัน นานะ นะ ญา     นู ปรีงัจ กะ กาเญา     ปูโฌะ ฮาตี นะ กาเญา     นู ตูโญะ ฌาลัด กะ กาเญา     โซก ซืออูรัก
52002012	นะ บรี กาเญา บูวัจ ตูโรจ     บือกะ นู บือฆูนา ฌางัน ตูฮัด เดะ อาตัซ. ญา เตอ     นู ปาเงน กาเญา     บรี มาโซะ เดะ ดือนียา บารู นู บือซายา บือซรี นะ ญา.
52002013	ซาเบะ ลาฆู กะฆีนี เลอ     กามี บรี ซือลามัจ กะ ตูฮัด     ฮอย เตด บราดู     จะ     ตานา กาเญา ดืองัยํ ปือมือเลา นะ ตูฮัด     นู กามี มือญาเระ     กาเญา ซาโมจ บาฌิ ดัฮ     บูกัด บือกะ ปือมือเลา นะ ซือมียา     ตาปี บือกะ ปือมือเลา นะ ตูฮัด. ญา เตอ     ปือมือเลา นะ ตูฮัด ซูโงฮ เลอ     นู ตืองัฮ บือกรือฌา     เดะ ฮาตี นะ กาเญา นู ปือจายา.
52002014	โกะ ดีบราดี เออ     กาเญา โปด     บือเลฮ กือนา ลาฆู ซูซัฮ     ซือรูปา ตูโรจ บือกะ โกะ ลูมอฮ นะ ตูฮัด เดะ อาตัซ     นู อาดา เดะ นังฆรี ยูเดีย     นู ฌาดี ลูมอฮ ซือมียา นะ เยซู คริด. นู กาเญา กือนา ซูซัฮ ปายัฮ     เดะ ลูมอฮ ซือมียา นังฆรี นะ กาเญา     ฌาดี ซือรูปา ลูมอฮ กูญา อีตู กือนา ดัฮ     เดะ โกะ บักซา ยิว.
52002015	โกะ บักซา ยิว อีตู     กูญา บือเลฮ บูนอฮ ตูฮัด เยซู     ฌางัน ลูมอฮ ซือมียา ตูโดฮ ลาฆู นะ ตูฮัด เตอ     กูญา ปรือกัด ลูมอฮ กามี ฌูฆา. กูญา บูวัจ บรี ตูฮัด เดะ อาตัซ ซูซัฮ-ฮาตี โตระ     บูวัจ ลาฆู บลาวัด ฌางัน โกะ ซือมียา ซือมูฮา ฌูฆา.
52002016	กูญา อีตู บลารัก กามี     ตีเมา บรี มือญาเระ ลาฆู นะ เยซู     กะ ลูมอฮ บักซา อาซิก ฌาดี ลาฆู นู นะ บรี กูญา ฮีโดะ ลือปัซ บาฌิ ดัฮ. กะฆีเตอ     กูญา ซือมาตา บูวัจ บรี ดูซา นะ กูญา บาญะ     ปือนอฮ มีเม ดัฮ. เดะ ปือญูดัฮ     ตูฮัด เดะ อาตัซ ญา มูซัยํ โตระ     กรัจ ฮูโกบ กูญา ดัฮ.
52002017	ลูมอฮ ดีบราดี เออ     กาลา กามี กือนา ปี ดูโดะ ฌาโวฮ เดะ กาเญา     ซา วะตู ดัฮ     บูกัด ฌาโวฮ เดะ ฮาตี     ตาปี ฌาโวฮ ซา ญาวา. กะฆีเตอ     กามี ฮาตี ฆางู ซูโงฮ     บือคานะ นะ มาแรฮ ลีฮัจ มูคา นะ กาเญา ปูลัก.
52002018	กะฆีเตอ     กามี อีงัจ นะ มาแรฮ ซารี กาเญา. กู เปาโล นี เลอ     กู อีงัจ ซัจๆ นะ มาแรฮ     ตาปี กือปาลา ฮาตู ซีตัด ญา ซือกัจ กามี ดัฮ.
52002019	ซาเบะ-จะ     ลูมอฮ กาเญา ฌูฆา เลอ     นู นะ ฌาดี ตือปัจ จาดัก นะ กามี     นู นะ บรี กามี ซูกา-ฮาตี     ฌาดี ตือปัจ งันตืองัน นะ กามี     โซะ ฮึลด มูคา นะ เยซู     ตูฮัด นะ กีตา     วะตู ญา นะ ปาเระ มาแรฮ.
52002020	กรานา กาเญา นี เลอ     นู บูวัจ บรี กามี อาดา ลาฆู นะ มือโอจ     นู บรี กามี ซูกา-ฮาตี.
52003001	กะฆีเตอ     กาลา กามี ตาฮัด ลาฆี เตด บือเลฮ     กามี กีรา บาฌิ ดัฮ     นู นะ ดูโดะ ซา กามี     เดะ นังฆรี เอเทน
52003002	นะ ซูโรฮ ทิโมที ปี ซารี กาเญา. ญา เตอ     ฌาดี อาดี นะ กามี     ฌาดี ซือมียา บือกรือฌา บือซามา ฌางัน ตูฮัด     เดะ ลาฆู มือญาเระ บรีตา นู บาฌิ     ปาซัน เยซู คริด. กามี ซูโรฮ ญา ปี     บีดา นะ ตูโลก กาเญา     บรี ดูโดะ ตือตู ซูโงฮๆ     นะ ปูโฌะ ฮาตี นะ กาเญา     บรี ปือจายา ซูโงฮ.
52003003	กะฆีเตอ ฮอย ซาปา เดะ ลูมอฮ กาเญา     นะ กูรัก-ฮาตี เดะ ลาฆู ซูซัฮ โตระ อีนี     ซาเบะ กาเญา ตาฮู จะ     ตูฮัด บือเลฮ บือกีรา จะ     นะ บรี กีตา กือนา ลาฆู ซูซัฮ กะฆีนี.
52003004	ตานา กามี อาดา ดูโดะ บือซามา ฌางัน กาเญา เตอ     กามี บือเลฮ มือเลา ฌางัน กาเญา ดูลู ดัฮ จะ     กีตา ฆาโดฮ นะ ตาฮัด ลาฆู ซูซัฮ ปายัฮ. ญา ฌาดี ซูโงฮ กะฆีเตอ ดัฮ เลอ     บือกะ ลาฆู นู กาเญา ตาฮู ดัฮ.
52003005	กะฆีเตอ เลอ     ตานา กู ตาฮัด นาตี ลาฆี เตด บือเลฮ     กู ซูโรฮ ทิโมที ปี ลีฮัจ จะ     ลาฆู ปือจายา นะ กาเญา ฌาดี กะฮามี. กู ตาโกจ จะ     ฮาตู ซีตัด มาแรฮ ลกลีฮัจ กาเญา     เดะ ลาฆู นามาๆ ดัฮ     บูวัจ บรี ลาฆู นู กามี บือกรือฌา ดัฮ เตอ     เตด ฌาดี นามา เลอ.
52003006	ตาปี วะตู อีนี     ทิโมที มาแรฮ ดาตัก เดะ กาเญา     รอจ กะ กามี ดัฮ. ญา มือญาเระ บรีตา บาฌิ กะ กามี จะ     นู กาเญา ปือจายา     กาเญา ซายัก     บาฌิ ดัฮ. ญา จะ     นู กาเญา อีงัจ กะ กามี ซือลาลู     บาฌิ เลอ     นู กาเญา ฌีราซา นะ ฌือเงาะ ลีฮัจ กามี     ซือรูปา กามี ฌีราซา นะ ฌือเงาะ ลีฮัจ กาเญา ฌูฆา.
52003007	ดีบราดี เออ     มีเซ-จะ กามี กือนา ปรือกัด     กือนา ซูซัฮ เตอ     ตาปี นู กาเญา ปือจายา กะฆีนี     บูวัจ บรี กามี ซือนัง-ฮาตี ดัฮ.
52003008	อาซัน-จะ กาเญา บือดีรี กือฌะ-กือมัซ     ลือกัจ บือซามา ฌางัน ตูฮัด เตอ     บูวัจ บรี กามี ดูโดะ ซือนัง ซูโงฮ ดัฮ เลอ.
52003009	กะฆีเตอ     กามี นะ บรี ซือลามัจ กะ ตูฮัด นะ กีตา     กรานา กาเญา     บรี ฆือนะ บือเลฮ กะฮามี? กรานา กาเญา เลอ     กามี ซูกา-ฮาตี บาญะ ซูโงฮ     โซะ ฮึลด มูคา นะ ตูฮัด.
52003010	ซียัก มาลับ     กามี ฆางู บือซาโวจ ปือนอฮ เดะ ฮาตี     มีตา นะ บือเลฮ ลีฮัจ มูคา นะ กาเญา ปูลัก     นะ บือเลฮ ตูโลก กาเญา     บรี ลาฆู นู กาเญา ปือจายา นู กูรัก เตอ     นะ บือตามัฮ บรี ปือนอฮ บาฌิ ดัฮ.
52003011	มีตา บรี ตูฮัด เดะ อาตัซ     อาโปก นะ กีตา     ฌางัน เยซู     ตูฮัด นะ กีตา     นะ ตูโญะ ฌาลัด     บรี กามี นะ ปี รอจ กะ กาเญา.
52003012	มีตา เดะ ตูฮัด     บรี กาเญา นะ ซายัก บือซามา-ซามา_     นะ ซายัก กะ ราตา ซือมียา     บรี บือตามัฮ บาญะ ซือรูโลยํ     ซือรูปา นู กามี ซายัก กะ กาเญา.
52003013	กะฆีเตอ     ตูฮัด นะ บูวัจ บรี ฮาตี นะ กาเญา ตือตู ดัฮ. เดะ อารี อีตู นู เยซู     ตูฮัด นะ กีตา     นะ มาแรฮ     ฌางัน โกะ ซือมียา นะ ญา ซือมูฮา     กาเญา โปด นะ ฌาดี ซือมียา จรัฮ บาฌิ     ฮอย ตือปัจ นะ มือฌัฮ     โซะ ฮึลด มูคา นะ ตูฮัด เดะ อาตัซ     อาโปก นะ กีตา.
52004001	โซะ ปือญูดัฮ อีนี     โกะ ดีบราดี เออ     กาเญา บือเลฮ บลาฌัยํ เดะ กามี ดัฮ     จะ     นะ บูวัจ ตูโรจ กะฮามี     นู นะ บรี ตูฮัด ซูกา-ฮาตี. นี เลอ     กาเญา ตืองัฮ บูวัจ ตูโรจ กะฆีนี. กะฆีเตอ     เดะ นามา นะ ตูฮัด เยซู     กามี มีตา กือมัซๆ เดะ กาเญา     ปรีงัจ กะ กาเญา     บรี บูวัจ ตูโรจ กะฆีเตอ     พรัด บาญะ ซือรูโลยํ เลอ.
52004002	กรานา กาเญา ตาฮู ดัฮ     ลาฆู นามา นู กามี ปือซัด ฌางัน กาเญา     เดะ นามา นะ ตูฮัด เยซู.
52004003	ซาเบะ ลาฆู อีนี เลอ     ฌาดี ลาฆู นู ตูฮัด บือคานะ     นะ บรี กาเญา ฌาดี ซือมียา จรัฮ บาฌิ ซูโงฮ     ฮอย ลาฆู บือกาเซฮ นามา โปด.
52004004	บรี กาเญา     ราตา ซือมียา     ตาฮู ลาฆู ดูโดะ บือซามา ฌางัน บีนี     เดะ ลาฆู นู บาฌิ ซูโงฮ     นู นะ บรี โกะ ซือมียา มือโอจ
52004005	บูกัด ลาฆู ฆาละ นะ บือกาเซฮ     ซือรูปา ลูมอฮ บักซา อาซิก     นู เตด กราลา ตูฮัด.
52004006	ฌางัน บรี ซาปา บูวัจ ลือเบฮ เดะ ฮาดัจ     บูวัจ ซาลัฮ ฌางัน กาวัด     เดะ ลาฆู อีนี. ซาเบะ ตูฮัด เตอ เลอ     ญา นะ กรัจ ฮูโกบ ราตา ซือมียา     นู บูวัจ กะฆีนี. ลาฆู อีนี กามี บือเลฮ มือญาเระ กะ กาเญา ดูลู     บือเลฮ ปรีงัจ กะ กาเญา บรี กือมัซๆ ดัฮ.
52004007	นู ตูฮัด เดะ อาตัซ ปาเงน กีตา มาแรฮ ดัฮ     บูกัด นะ บรี บูวัจ ลาฆู ตะอารัฮ     ตาปี บรี ฌาดี ซือมียา นู จรัฮ บาฌิ ซูโงฮ.
52004008	กะฆีเตอ ซาปา นู กีปัซ ลาฆู อีนี บูวัก     บูกัด ญา กีปัซ ซือมียา เตอ     ตาปี ญา กีปัซ ตูฮัด     นู บรี ซือมืองัจ นู บาฌิ บือซรี นะ ญา     กะ กาเญา เลอ.
52004009	ปาซัน ลาฆู นะ ซายัก กะ ดีบราดี เตอ     เตด ปายัฮ ฆาแรฮ นามา บรี กะ กาเญา     ซาเบะ กาเญา ตะอาซิก บือเลฮ บลาฌัยํ เดะ ตูฮัด เดะ อาตัซ ดัฮ     นู จะ     กือนา ซายัก บือซามา-ซามา.
52004010	ซูโงฮ เลอ     กาเญา บูวัจ ตูโรจ ลาฆู อีนี     ฌางัน ลูมอฮ ดีบราดี เดะ นังฆรี มาซิโดเนีย ราตา. ตาปี ดีบราดี เออ     กามี ปรีงัจ กะ กาเญา     บรี กาเญา ซายัก บรี บาญะๆ     บือตามัฮ ปี ซือรูโลยํ เลอ.
52004011	บรี กาเญา กูวาซา นะ ดูโดะ งะซืองะ     บือกรือฌา ลาฆู นะ ญาวา ตะอาซิก. บรี มียา มากัด ฌางัน อูรัจ นะ กาเญา ตะอาซิก     ซือรูปา กามี ปือซัด กาเญา ดัฮ
52004012	บีดา ซือมียา วัยํ-ลูวัยํ     นะ กือนา มือโอจ กะ ปือบูวัจ นะ กาเญา     บีดา กาเญา นะ เตด ฆาโดฮ บือซานัยํ เดะ ซาปา เลอ.
52004013	โกะ ดีบราดี เออ     กามี ซูกา นะ บรี กาเญา ตาฮู     ลาฆู นะ ซือมียา นู มาตี มือนีงัน ปี ดัฮ     บีดา ตีเมา บรี กาเญา นะ ซูซัฮ-ฮาตี     ซือรูปา โกะ ซือมียา อาซิก     นู ฮอย ลาฆู จาดัก เดะ ตูฮัด.
52004014	กีตา ปือจายา จะ     เยซู มาตี ดัฮ     ฮีโดะ ปาเระ ดัฮ. กะฆีเตอ     ลูมอฮ ซือมียา     นู ปือจายา กะ เยซู     นู มาตี ดัฮ     ตูฮัด เดะ อาตัซ นะ บาวา กูญา บือปี     บือซามา ฌางัน เยซู ฌูฆา.
52004015	อาดา ปือมือเลา นะ ตูฮัด เยซู ตะอาซิก     นู กามี มือเลา กะ กาเญา จะ     กีตา นู อาดา ฮีโดะ     รอจ กะ อารี อีตู     นู ตูฮัด เยซู ปาเระ มาแรฮ ปูลัก เตอ     ตือตู ดัฮ     กีตา เตด ปี ดูลู เดะ ลูมอฮ ซือมียา นู มาตี ดัฮ.
52004016	ซาเบะ ตูฮัด เยซู ตะอาซิก เตอ     ญา นะ ตูโรด มาแรฮ     ดาตัก เดะ ลาแงะ. อาดา ฌางัน ปือมือซัด     ซูวารา บือซัยํ. อาดา ฌางัน ปือมือเลา นะ กือปาลา ฮูลู-บาลัก นะ ตูฮัด. อาดา ฌางัน บูงี ซือลูนัย นะ ตูฮัด. กะฆีเตอ     ลูมอฮ ซือมียา นู มาตี ดัฮ     นู ปือจายา กะ เยซู คริด เตอ     กูญา นะ ฮีโดะ ปาเระ ดูลู.
52004017	เดะ บลากัก     กีตา นู อาดา ฮีโดะ ลาฆี     รอจ กะ อารี อีตู     กีตา นะ กือนา ฮามัจ ญาแญะ บือปี     กะ ดาลับ กือมูวัง     บือซามา ฌางัน กูญา อีตู. กีตา นะ ดาปัจ ตูฮัด เยซู เดะ โซะ อาตัซ     นะ บือเลฮ ดูโดะ บือซามา ฌางัน ญา ซือลาลู.
52004018	กะฆีเตอ     บรี กาเญา ปูโฌะ ฮาตี นะ กาวัด บือซามา-ซามา     ฌางัน ลาฆู อีนี เลอ.
52005001	โกะ ดีบราดี เออ     ลาฆู อีนี นะ ฌาดี อารี ดีฮา     วะตู ดีฮา     กามี เตด ฆาโดฮ นะ ฆาแรฮ ซูรัจ บรี กะ กาเญา.
52005002	ซาเบะ กาเญา ตะอาซิก ตาฮู บาฌิ ดัฮ     นู จะ     อารี นะ ตูฮัด นะ รอจ ดัฮ     ซือรูปา อูรัก ปือญูรี     นู มาแรฮ เดะ โซะ วะตู มาลับ.
52005003	ตานา โกะ ซือมียา ตืองัฮ มือเลา จะ     "ซือนัง ดัฮ     ลือปัซ ดัฮ" กาลา อีตู เลอ     ลาฆู ฌาฮานัม นะ รอจ กะ กูญา ดัดดัด ดัฮ     ฌาดี ซือรูปา นีบีนี นู บือโปรจ     บราซา ซาเกะ     นะ ดูโดะ เดะ อาปี. กะฆีเตอ กูญา นะ ลารี โปด     เตด ลือปัซ ดัฮ.
52005004	ตาปี ดีบราดี เออ     กาเญา เลอ     เตด ดูโดะ เดะ โซะ กือลับ ดัฮ     บรี อารี อีตู นะ รอจ กะ กาเญา     ซือรูปา อูรัก ปือญูรี.
52005005	ตาปี กาเญา เลอ ซือมูฮา     ฌาดี ซือมียา ดูโดะ โซะ จรัฮ     โซะ ซียัก. กีตา เตด ฌาดี ซือมียา ดูโดะ     โซะ มาลับ     โซะ กือลับ.
52005006	กะฆีเตอ     ฌางัน บรี กีตา ลีนา     ซือรูปา โกะ ซือมียา ฆีลาฆี     ตาปี บรี กีตา ฌาฆา บรี บาฌิ. บรี กีตา ฌากา ฮาตี นะ ตะอาซิก.
52005007	ซาเบะ โกะ ซือมียา นู ตีโนะ ลีนา     กูญา นะ ลีนา โซะ มาลับ. โกะ ซือมียา มาโบะ     กูญา นะ มาโบะ โซะ มาลับ.
52005008	ตาปี กีตา อีนี     ฌาดี ซือมียา โซะ ซียัก. กะฆีเตอ     บรี กีตา ฌากา ฮาตี นะ ตะอาซิก. บรี กีตา ฌาดี ซือรูปา ตาฮัน     นู อาดา ลาฆู ปือจายา     ลาฆู ซายัก กะ ตูฮัด     ฌาดี ซือรูปา บาฌู บือซี     นู กือตัก ตาฮะ ดาดา เตอ     นู อาดา ลาฆู นู กีตา จาดัก นะ ฮีโดะ ลือปัซ บาฌิ ดัฮ     ฌาดี ซือรูปา โมะ บือซี     กือตัก ปาลา เตอ.
52005009	ซาเบะ ตูฮัด ตืองะ กีตา     บูกัด บรี กือนา นู ตูฮัด มูซัยํ กรัจ ฮูโกบ     ตาปี นะ บรี ซาโมจ ลาฆู นู เยซู คริด     ตูฮัด นะ กีตา     นะ ตูโลก บรี กีตา ฮีโดะ ลือปัซ บาฌิ ดัฮ.
52005010	ญา มาตี กรานา กีตา ดัฮ. กะฆีเตอ     เตด-จะ กีตา ดาฮานี     เฆอ-จะ ลีนา โปด     กีตา นะ ปี ดูโดะ บือซามา ฌางัน ญา.
52005011	กะฆีเตอ     บรี กีตา ปูโฌะ-ฮาตี บือซามา-ซามา     บรี มือเลา ลาฆู นู นะ ตูโลก กาวัด     ซือรูปา นู กาเญา ตืองัฮ บูวัจ เตอ.
52005012	ดีบราดี เออ     กามี มีตา เดะ กาเญา     บรี ตูเฮะ กะ โกะ ซือมียา นู บือกรือฌา โตระ เดะ ตืองัฮ กาเญา     นู บือบือลา กาเญา เดะ นามา นะ ตูฮัด     นู ปรีงัจ กะ กาเญา     บรี ตูโรจ กะ ตูฮัด.
52005013	กือนา อาเกะ ฌูโญก กูญา อีตู     ซายัก กะ กูญา     บรี บาญะ ซูโงฮ     ซาเบะ กูญา บือกรือฌา กะฆีเตอ. บรี กาเญา ซือมูฮา     ดูโดะ บือซามา บรี ซือนัง ซือลามัจ เลอ.
52005014	ดีบราดี เออ     กามี มีตา เดะ กาเญา     บรี ปรีงัจ กะ ซือมียา ซือฆัด     ปูโฌะ ซือมียา นู กูรัก-ฮาตี     ตูโลก ซือมียา ฮอย อูรัจ     ตาฮัด-ฮาตี เดะ ราตา ซือมียา.
52005015	ฌาฆา บรี บาฌิ เลอ     ฌางัน บรี ซาปา บูวัจ ลาฆู ตะอารัฮ     บาลัซ ลาฆู ตะอารัฮ นะ กาวัด. ตาปี กือนา มียา ฌาลัด นะ ตูโรจ กะ ลาฆู นู บาฌิ ซือลาลู     เดะ ตืองัฮ ลูมอฮ กาเญา ตะอาซิก เตอ     ฌางัน ซือมียา ซือมูฮา ฌูฆา.
52005016	บรี กาเญา ซูกา-ฮาตี ซูโงฮ     ซือลาลู เลอ.
52005017	กือนา บือซาโวจ ซือลาลู     เตด บราดู เลอ.
52005018	กือนา บรี ซือลามัจ กะ ตูฮัด     เดะ ราตา มาจับ. นี เลอ     ฌาดี ลาฆู นู ตูฮัด บือคานะ     บรี กาเญา นะ ตูโรจ กะ เยซู คริด กะฆีนี.
52005019	ฌางัน ปาดับ ซือมืองัจ นะ ตูฮัด เลอ.
52005020	ฌางัน นะ กีปัซ ปือมือเลา นะ ซือมียา     นู มือเลา ตูโดฮ ลาฆู นะ ตูฮัด.
52005021	บรี มือญาซัจ เดะ ราตา ลาฆู. ลาฆู นู บาฌิ เตอ     กือนา ตูโรจ ซูโงฮ.
52005022	นามาๆ นู ฌาฮัจ เตอ     กือนา ตีงัน บูวัก เลอ.
52005023	มีตา เดะ ตูฮัด เดะ อาตัซ     นู บรี กีตา ดูโดะ ซือนัง ซือลามัจ     บรี ญา ตะอาซิก     นะ ตืองะ กาเญา ฌาดี ซือมียา จรัฮ บาฌิ     ราตา มาจับ. บรี ญา บือบือลา กาเญา     โซะ ซือมืองัจ     โซะ ฮาตี     โซะ ญาวา. กะฆีเตอ     กาลา เยซู คริด     ตูฮัด นะ กีตา     นะ มาแรฮ ปูลัก     กาเญา นะ ฮอย ตือปัจ นะ มือฌัฮ นามา โปด.
52005024	ตูฮัด นู ปาเงน กาเญา ดัฮ     ญา ฮาตี รือมัก     ญา นะ บูวัจ ลาฆู อีนี     บรี ซุจ ซือมูฮา ดัฮ.
52005025	ดีบราดี เออ     มีตา เดะ กาเญา     บรี บือซาโวจ บีดา กามี ฌูฆา.
52005026	กาเญา กือนา บือฌาบัจ ตางัน บือซามา-ซามา ฌางัน โกะ ดีบราดี นู ปือจายา     บือกะ ฌาดี โกะ ซือมียา นะ ตูฮัด.
52005027	กู ปือซัด กาเญา     เดะ นามา นะ ตูฮัด     บรี บาจา ซูรัจ อีนี     กะ ลูมอฮ ซือมียา ปือจายา     บรี กะ กูญา มือนีงัย     ซือมูฮา.
52005028	มีตา เดะ เยซู คริด     ตูฮัด นะ กีตา     บรี ซือลามัจ กะ กาเญา ซือมูฮา เลอ.
53001001	กามี     เปาโล     ซีลา     ฌางัน ทิโมที     กามี กีเรบ ซูรัจ อีนี บรี กะ ลูมอฮ นะ ตูฮัด เดะ นังฆรี เทซะโลนิกา     นู ลือกัจ บือซามา ฌางัน ตูฮัด     อาโปก เดะ อาตัซ นะ กีตา     ฌางัน ตูฮัด เยซู คริด.
53001002	มีตา เดะ ตูฮัด นู อาโปก นะ กีตา     มีตา เดะ ตูฮัด เยซู คริด     นะ บรี ซือลามัจ กะ กาเญา     บรี กาเญา ดูโดะ ซือนัง ซือลามัจ เลอ.
53001003	ดีบราดี เออ     กามี กือนา บรี ซือลามัจ กะ ตูฮัด เดะ อาตัซ     กรานา กาเญา     ซือลาลู. กามี ปาโตจ นะ บูวัจ กะฆีนี     กรานา นู กาเญา ปือจายา เตอ     บือตามัฮ พรัด บาญะ     นู กาเญา ซายัก บือซามา     โซก ซืออูรัก เตอ     บือตามัฮ บาญะ ฌูฆา.
53001004	กะฆีเตอ     กามี ตะอาซิก งันตืองัน ปาซัน ลาฆู นะ กาเญา     บรี กะ โกะ ลูมอฮ นะ ตูฮัด เดะ อาตัซ นู ซิก-อาซิก ตาฮู     นู กาเญา ตาฮัด ลามา     นู กาเญา ปือจายา     เดะ วะตู กาเญา กือนา ปรือกัด     บาญะ มาจับ     กือนา ซูซัฮ ปายัฮ โตระ เตอ.
53001005	ลาฆู อีนี บรี ลีฮัจ ซัฮ จะ     นู ตูฮัด กรัจ ฮูโกบ     กือนา ลาฆู ดัฮ. กะฆีเตอ     ญา บูวัจ บรี กาเญา บือฆูนา เลอ     นะ มาโซะ กะ ดือนียา บารู นะ ญา. กะฆีเตอ เลอ     กาเญา ตืองัฮ กือนา ซูซัฮ ปายัฮ     บีดา นะ มาโซะ กะ ดือนียา บารู อีตู.
53001006	ซาเบะ ตูฮัด เดะ อาตัซ     นะ บูวัจ ลาฆู นู บาฌิ-ตือปัจ เลอ     นะ บาลัซ ลาฆู ซูซัฮ ปายัฮ     กะ ลูมอฮ ซือมียา     นู บูวัจ บรี กาเญา กือนา ซูซัฮ ปายัฮ เตอ
53001007	นะ บาลัซ ปูโฌะ กาเญา     นู กือนา ซูซัฮ ปายัฮ อีตู     บรี ดูโดะ ซือนัง     นะ ปูโฌะ กามี ซามา. นะ ฌาดี กะฆีนี     กาลา ตูฮัด เยซู นะ ปลีฮัจ     นะ ตูโรด มาแรฮ เดะ โซะ ลาแงะ     บือซามา ฌางัน ลูมอฮ ฮูลู-บาลัก นู กรัซ นะ ญา     อาดา ฌางัน ญาลา อาปี เลอ.
53001008	ญา นะ กรัจ ฮูโกบ บาลัซ     ลูมอฮ ซือมียา นู เตด กราลา ตูฮัด เดะ อาตัซ     นู ตีเมา มือนีงัย กะ บรีตา นู บาฌิ นะ เยซู     ตูฮัด นะ กีตา.
53001009	ลูมอฮ ซือมียา กะฆีเตอ     นะ กือนา ฮูโกบ     นะ ฌาฮานัม ซือลาลู     บรี ฌาโวฮ เดะ มูคา นะ ตูฮัด     บรี ฌาโวฮ เดะ ลาฆู มือฆัฮ นู บือซรี นะ ญา.
53001010	เดะ อารี อีตู     ญา นะ มาแรฮ     นะ บรี โกะ ซือมียา นะ ญา นะ ปูฌี มือโอจ กะ ญา     นะ บรี ลูมอฮ ซือมียา ปือจายา ซือมูฮา     นะ ตูเฮะ กะ ญา     ฮาตี ตาโกจ เลอ. กาเญา ฌูฆา     ฌาดี ซือมียา นู ปือจายา กะ ปือมือเลา ซะซี นะ กามี ดัฮ.
53001011	กะฆีเตอ เลอ     กามี อีนี บือซาโวจ ปาซัน กาเญา     ซือลาลู. กามี มีตา บรี ตูฮัด เดะ อาตัซ นะ กีตา     บูวัจ บรี กาเญา นะ ตูโรจ กะ ลาฆู นู ปาโตจ     ฌางัน ซือมียา นู ญา ปาเงน ดัฮ. เดะ ลาฆู บาฌิ ซือมูฮา     นู กาเญา บือคานะ นะ บูวัจ     ซาเบะ ปือจายา กะ เยซู ดัฮ     มีตา บรี ตูฮัด นู กรัซ นะ ตูโลก กาเญา     บรี บูวัจ ซุจ ฮาบิฮ ดัฮ.
53001012	กามี มีตา กะฆีเตอ     นะ บรี กาเญา นะ ปูฌี มือโอจ กะ นามา นะ เยซู     ตูฮัด นะ กีตา     นะ บรี ตูฮัด นะ มือโอจ กะ กาเญา ฌูฆา. นะ ฌาดี กะฆีเตอ     บือกะ นู ตูฮัด เดะ อาตัซ นะ กีตา     ฌางัน ตูฮัด เยซู คริด     กูญา ฮาลัย บรี ซือลามัจ กะ กีตา ดัฮ.
53002001	ดีบราดี เออ     ปาซัน ลาฆู นู เยซู คริด     ตูฮัด นะ กีตา     นะ มาแรฮ ปูลัก เตอ     นู กีตา นะ บือมุน บือซามา ฌางัน ญา เตอ     กามี มีตา เดะ กาเญา กือมัซๆ จะ
53002002	ฌางัน บรี กาเญา มูดัฮ นะ ฆาโดฮ-ฮาตี     นะ ตือกือฌุจ     กรานา ปือมือเลา นู มืองากู จะ     "อารี นะ ตูฮัด ญา รอจ ดัฮ". มีเซ-จะ ฌาดี ลาฆู มือเลา ตูโดฮ เตอ     ฌาดี ปือมือเลา มือญาเระ     ฌาดี ซูรัจ โปด     นู ซือมียา อีงัจ จะ     ฌาดี ปือมือเลา นะ กามี เตอ     ฌางัน ปือจายา เลอ.
53002003	ฌางัน บรี ซาปา มือเลา ปือมือเลา นามา     นู มือนีปู กาเญา. กรานา อารี นะ ตูฮัด นะ มาแรฮ     ตาปี ดูลู เดะ อารี นะ ตูฮัด อีตู นะ มาแรฮ     อาดา ซา วะตู     นู โกะ ซือมียา บาญะ นะ ตีงัน ตูฮัด บูวัก     นะ บลาวัด ฌางัน ญา. วะตู อีตู     ซือมียา นู บือดูซา โตระ อีตู     นะ มาแรฮ ปลีฮัจ     ฌาดี ซือมียา นู นะ กือนา ฌาฮานัม ซูโงฮ.
53002004	ญา เตอ     นะ บลาวัด     นู ตืองะ ญาวา ตะอาซิก     บรี ฌาดี บือซัยํ เดะ นามาๆ โปด     นู โกะ ลูมอฮ ซือมียา อีงัจ ฌาดี ตูฮัด นะ กูญา     นู กูญา มือญือมัฮ เตอ. ญา นะ มาโซะ กะ บาลัย นะ ตูฮัด นะ ดูโดะ เปะ อีตู     นะ มืองากู จะ     ญา เลอ     ฌาดี ตูฮัด เดะ อาตัซ.
53002005	กาลา กู อาดา บือซามา ฌางัน กาเญา     กู มือญาเระ ลาฆู อีตู กะ กาเญา ดัฮ. กาเญา จับ เตด บือเลฮ เฆอ?
53002006	กาเญา ตาฮู จะ     เดะ วะตู อีนี     อาดา ลาฆู นามา     นู ซือกัจ ซือมียา อีตู. ตาปี ตานา รอจ วะตู ดัฮ     ซือมียา นู บือดูซา โตระ ซีงี     นะ มาแรฮ ปลีฮัจ.
53002007	ซาเบะ-จะ     ฮาตู ซีตัด ญา ตืองัฮ จูรี บือกรือฌา     บรี ซือมียา บาญะ บลาวัด ฌางัน ตูฮัด. ตาปี ซือมียา นู ซือกัจ อีตู     ญา นะ ซือกัจ ลาฆี     รอจ กะ วะตู นู ญา กือนา อาเมด บือปี ดัฮ.
53002008	วะตู อีตู เลอ     ซือมียา นู บือดูซา โตระ อีตู ซีงี     นะ มาแรฮ ปลีฮัจ. ตูฮัด เยซู นะ มาแรฮ ปลีฮัจ     ญา นะ รือฆู อาเงน เดะ มูโลจ     กือปุฮ ซือมียา อีตู     ปี ฮาบิฮ บูวัก ดัฮ     ญา นะ ปลีฮัจ นู บือซายา บือซรี     นะ โปรฮ ซือมียา อีตู บรี ฌาฮานัม ฮาบิฮ ดัฮ.
53002009	กาลา ซือมียา บือดูซา โตระ นะ มาแรฮ เตอ     ปือบูวัจ นะ ญา นะ ฌาดี ลาฆู บือกรือฌา นะ กือปาลา ฮาตู ซีตัด     อาดา ฌางัน โกะ ปือนานา ซีดี     นู มือฆัฮ     นู ปือและ โตระ เตอ     นู ฌาดี ลาฆู มืออูปัย ซือมูฮา.
53002010	ญา เตอ     นะ บูวัจ ลาฆู ฌาฮัจ บาญะ     นะ มืออูปัย ลูมอฮ ซือมียา     นู นะ ฌาฮานัม     ซาเบะ กูญา เตด ซูกา ลาฆู นู ซูโงฮ     ตีเมา นะ ซาโมจ ลาฆู อีตู     นู นะ ตูโลก กูญา บรี ฮีโดะ ลือปัซ บาฌิ.
53002011	นู ฌาดี กะฆีเตอ     ซาเบะ ตูฮัด เดะ อาตัซ เตอ     ญา บูวัจ ลาฆู มือฆัฮ     บรี กูญา นะ ตูโรจ ฌาลัด นู ซือซัจ ซูโงฮ     นะ ปือจายา กะ ลาฆู มืออูปัย อีตู.
53002012	กะฆีเตอ เลอ     ลูมอฮ ซือมียา     นู เตด ปือจายา กะ ลาฆู นู ซูโงฮ เตอ     นู ซูกา-ฮาตี นะ ตูโรจ กะ ลาฆู นู ฌาฮัจ เตอ     กูญา ซือมูฮา นะ กือนา กรัจ ฮูโกบ     บรี ฮาบิฮ เลอ.
53002013	เออ     โกะ ดีบราดี นู ตูฮัด ซายัก ดัฮ เตอ     กามี กือนา บรี ซือลามัจ กะ ตูฮัด เดะ อาตัซ     กรานา กาเญา     ซือลาลู. กรานา     ตะเดะ ลามูลา นูตู     ญา ปีเลฮ กาเญา ดัฮ     ญา บูวัจ บรี ซือมืองัจ นะ ญา ตืองะ กาเญา ดัฮ     บรี ฌาดี ซือมียา จรัฮ บาฌิ นะ ญา     บูวัจ บรี กาเญา ปือจายา กะ ลาฆู นู ซูโงฮ เตอ     บีดา นะ บรี กาเญา นะ ฮีโดะ ลือปัซ บาฌิ.
53002014	กาลา กามี ปี มือญาเระ บรีตา นู บาฌิ กะ กาเญา เตอ     ญา ปาเงน กาเญา     บรี รอจ กะ ลาฆู ฮีโดะ อีนี ดัฮ     นะ บรี กาเญา บือเลฮ บาฮาเฆด ฌางัน เยซู คริด     ตูฮัด นะ กีตา     เดะ นู บือซายา บือซรี นะ ญา.
53002015	กะฆีเตอ เลอ     ดีบราดี เออ     บรี กาเญา บือดีรี ตือตู     ตูโรจ กะ ลาฆู นู กามี กีเรบ กะ กาเญา ดัฮ     เตด-จะ ปือมือเลา นู กามี มือญาเระ ดัฮ     เฆอ-จะ ปือมือเลา เดะ ซูรัจ นู กามี ฆาแรฮ โปด     กือนา ตูโรจ เลอ.
53002016	กะฆีเตอ     กามี บือซาโวจ กะ เยซู คริด ตะอาซิก     นู ฌาดี ตูฮัด นะ กีตา เตอ     บือซาโวจ กะ ตูฮัด เดะ อาตัซ     อาโปก นะ กีตา     ญา เลอ     นู ซายัก กีตา ดัฮ     นู ฮาลัย บรี ซือลามัจ กะ กีตา     นู ปูโฌะ ฮาตี นะ กีตา ซือลาลู     นู บูวัจ บรี กีตา จาดัก นะ ดาปัจ บือนา นู บาฌิ เตอ.
53002017	กามี มีตา บรี ตูฮัด นะ ปูโฌะ ฮาตี นะ กาเญา     นะ บรี กาเญา อาดา ฮาตี กือฌะ-กือมัซ     บรี กาเญา นะ บูวัจ ลาฆู บาฌิ     นะ มือเลา ปือมือเลา บาฌิ     ซือลาลู.
53003001	โกะ ดีบราดี เออ     เดะ ปือญูดัฮ อีนี     บรี กาเญา บือซาโวจ บีดา กามี     มีตา บรี ปือมือเลา ปาซัน ตูฮัด เยซู     นะ กือจัย ปี ราตา     บรี ลูมอฮ ซือมียา นะ มือโอจ กะ ปือมือเลา อีตู     บือกะ บือฌาดี เดะ ลูมอฮ กาเญา ดัฮ.
53003002	บือซาโวจ ฌูฆา     บรี ตูฮัด นะ ตูโลก กามี     บรี ลือปัซ เดะ ซือมียา ฮอย เตด บือฆูนา     เดะ ซือมียา ฌาฮัจ     ซาเบะ บูกัด ราตา ซือมียา นู ปือจายา.
53003003	ตาปี ตูฮัด ญา ฮาตี รือมัก เลอ     นะ บูวัจ บรี กาเญา กือฌะ-กือมัซ     นะ บือบือลา กาเญา     บรี ลือปัซ เดะ ลาฆู นู ฌาฮัจ.
53003004	ตูฮัด ญา บูวัจ บรี กามี ตือตู-ฮาตี เดะ กาเญา จะ     นู กาเญา ตืองัฮ ตูโรจ ลาฆู นู กามี ปือซัด กะ กาเญา     นู กาเญา นะ ตูโรจ ลาฆี     เดะ วะตู โซะ ฮึลด เลอ.
53003005	กามี มีตา เดะ ตูฮัด     บรี กาเญา นะ ตาฮู     ปือนอฮ เดะ ฮาตี     นู ตูฮัด เดะ อาตัซ ซายัก กาเญา     นู เยซู คริด นะ บรี กาเญา ตาฮัด-ฮาตี ลามา.
53003006	โกะ ดีบราดี เออ     กามี ปือซัด กาเญา     เดะ นามา นะ เยซู คริด     ตูฮัด นะ กีตา     บรี มืองือละ เดะ ลูมอฮ ดีบราดี นู ซือฆัด     นู ตีเมา ตูโรจ กะ ลาฆู นู กามี กีเรบ ฌางัน กาเญา ดัฮ.
53003007	กรานา กาเญา ตะอาซิก ตาฮู จะ     นู กาเญา กือนา บูวัจ ตูโรจ จูตอ นะ กามี. กาลา กามี บือซามา ฌางัน กาเญา ดัฮ     กามี เตด ฌาดี ซือมียา ปือญือฆัด.
53003008	กามี ตีเมา มากัด บารัก มากัด นะ ซาปา     นู กามี เตด บือลี ดัฮ. ตาปี กามี บือกรือฌา ซียัก มาลับ ดัฮ     บือกรือฌา ปือนัจ     ซูซัฮ ปายัฮ     ตีเมา ฆาโดฮ ซาปา เดะ ลูมอฮ กาเญา     บรี บือบือลา กามี.
53003009	บูกัด-จะ     กามี ฮอย ลาฆู มือฆัฮ     นะ มีตา เดะ กาเญา     บรี บือบือลา กามี     ตาปี กามี เตด บูวัจ กะฆีเตอ. กามี บือกรือฌา โตระ     นะ บรี กามี ฌาดี จูตอ     นู นะ บรี กาเญา ตูโรจ.
53003010	วะตู กามี อาดา บือซามา ฌางัน กาเญา ดัฮ     กามี บือเลฮ ปือซัด กาเญา จะ     "ดัฮ ซือมียา ดีฮา ซือฆัด นะ บือกรือฌา     ฌางัน บรี ญา มากัด เลอ."
53003011	กรานา กามี ดืองัยํ ดัฮ     นู อาดา ซือมียา ซือตืองัฮ เดะ ลูมอฮ กาเญา     นู ซือฆัด นะ บือกรือฌา ลาฆี     ตาปี ปี บือฆาโดฮ เดะ ลาฆู นะ กาวัด.
53003012	กามี ปือซัด กะ ลูมอฮ ซือมียา กะฆีเตอ     ปรีงัจ กะ กูญา     เดะ นามา นะ เยซู คริด     ตูฮัด นะ กีตา     บรี กูญา บือกรือฌา ฮาตี ซืองะ     บรี มากัด บารัก มากัด     นู ซารี ตะอาซิก.
53003013	ตาปี กาเญา     โกะ ดีบราดี เออ     ฌางัน ซือฆัด นะ บูวัจ ลาฆู บาฌิ เลอ.
53003014	กะ ซาปา ตีเมา ตูโรจ กะ ปือมือซัด นะ กามี เดะ ซูรัจ อีนี     กาเญา กือนา จับ ซือมียา อีตู ตาโรฮ     ฌางัน บือเฆาะ บือซามา ฌางัน ญา     บรี กะ ญา นะ บือเลฮ จือและ.
53003015	ตาปี ฌางัน กีรา จะ     ญา ฌาดี ซือตรู ดัฮ. กือนา ปรีงัจ กะ ญา     ซือรูปา ปรีงัจ กะ อาดี-บราดี.
53003016	มีตา เดะ ตูฮัด     นู บรี กีตา ดูโดะ ซือนัง ซือลามัจ     บรี ญา ตะอาซิก นะ บรี กะ กาเญา ดูโดะ ซือนัง ซือลามัจ กะฆีเตอ     บีลัก วะตู     ราตา มาจับ. มีตา บรี ตูฮัด นะ ดูโดะ บือซามา ฌางัน กาเญา ซือมูฮา.
53003017	กู เปาโล ตะอาซิก     ฆาแรฮ ซือปาตัฮ อีนี     นู จะ     "ซือลามัจ เลอ" ฌาดี ตานา นะ กู     นู กู ฆาแรฮ เดะ ซูรัจ นะ กู     ซือมูฮา.
53003018	มีตา บรี เยซู คริด     ตูฮัด นะ กีตา     บรี ซือลามัจ กะ กาเญา ซือมูฮา เลอ.
54001001	กู เปาโล     ฌาดี ปือญูโรฮ นะ เยซู คริด     ตูโรจ ปือมือซัด นะ ตูฮัด เดะ อาตัซ     นู ตูโลก กีตา บรี ฮีโดะ ลือปัซ บาฌิ     ตูโรจ ปือมือซัด นะ เยซู คริด     นู ฌาดี ตือปัจ ฮาระ นะ กีตา เลอ.
54001002	กู ฆาแรฮ ซูรัจ อีนี กีเรบ กะ ทิโมที     นู ฌาดี ซือรูปา นานะ ซูโงฮ นะ กู     เดะ ลาฆู ปือจายา. มีตา เดะ ตูฮัด บือซัยํ     นู ฌาดี อาโปก เตอ     มีตา เดะ เยซู คริด     นู ฌาดี ตูฮัด นะ กีตา     นะ บรี ซือลามัจ กะ เกา     นะ ตือจีฮัด กะ เกา     นะ บรี เกา ดูโดะ ซือนัง ซือลามัจ เลอ.
54001003	กาลา กู ตืองัฮ ปี     กะ โซะ นังฆรี มาซิโดเนีย     กู บือเลฮ ซูโรฮ เกา นาตี ตือปัจ นังฆรี เอเฟซัด ลาฆี     ซาเบะ-จะ     อาดา โกะ ซือมียา ซือตืองัฮ นู อาฌัยํ ลาฆู ซาลัฮๆ. กะฆีเตอ     บรี เกา ดูโดะ โซะ อีตู     บีดา นะ ปือซัด กูญา บรี กือมัซๆ จะ     ตีเมา บรี อาฌัยํ ลาฆู ซาลัฮ กะฆีเตอ.
54001004	ฌางัน บรี กูญา ตูโรจ กะ โกะ ลาฆู จรือตา     นู เตด บือฆูนา เตอ     กะ ลาฆู นู เตด ดือละ ฮาบิฮ     ปาซัน โกะ บีลาแก เตอ. ลาฆู กะฆีนี บูวัจ บรี กูญา บือตือฆัฮ-ตือฆัฮ     เตด บรี มาโซะ เดะ ฮาตี ลาฆู นู ตูฮัด กีรา ดูลู ดัฮ     นู กีตา ซือมียา ปือจายา     นะ บือเลฮ ตาฮู เลอ.
54001005	กู ปือซัด กะฆีนี     บีดา กีตา นะ บือซายัก-ซายัก     ดาตัก เดะ ฮาตี นู จรัฮ บาฌิ     ฮาตี นู บราซา จะ     ฮอย ซาลัฮ นามา     ดาตัก เดะ ฮาตี นู ปือจายา บือซูโงฮ-ซูโงฮ เลอ.
54001006	อาดา ซือมียา ซือตืองัฮ นู ตือซีเป เดะ ลาฆู กะฆีนี     มาโซะ ปี มือเลา ลาฆู เตด ตือปากัย     ซือซัจ ฌาลัด กะฆีเตอ ดัฮ เลอ.
54001007	กูญา ซูกา นะ ฌาดี ซือมียา อาฌัยํ     ปือมือเลา ฮูโกบ นะ ตูฮัด ตาปี มีเซ-จะ     โกะ ปือมือเลา นู กูญา มือเลา เตอ     โกะ ลาฆู นู กูญา บรานี อาฌัยํ ดัฮ โปด     กูญา เตด ตาฮู ซูโงฮ เลอ.
54001008	กีตา ซือมูฮา ตาฮู จะ     กะ ซือมียา ดีฮา ซูโรฮ ปือมือเลา ฮูโกบ อีตู     กือนา ลาฆู เตอ     ปือมือเลา ฮูโกบ อีตู     บาฌิ กะฆีเตอ เลอ.
54001009	ตาปี กีตา ตาฮู กะฆีนี ฌูฆา จะ     โกะ ปือมือเลา ฮูโกบ     กือนา ตืองะ ดัฮ     บูกัด นะ ฮูโกบ ซือมียา นู บาฌิ     ตาปี บีดา นะ ฮูโกบ โกะ ซือมียา นู ฌาฮัจ     ฌางัน โกะ ซือมียา บาตัฮ เตอ     นะ ฮูโกบ โกะ อูรัก ซาลัฮ     ฌางัน โกะ อูรัก บูวัจ ดูซา เตอ     นะ ฮูโกบ โกะ ซือมียา นู เตด ตูเฮะ กะ ตูฮัด     เตด ตูเฮะ กะ ลาฆู บาฌิ เตอ     โกะ อูรัก บูนอฮ เอด อาโปก เดะ ญา     โกะ อูรัก บูนอฮ ซือมียา เตอ
54001010	โกะ อูรัก บือกาเซฮ     โกะ กีลากี อูซิ ซามา กีลากี เตอ     โกะ อูรัก จูรี รีฆะ ซือมียา เตอ     โกะ ซือมียา มืออูปัย     โกะ ซือมียา เตด ตูโรจ มูโลจ เลอ. โกะ ปือมือเลา ฮูโกบ เตอ     นะ ฮูโกบ โกะ ซือมียา นู บูวัจ นามาๆ นู เตด กือนา ฌางัน ปือมือเลา อาฌัยํ นู รือมัก ซูโงฮ เลอ.
54001011	ปือมือเลา อาฌัยํ อีนี     อาดา เดะ บรีตา นู บาฌิ ปาซัน ตูฮัด นู บือซรี ซูโงฮ     นู ซือนัง ซือลามัจ ซูโงฮ เลอ. ญา เลอ     กีเรบ บรีตา นู บาฌิ ซีงี ดัฮ     บรี กะ กู นะ บือเลฮ มือญาเระ.
54001012	กู บรี ซือลามัจ กะ เยซู คริด     ตูฮัด นะ กีตา     นู บือเลฮ ตูโลก กู บรี ตือฆัยํ-อูรัจ. กู บรี ซือลามัจ กะ ญา     ซาเบะ ญา กีรา จะ     กู ฌาดี ซือมียา รือมัก. กะฆีเตอ     ญา ตืองะ กู     บรี ฌาดี ซือมียา บือกรือฌา นะ ญา ดัฮ เตอ
54001013	มีเซ-จะ     นู ดูลู     กู มือเลา ตะอารัฮ กะ ญา     ปรือกัด กะ ญา     ฌาดี ซือมียา ซูมก ซูโงฮ เลอ. ตาปี ตูฮัด     ญา ตือจีฮัด กะ กู ดัฮ     ซาเบะ นู กู บูวัจ กะฆีเตอ     กู เตด บือเลฮ ปือจายา กะ ญา ลาฆี     กะฆีเตอ     กู เตด ตาฮู อารัฮ เลอ.
54001014	ตาปี ตูฮัด     ญา ฮาลัย บรี ซือลามัจ กะ กู บาญะ ดัฮ     ลือเบฮ เดะ นามาๆ เลอ. ญา บรี กะ กู ปือจายา เตอ     ซายัก เตอ     บือกะ ซือรูปา ซือมียา นู มาโซะ บือซามา ฌางัน เยซู คริด     นะ บือเลฮ บูวัจ เลอ.
54001015	ปือมือเลา อีนี     ปือมือเลา ซูโงฮ     บรี ซือมียา ซือมูฮา ซาโมจ อาเมด เลอ. ฌาดี-จะ     เยซู คริด     ญา มาแรฮ กะ ดือนียา อีนี     บีดา นะ ตูโลก โกะ ซือมียา บือดูซา     บรี ฮีโดะ ลือปัซ บาฌิ. กู นี เลอ     ฌาดี ซือมียา บูวัจ ดูซา     ลือเบฮ เดะ กาวัด เตอ.
54001016	ตาปี ซาเบะ ลาฆู อีนี เลอ     ตูฮัด ญา ตือจีฮัด กะ กู ดัฮ     บีดา เยซู คริด นะ บือเลฮ ปลีฮัจ     นู ญา ตาฮัด-ฮาตี บรี กะ กู     ปือนอฮ ลามา ดัฮ. กู นี เลอ     บือเลฮ บูวัจ ดูซา ลือเบฮ เดะ กาวัด เตอ     กะฆีเตอ     กู ฌาดี จูตอ บรี กะ ซือมียา ซือมูฮา     นู นะ มาแรฮ ปือจายา กะ เยซู     นะ ซาโมจ ลาฆู ฮีโดะ ซูโงฮ นู ซือลาลู เลอ.
54001017	ปูฌี เลอ กะ ตูฮัด บือซัยํ เดะ อาตัซ     นู ฌาดี ราฌา ซือลาลู. ญา เตด ดือละ มาตี ลาลู เตอ     เตด ดือละ ปลีฮัจ     เดะ มาตา นะ กีตา โปด. ญา ฌาดี ตูฮัด แนฮซา เลอ. บรี กีตา ปูฌี กะ ญา     มือโอจ กะ ญา     ซือลาลู เตด บราดู เลอ. อาเมน.
54001018	ลีฮัจ เลอ     ทิโมที     นานะ นะ กู เออ     ลาฆู ปือมือซัด อีนี     กู กีเรบ ตาโรฮ เดะ เกา     ตูโรจ ปือมือเลา ตูโดฮ     นู โกะ ซือมียา ตูโดฮ ลาฆู นะ ตูฮัด บือเลฮ มือเลา ปาซัน เกา เลอ. บรี ปือมือเลา ตูโดฮ อีตู     นะ ตูโลก บรี เกา นะ บือเลฮ บือปรัก บรี บาฌิ     บลาวัด ฌางัน ฮาตู ซีตัด.
54001019	บรี เกา ปือจายา บรี กือฌะ-กือมัซ เลอ     อาดา ฮาตี นู บราซา จะ     ฮอย ซาลัฮ นามา ดัฮ เลอ. ลาฆู กะฆีเตอ     ซือมียา ซือตืองัฮ ตีงัน บูวัก ดัฮ เลอ. กะฆีเตอ ลาฆู ปือจายา นะ กูญา ฌาดี ซือรูปา ปราฮู การับ เลอ.
54001020	เดะ โกะ ซือมียา อีตู     อาดา ฮีเมเนอัด ฌางัน อาเลกซันเดอ เตอ     กู บือเลฮ ซรัฮ กูญา บรี กะ กือปาลา ฮาตู ซีตัด บีดา นะ อูจะ-อาฌัยํ กูญา     ตีเมา บรี มือเลา ตะอารัฮ กะ ตูฮัด ปูลัก เลอ.
54002001	กะฆีเตอ     ลือเบฮ เดะ นามาๆ     กู ซูโรฮ กาเญา บือซาโวจ. บือซาโวจ เลอ     มีตา เดะ ตูฮัด     บือซาโวจ บรี ซือลามัจ กะ ตูฮัด     บีดา ซือมียา ซือมูฮา เลอ.
54002002	บือซาโวจ เลอ     บีดา โกะ ราฌา     ฌางัน ซือมียา ซัยํ-บือซัยํ ซือมูฮา เตอ     บรี กีตา นะ บือเลฮ ดูโดะ ซือนัง ซือลามัจ เลอ     นะ ซือมาตา ตูโรจ กะ ฌาลัด นะ ตูฮัด เตอ     นะ บือเลฮ บูวัจ ลาฆู บาฌิ ซือมูฮา เลอ.
54002003	นู นะ บูวัจ กะฆีเตอ     ฌาดี ลาฆู บาฌิ     บูวัจ บรี ตูฮัด     นู ตูโลก กีตา บรี ลือปัซ บาฌิ เตอ     นะ ซูกา-ฮาตี เลอ.
54002004	ญา เลอ     นู ซูกา บรี ซือมียา ซือมูฮา     นะ ฮีโดะ ลือปัซ บาฌิ     นะ ตาฮู ลาฆู นู ซูโงฮ.
54002005	ซาเบะ-จะ     อาดา ตูฮัด แนฮซา เลอ. อาดา ซือมียา แนฮ ซืออูรัก     นู บูวัจ บรี โกะ อูมัจ-ซือมียา     บาฌิ ปาเระ ฌางัน ตูฮัด ดัฮ. ซือมียา อีตู     ฌาดี เยซู คริด เลอ.
54002006	ญา เลอ     บือเลฮ ซรัฮ ญาวา นะ ญา ตะอาซิก     บีดา นะ ตือบุซ โกะ อูมัจ-ซือมียา ซือมูฮา. นู ญา ซรัฮ ญาวา กะฆีเตอ     ฌาดี ซะซี เดะ วะตู นู บาฌิ จะ     ตูฮัด ซูกา บรี โกะ ซือมียา ซือมูฮา     นะ ฮีโดะ ลือปัซ บาฌิ เลอ.
54002007	ซาเบะ ลาฆู อีตู ฌูฆา เลอ     ตูฮัด บือเลฮ ตืองะ กู     ฌาดี ปือญูโรฮ นะ ญา     บีดา นะ มือญาเระ บรีตา นู บาฌิ     บรี ตาฮู กะ โกะ ซือมียา บักซา อาซิก ราตาๆ     บีดา นะ อาฌัยํ กูญา ปาซัน ลาฆู นู กีตา ปือจายา     ปาซัน ลาฆู นู ซูโงฮ. กู มือเลา ซูโงฮๆ เลอ     ฮอย เตด มืออูปัย.
54002008	กะฆีเตอ เลอ     ตือปัจ ดีฮา อาดา ซือมียา ปือจายา     บือมุน บือซามา     กู ซูกา บรี โกะ กีลากี นะ บือซาโวจ     ฮาตี จรัฮ บาฌิ     อาเกะ ตางัน บือซาโวจ กะ ตูฮัด     ฮอย เตด มูซัยํ     ฮอย เตด บือตือฆัฮ.
54002009	โซะ โกะ นีบีนี โปด     กู ซูกา บรี กูญา บือปากัย โกะ กาเยด บาฌู บรี บาฌิ     ตาฮู จือและ. บรี กูญา บือปากัย ฌางัน โกะ ปือบูวัจ นู บาฌิ     บูกัด ลาฆู นะ บูวัจ โบะ บรี มืออาลัจ     บูกัด ฌางัน โกะ มัซ     โกะ ตือมีกา     โกะ กาเยด บาฌู นู มาฮันๆ เตอ
54002010	ตาปี บรี กูญา บือปากัย ฌางัน โกะ ปือบูวัจ นู บาฌิ     นู ปาโตจ ฌางัน นีบีนี นู มือเลา จะ     ญา ปือจายา กะ ตูฮัด ดัฮ.
54002011	บรี โกะ นีบีนี บลาฌัยํ     มือนีงัย ซาเมน ซืองะ     อาดา ฮาตี มือนูโนะ ราตา.
54002012	กู เตด บรี โกะ นีบีนี นะ อาฌัยํ     เตด บรี กูญา นะ ลือเบฮ เดะ โกะ กีลากี     ตาปี บรี กูญา ดูโดะ ซืองะ เลอ
54002013	ซาเบะ ตูฮัด บือเลฮ บือฌาดี อาดับ ดูลู     บารู ญา บือฌาดี ฮาวา ปูลัก.
54002014	อาดับ ฌูฆา     ญา เตด กือนา มืออูปัย ดัฮ     ตาปี นีบีนี อีตู     ญา เลอ     นู กือนา มืออูปัย ดัฮ     ฌาดี ซือมียา บือดูซา ดัฮ.
54002015	ตาปี นู โกะ นีบีนี นะ บือเลฮ นานะ     กูญา นะ ฮีโดะ ลือปัซ บาฌิ เตอ. กูญา กือนา ปือจายา     กือนา ซายัก     กือนา บูวัจ บาฌิ     ฮอย เตด บรูบัฮ     ตาฮู ฮูโกบ ฮาตี ตะอาซิก เลอ.
54003001	ปือมือเลา อีนี     ปือมือเลา ซูโงฮ เลอ     กะ ซือมียา ดีฮา     ซูกา นะ ฌาดี ซือมียา ฌาฆา ลูมอฮ นะ ตูฮัด     ญา ซูกา นะ บูวัจ กรือฌา นู บาฌิ ซูโงฮ เลอ.
54003002	ซือมียา ฌาฆา ลูมอฮ นะ ตูฮัด     ฆาโดฮ ฌาดี ซือมียา ฮอย ซาปา บือเลฮ มือฌัฮ     ฌาดี กีลากี อาดา บีนี แนฮ ซืออูรัก     ฌาดี ซือมียา ตาฮู ฌากา ญาวา ตะอาซิก     ตาฮู ฮูโกบ ฮาตี ตะอาซิก     ฌาดี ซือมียา บูวัจ กือนา ลาฆู     ซือมียา ตาฮู ซาโมจ กาวัด บรี บาฌิ     ฌาดี ซือมียา ปานัย อาฌัยํ เลอ.
54003003	บูกัด ซือมียา ลือกัจ โกะ อาระ     บูกัด ซือมียา ซูมก     ตาปี ฌาดี ซือมียา ฮาตี บือแฌะ     บูกัด ซือมียา ซูกา นะ บือตือฆัฮ-ตือฆัฮ     บูกัด ซือมียา ตือลาลู ลีฮัจ กะ ดูเวะ.
54003004	ฆาโดฮ ฌาดี ซือมียา ตาฮู บือบือลา ซือมียา ซือรูมัฮ นะ ญา ตะอาซิก     ตาฮู อาฌัยํ โกะ นานะ บรี ตูโรจ มูโลจ กะ ญา     บรี อาดา ปรางัย บาฌิ เลอ.
54003005	ซาเบะ-จะ     กะ ซือมียา ดีฮา     บือบือลา ซือมียา ซือรูมัฮ นะ ญา ตะอาซิก เตด บือเลฮ ดัฮ     ซือมียา อีตู นะ บือบือลา ลูมอฮ นะ ตูฮัด โปด     นะ บือเลฮ กะฮามี เลอ?
54003006	ฌางัน บรี ซือมียา บารู ปือจายา     นะ ฌาดี ซือมียา ฌาฆา ลูมอฮ นะ ตูฮัด     ตาโกจ-จะ     ญา นะ งันตืองัน     กะฆีเตอ นะ กือนา ฮูโกบ ซือรูปา กะ กือปาลา ฮาตู ซีตัด.
54003007	ญา ฆาโดฮ ฌาดี ซือมียา บาฌิ     บรี โกะ ซือมียา วัยํ-ลูวัยํ นะ มือโอจ กะ ญา     ตาโกจ-จะ     ญา นะ กือนา ซือมียา มือเลา มือฌัฮ     ญา นะ ลือกัจ เดะ ปือญือรัจ นะ ฮาตู ซีตัด อีตู.
54003008	โซะ โกะ ซือมียา มือนูโลก โปด     ซือรูปา. กูญา ฆาโดฮ ฌาดี ซือมียา ปรางัย บาฌิ     บูกัด ซือมียา ปานัย มือเลา จรือเกาะ ตือลือตัก     บูกัด ซือมียา ลือกัจ อาระ     บูกัด ซือมียา ฮาลูบา กะ ดูเวะ.
54003009	กูญา ฆาโดฮ ฌาดี ซือมียา ตือตู-ฮาตี ตูโรจ     กะ ลาฆู นู กีตา ปือจายา     นู ฌาดี ลาฆู ดาลับ ซูโงฮ ฮอย เตด บราซา เดะ ฮาตี จะ     บูวัจ ซาลัฮ นามา โปด.
54003010	กือนา มือญาซัจ ลูมอฮ กูญา ดูลู ฌูฆา. ตานา ลีฮัจ จะ     กูญา ฮอย ซาลัฮ ดัฮ     บรี กูญา มาโซะ บือกรือฌา     ฌาดี ซือมียา มือนูโลก ลูมอฮ นะ ตูฮัด.
54003011	โซะ โกะ นีบีนี โปด     ซือรูปา. กูญา ฆาโดฮ ฌาดี ซือมียา ปรางัย บาฌิ     บูกัด ซือมียา ซูกา มืออูปัจ     ตาปี ฌาดี ซือมียา ตาฮู ฌากา ญาวา ตะอาซิก     ฌาดี ซือมียา รือมัก     เดะ ลาฆู ซือมูฮา เลอ.
54003012	ซือมียา มือนูโลก ฆาโดฮ อาดา บีนี แนฮ ซืออูรัก     ฆาโดฮ ตาฮู บือบือลา โกะ นานะ นะ ญา     โกะ ซือมียา ซือรูมัฮ นะ ญา     บรี บาฌิ.
54003013	โกะ ซือมียา มือนูโลก     นู บือกรือฌา มือนูโลก เดะ ลาฆู นะ ตูฮัด บรี บาฌิ     กูญา นะ บือซัยํ มูคา เดะ ลูมอฮ นะ ตูฮัด     อาดา ฮาตี บรานี     นะ มือญาเระ ปาซัน ลาฆู นู กูญา ปือจายา กะ เยซู คริด ดัฮ.
54003014	ซูรัจ อีนี     กู ฆาแรฮ กีเรบ บรี กะ เกา ดัฮ     จาดัก-จะ     เตด บราปา ลามา อีนี     กู นะ บือเลฮ มาแรฮ     มียา เกา ปูลัก.
54003015	ตาปี     กาเลา กู ลามัจ นะ มาแรฮ     ซูรัจ อีนี นะ บรี กะ เกา ตาฮู จะ     นะ บูวัจ กะฮามี     เดะ ซือรูมัฮ นะ ตูฮัด     ฌาดี-จะ     เดะ ลูมอฮ นะ ตูฮัด     ตูฮัด นู อาดา ฮีโดะ ซูโงฮ เลอ. ลูมอฮ นะ ตูฮัด อีนี     ฌาดี ซือรูปา จาวัก     ซือรูปา ดีนิง บาตู     นู ฌาฆา ลาฆู นู ซูโงฮ     บรี กือฌะ-กือมัซ ดัฮ.
54003016	กีตา ซือมูฮา ซาโงะ จะ     ฌาลัด นะ ตูฮัด อีนี     นู กีตา ตูโรจ ดัฮ เตอ     ญา ฌาดี ลาฆู ดาลับ ซูโงฮ นู บือซัยํ โตระ เลอ     ฌาดี-จะ "เยซู คริด เตอ     ญา มาแรฮ ปลีฮัจ ฌาดี ซือมียา ดัฮ ซือมืองัจ นะ ตูฮัด เลอ     บรี ลีฮัจ จะ     ญา ฌาดี ซือมียา บาฌิ-ตือปัจ ซูโงฮ โกะ ฮูลู-บาลัก นะ ตูฮัด โปด     บือเลฮ ลีฮัจ ญา ราตา บักซา เลอ     อาดา ซือมียา ปี มือญาเระ     ลาฆู นะ ญา ราตา ดือนียา เลอ     อาดา ซือมียา ปือจายา กะ ญา รอจ กะ ลาแงะ โปด     ตูฮัด เดะ อาตัซ บือเลฮ ซาโมจ ญา บือปี ดัฮ."
54004001	ตาปี     โซะ ซือมืองัจ นะ ตูฮัด มือญาเระ บรี ซัฮ จะ     วะตู โซะ บลากัก     นะ อาดา ซือมียา ซือตืองัฮ     นู นะ ตีงัน บูวัก ลาฆู นู กีตา ปือจายา     นะ ปี ตูโรจ โกะ ฮาตู นู มืออูปัย เตอ     นะ ปือจายา กะ ปือมือเลา อาฌัยํ     นะ โกะ ฮาตู ซีตัด เลอ.
54004002	อาดา โกะ ซือมียา มูคา มาเนฮ ฮาตี ฌาฮัจ     นู มือเลา มืออูปัย เตอ     กูญา บือเลฮ กือจัย ปือมือเลา อาฌัยํ อีตู ดัฮ. ฮาตี นะ กูญา กือบัซ     ซือรูปา กูญา อาเมด บือซี ฮางัจ มาแรฮ ตาเอาะ เดะ ฮาตี นะ กูญา ดัฮ     ฮอย เตด บราซา ตาฮู จะ     ซาลัฮ ลาฆี.
54004003	ซือมียา กะฆีเตอ     กูญา บลารัก     ตีเมา บรี มือนีกัฮ     บือปาตัก โกะ ซือบารัก มากัด ซือตืองัฮ     นู ตูฮัด บือเลฮ บือฌาดี ดัฮ     บรี กีตา นะ มากัด. กีตา นู ปือจายา     นู ตาฮู ลาฆู นู ซูโงฮ เตอ     กีตา นะ ซาโมจ บือซามา     บรี ซือลามัจ กะ ตูฮัด     นะ มากัด กะฆีเตอ เลอ.
54004004	ซาเบะ โกะ ซือบารัก ซือมูฮา นู ตูฮัด บือฌาดี ดัฮ     บาฌิ ฮาปา เลอ. ลาฆู นามาๆ โปด     ฌางัน บรี กีตา นะ กีปัซ บูวัก เลอ     ตาปี บรี ซาโมจ ซือมูฮา     มาแรฮ มากัด     บรี ซือลามัจ กะ ตูฮัด ซามา.
54004005	กรานา ปือมือเลา นู ตูฮัด มือเลา ดัฮ     ฌางัน ปือมือเลา นู กีตา นะ บือซาโวจ ซามา     นะ บาโซฮ โกะ ซือบารัก อีตู     บรี จรัฮ บาฌิ เลอ.
54004006	ดัฮ เกา ปรีงัจ โกะ ดีบราดี นู ปือจายา     ตูโรจ บือกะ ปือมือเลา อาฌัยํ กะฆีนี เตอ     กะฆีเตอ เกา นะ ฌาดี ซือมียา บือกรือฌา นู บาฌิ     นะ เยซู คริด. บรี เกา บลาฌัยํ เดะ ลาฆู นู กีตา ปือจายา     บลาฌัยํ เดะ ลาฆู นู ซูโงฮ     นู เกา บือเลฮ ตูโรจ ดัฮ. กะฆีเตอ เกา นะ อาดา ฮาตี ตือฆัยํ-อูรัจ ซือรูโลยํ เลอ.
54004007	ฌางัน นะ ตูโรจ โกะ ลาฆู จรือตา     นู เตด ฌาดี นามา     นู ฮอย เตด บือฆูนา     ตาปี เกา กือนา อาฌัยํ ฮาตี เกา ตะอาซิก     บรี ตูโรจ ฌาลัด นะ ตูฮัด.
54004008	นู กีตา นะ อาฌัยํ ญาวา ตะอาซิก     บรี ตรือเบะ อูรัจ เตอ     ญา ตูโลก กีตา ซือตืองัฮ เตอ     ตาปี นู กีตา นะ อาฌัยํ ฮาตี กีตา     ตูโรจ ฌาลัด นะ ตูฮัด     ญา ตูโลก กีตา ราตา มาจับ เลอ. ญา ตูโลก บรี กีตา อาดา ฮีโดะ วะตู อีนี     ญา นะ ตูโลก บรี กีตา นะ ฮีโดะ โซะ ฮึลด ฌูฆา เลอ.
54004009	ปือมือเลา อีนี     ปือมือเลา ซูโงฮ     บรี โกะ ซือมียา ซือมูฮา     ซาโมจ อาเมด มาแรฮ ปือจายา เลอ     ฌาดี-จะ
54004010	กีตา บือเลฮ ฮาระ กะ ตูฮัด นู ฮีโดะ ซือลาลู. ญา เลอ     ฌาดี ตูฮัด     นู ตูโลก ลูมอฮ ซือมียา ซือมูฮา     บรี ฮีโดะ ลือปัซ บาฌิ     นู ตูโลก ลูมอฮ ซือมียา ปือจายา     ลือเบฮ เดะ กาวัด เลอ. กะฆีเตอ เลอ     กีตา กูวาซา ลาวัด บือกรือฌา.
54004011	เกา กือนา อาฌัยํ กูญา     ปือซัด กูญา กะฆีเตอ.
54004012	กู ตีเมา บรี ซือมียา ดีฮา โปด     นะ กีปัซ เกา     ซาเบะ เกา ฌาดี อูรัก มูดา. กะฆีเตอ เลอ     เกา กือนา ฌาดี จูตอ     บรี กะ โกะ ซือมียา นู ปือจายา นะ มาแรฮ ตูโรจ. เกา กือนา ฌาดี จูตอ เดะ ลาฆู นู เกา มือเลา บาฌิ     บูวัจ ปรางัย บาฌิ     ซายัก ลูมอฮ ดีบราดี เตอ     นู เกา ปือจายา กือมัซๆ     อาดา ฮาตี จรัฮ บาฌิ ฌูฆา เลอ.
54004013	เกา กือนา ราเฌด บาจา ซูรัจ ปือมือเลา นะ ตูฮัด     บรี โกะ ซือมียา ปือจายา ดืองัยํ     กือนา ราเฌด ปูโฌะ-ฮาตี กูญา     อาฌัยํ กูญา     ตือดะ กู นะ ปาเระ มาแรฮ ปูลัก เลอ.
54004014	ฌางัน ซือฆัด นะ บูวัจ บือกะ บือนา นู บาฌิ     นู เกา ปานัย บูวัจ เลอ. บือนา อีตู ตูฮัด บือเลฮ ฮาลัย บรี กะ เกา ดัฮ     ตูโรจ โกะ ปือมือเลา ตูโดฮ     วะตู อีตู นู โกะ ซือมียา บือบือลา ลูมอฮ นะ ตูฮัด     บือเลฮ ตืองะ ตางัน เดะ ญาวา นะ เกา.
54004015	เกา กือนา ราเฌด เลอ     บูวัจ ตูโรจ ลาฆู กะฆีเตอ     บีดา โกะ ซือมียา ซือมูฮา นะ ลีฮัจ จะ     เกา บาฌิ ปี กะ ฮึลด ซือรูโลยํ เลอ.
54004016	ฌาฆา บรี บาฌิ เลอ     กะ ญาวา นะ เกา ตะอาซิก. ฌาฆา บรี บาฌิ เลอ     กะ ปือมือเลา อาฌัยํ นะ เกา. เกา กือนา กือฌะ-กือมัซ ตูโรจ กะ ลาฆู กะฆีนี     ซาเบะ-จะ     นู เกา บูวัจ กะฆีนี     เกา นะ ตูโลก     ฌางัน ญาวา นะ เกา ตะอาซิก     ฌางัน ลูมอฮ ซือมียา นู มือนีงัย กะ เกา ฌูฆา     บรี ฮีโดะ ลือปัซ บาฌิ ซือมูฮา เลอ.
54005001	ฌางัน นะ อูจะ โกะ กีลากี อูรัก ตูฮาๆ     ตาปี กือนา ปูโฌะ ฮาตี นะ กูญา     อาฌัยํ กูญา     บือกะ ซือรูปา ฌาดี อาโปก เดะ เกา. โซะ โกะ กีลากี มูดาๆ     เกา กือนา บูวัจ ซือรูปา กูญา ฌาดี อาดี เดะ เกา.
54005002	โซะ โกะ นีบีนี ตูฮาๆ     บูวัจ บรี ซือรูปา ฌาดี เอด เดะ เกา. โซะ โกะ นีบีนี มูดาๆ     บูวัจ บรี ซือรูปา ฌาดี อาดี เดะ เกา ฌูฆา เลอ. กือนา บูวัจ ฌางัน กูญา     บือกะ ฮาตี จรัฮ บาฌิ ซือมูฮา เลอ.
54005003	กือนา ตูโลก บรี บลาญา กะ โกะ นีบีนี ฌานา     นู ฮอย ตือปัจ นะ บือซานัยํ.
54005004	ตาปี กะ นีบีนี ฌานา อีตู     อาดา นานะ     อาดา จูจู     โกะ อานะ จูจู อีตู เลอ     กือนา ลาดัจ บือบือลา โกะ ซือมียา เดะ รูมัฮ นะ กูญา ดูลู. กะฆีเตอ     กูญา นะ บือเลฮ บูวัจ บาฌิ ปาเระ     กะ โกะ เอด อาโปก เดะ กูญา     ซาเบะ นู ปือบูวัจ กะฆีนี     บูวัจ บรี ตูฮัด ซูกา-ฮาตี เลอ.
54005005	นีบีนี ฌานา     นู ฮอย ตือปัจ นะ บือซานัยํ     นู ดูโดะ ซืออูรัก ญา เตอ     ญา บือเลฮ ฮาระ กะ ตูฮัด     บือซาโวจ ซียัก มาลับ     มีตา เดะ ตูฮัด บรี ตูโลก ญา เลอ.
54005006	ตาปี นีบีนี ฌานา     นู ปลือปัซ ญาวา ตะอาซิก     ตูโรจ กะ ลาฆู รามัยๆ เตอ     ญา ซือรูปา มาตี ดัฮ     ตืองัฮ ญา อาดา ฮีโดะ ลาฆี.
54005007	ลาฆู กะฆีเตอ เลอ     เกา กือนา ปือซัด กะ กูญา ฌูฆา     บีดา ฮอย ซาปา นะ บือเลฮ มือฌัฮ กะ กูญา.
54005008	ตาปี กะ ซือมียา ดีฮา เตด บือบือลา     โกะ นะบรานะ นะ ญา เตอ     เตด บือบือลา โกะ ซือมียา เดะ ดาลับ รูมัฮ นะ ญา ลือเบฮ เดะ กาวัด เลอ     ซือรูปา บือกะ ญา บือเลฮ กีปัซ ลาฆู ปือจายา บูวัก ดัฮ. ญา บูวัจ ตะอารัฮ ลือเบฮ เดะ ซือมียา เตด ปือจายา เลอ.
54005009	นีบีนี ฌานา นู ดีฮา     นู อูมอยํ นะ ญา ลือเบฮ เดะ นัม-ปูโลฮ ตาโฮด     นู ดือละ อาดา ลากี แนฮ ซืออูรัก เตอ     บรี มาโซะ นามา นะ ญา     เดะ ซูรัจ โกะ นีบีนี ฌานา.
54005010	ตาปี ญา ฆาโดฮ ฌาดี ซือมียา นู กูญา มือโอจ จะ     บูวัจ บาฌิ     ฌาดี-จะ     ญา บือเลฮ บือบือลา โกะ นานะ นะ ญา บรี บาฌิ     ญา บือเลฮ ซาโมจ โกะ กาวัด วัยํ-ลูวัยํ บรี บาฌิ ฌูฆา     ญา บือเลฮ บาโซฮ กากี นะ โกะ ซือมียา นะ ตูฮัด ซือรูปา กะ ปราโซฮ เตอ     บือเลฮ ฮาฆิ กะ โกะ ซือมียา ฮาฌะ     บือเลฮ กูวาซา กรือฌา บูวัจ บาฌิ ซือมาตา เลอ.
54005011	ตาปี โกะ นีบีนี ฌานา     นู อูมอยํ นะ กูญา เตด บราปา บาญะ เตอ     ฌางัน บรี มาโซะ นามา นะ กูญา     เดะ ซูรัจ โกะ นีบีนี ฌานา     ซาเบะ วะตู กูญา มืองือละ บูวัก เดะ เยซู คริด เตอ     ฮาตี นะ กูญา     ซูกา นะ อาเมด ลากี ปูลัก.
54005012	กะฆีเตอ     กูญา นะ กือนา ฮูโกบ     ซาเบะ กูญา ตีงัน บูวัก     ลาฆู นู กูญา บือเลฮ ปือจายา     เดะ ดูลู อีนี เลอ.
54005013	กูญา นะ ลาดัจ ฌาดี ซือมียา ซือฆัด     ซัจ ปี กะ รูมัฮ อีตู     ซัจ ปี กะ รูมัฮ อีนี. ตาปี บูกัด ซา ซือฆัด     กูญา นะ มูโลจ ฆาตัน ปูลัก     นะ ซูกา ฆาโดฮ เดะ ลาฆู นะ กาวัด เตอ     นะ มือเลา ลาฆู     นู เตด บือฆูนา นะ มือเลา.
54005014	กะฆีเตอ     กู อาดา ฮาตี นะ บรี โกะ นีบีนี ฌานา     นู อูมอยํ เตด บราปา บาญะ     บรี กูญา นะ บือเลฮ ลากี     นะ บือเลฮ นานะ     นะ บือบือลา รูมัฮ นะ กูญา. กะฆีเตอ เลอ     โกะ ซือตรู นะ กีตา     นะ ฮอย จือลัฮ นะ มืออูปัจ บือเลฮ เลอ.
54005015	กู มือเลา กะฆีเตอ ซาเบะ-จะ     โกะ นีบีนี ฌานา ซือตืองัฮ     บือเลฮ ซือซัจ ฌาลัด     ตูโรจ กะ กือปาลา ฮาตู ซีตัด ดัฮ.
54005016	ตาปี กะ นีบีนี ปือจายา นู ดีฮา     อาดา นีบีนี ฌานา     เดะ ดาลับ รูมัฮ นะ ญา     บรี ญา ตูโลก บือบือลา กูญา     ฌางัน บรี ฆาโดฮ ลูมอฮ นะ ตูฮัด. กะฆีเตอ     ลูมอฮ นะ ตูฮัด     นะ บือเลฮ บือบือลา โกะ นีบีนี ฌานา     นู ฮอย ตือปัจ บือซานัยํ.
54005017	กือนา อีงัจ จะ     โกะ ซือมียา บือบือลา ลูมอฮ นะ ตูฮัด     นู บือกรือฌา บือบือลา ลูมอฮ นะ ตูฮัด บรี บาฌิ เตอ     กูญา ปาโตจ นะ บือเลฮ ดูเวะ บีดา บลาญา     ดูวา ฮาบด. กูญา เลอ     นู ราเฌด มือญาเระ     อาฌัยํ     ลาฆู นะ ตูฮัด เตอ     กูญา ปาโตจ นะ บือเลฮ บลาญา     ลือเบฮ เดะ กาวัด เลอ.
54005018	ซาเบะ ซูรัจ ปือมือเลา นะ ตูฮัด มือเลา จะ "ตานา กรือเบา ตืองัฮ กาจะ ปาดี     ฌางัน นะ ซรือโกะ ตูโดก มูโลจ นะ ญา เลอ." ญา มือเลา ปูลัก จะ "ซือมียา บือกรือฌา     ปาโตจ นะ มากัด ฆาฌี นะ ญา."
54005019	ฌางัน นะ ซาโมจ     ปือมือเลา นะ ซือมียา ซืออูรัก     นู ญา อาดู กะ ซือมียา บือบือลา ลูมอฮ นะ ตูฮัด. ฆาโดฮ อาดา ซะซี     ดูวา ตีฆา อูรัก เลอ.
54005020	โซะ ซือมียา บือบือลา นู บูวัจ ซาลัฮ ลาฆี     กือนา อูจะ กูญา     โซะ ฮึลด มูคา นะ ซือมียา ซือมูฮา     บรี โกะ ซือมียา อาซิก นะ ตาโกจ.
54005021	โซะ ฮึลด มูคา นะ ตูฮัด เดะ อาตัซ เตอ     โซะ ฮึลด มูคา นะ เยซู คริด     ฌางัน ลูมอฮ ฮูลู-บาลัก นู ญา ปีเลฮ ดัฮ เตอ     กู ปือซัด กือมัซๆ     บรี เกา นะ ตูโรจ โกะ ปือมือซัด อีนี. ฌางัน นะ ปีเลฮ มูคา ดีฮา. ฌางัน นะ บูวัจ นามา     บือกะ อาดา ฮาตี บรัจ ลัฮ-บือลัฮ.
54005022	ฌางัน นะ ฆางู ตืองะ ตางัน เดะ ซือมียา ดีฮา เลอ. ฌางัน นะ อาดา บาฮาเฆด เดะ ลาฆู บูวัจ ดูซา นะ ซือมียา อาซิก. กือนา ฌาฆา ญาวา นะ เกา     บรี จรัฮ บาฌิ ซูโงฮ เลอ.
54005023	ฌางัน นะ โอะ ซา อาเย ลาฆี เลอ     ตาปี โอะ อาระ อางุน กิดีกิ ฌูฆา     บีดา ตูโลก โปรจ นะ เกา     ซาเบะ-จะ     เกา เตด ซือนัง ซัจๆ เลอ.
54005024	โกะ ดูซา นะ ซือมียา ซือตืองัฮ     ปลีฮัจ ซัฮ     บาวา กูญา ปี รอจ กะ ลาฆู กรัจ ฮูโกบ. ตาปี ดูซา นะ ซือมียา อาซิก     นะ ปลีฮัจ เดะ บลากัก.
54005025	กะฆีเตอ ฌูฆา     โกะ ปือบูวัจ นู บาฌิ     นะ ปลีฮัจ บรี บือฆารี ซัฮ     ตาปี มีเซ-จะ ซือตืองัฮ     บือฆารี เตด ซัฮ     นะ ตูโดก บูนี โปด     เตด บือเลฮ เลอ.
54006001	โกะ ซือมียา ดีฮา     นู ฌาดี ปราโซฮ เตอ     กูญา กือนา ซือมาตา ตูเฮะ     กะ ตกเก นะ กูญา     ราตา มาจับ     บีดา ฮอย ซาปา นะ บือเลฮ มือเลา ตะอารัฮ     กะ นามา นะ ตูฮัด     กะ ปือมือเลา อาฌัยํ นะ กีตา ฌูฆา.
54006002	โซะ โกะ ปราโซฮ     นู อาดา ตกเก ปือจายา กะ ตูฮัด เตอ     ฌางัน บรี กูญา ปูตุซ เดะ ลาฆู ตูเฮะ กะ ตกเก อีตู     ซาเบะ กูญา ฌาดี โกะ ดีบราดี บือซามา เลอ. ตาปี     ลือเบฮ เดะ อีตู     บรี กูญา บือกรือฌา บาฌิ ซือรูโลยํ     ซาเบะ ตกเก นู กูญา ตูโลก บือกรือฌา อีตู     ฌาดี ซือมียา ปือจายา     นู กูญา ซายัก. เกา กือนา มือญาเระ     อาฌัยํ โกะ ซือมียา     บรี กูญา ตูโรจ กะ ลาฆู อีนี ฌูฆา เลอ.
54006003	กะ ซือมียา ดีฮา อาฌัยํ ลาฆู นู ซาลัฮ เดะ ลาฆู อีนี     ตีเมา นะ ตูโรจ กะ โกะ ปือมือเลา นู รือมัก ซูโงฮ นะ เยซู คริด     ตูฮัด นะ กีตา เตอ     ตีเมา นะ ตูโรจ กะ ปือมือเลา อาฌัยํ นู รือมัก ฌางัน ฌาลัด นะ ตูฮัด เตอ
54006004	โกะ ซือมียา กะฆีเตอ     กูญา งันตืองัน     กูญา เตด ตาฮู อารัฮ. กูญา ฆาละ นะ บือตือฆัฮ-ตือฆัฮ     ปาซัน โกะ ปือมือเลา. กะฆีเตอ     กูญา ดือกี กาวัด     บือปาซัน ฌางัน กาวัด     กูญา มือเลา ตะอารัฮ กะ กาวัด     ซาเกะ-ฮาตี กะ กาวัด.
54006005	นู บือตือฆัฮ ซือลาลู กะฆีเตอ     ฮาตี นะ กูญา ฌาฮัจ. กูญา ปูตุซ เดะ ลาฆู นู ซูโงฮ ดัฮ. กูญา อีงัจ จะ     ฌาลัด นะ ตูฮัด อีตู     นะ ตูโลก กูญา บรี บือเลฮ อูโตก     ฌาดี ซือมียา กายา เลอ.
54006006	ซูโงฮ เลอ     ฌาลัด นะ ตูฮัด บูวัจ บรี กีตา บือเลฮ อูโตก บาญะ     บูวัจ บรี กีตา ซือนัง-ฮาตี ซูโงฮ.
54006007	กีตา ฮอย เตด บือเลฮ อาเมด นามา โปด     มาโซะ กะ ดือนียา อีนี. กะฆีเตอ     กีตา นะ อาเมด นามา     บือปี ลือปัซ เดะ ดือนียา     ฮอย เตด บือเลฮ ฌูฆา เลอ.
54006008	นู กีตา อาดา ซือบารัก มากัด     อาดา ซือบารัก ปากัย     บรี กีตา ปือนอฮ เดะ ฮาตี กะฆีเตอ เลอ.
54006009	ตาปี ซือมียา ดีฮา     นู ซูกา นะ กายา     ญา นะ กือนา บืออาฌะ บูวัจ ดูซา     นะ ลือกัจ เดะ ปือญือรัจ     ฌาดี-จะ     ญา ฆาละ นะ บูวัจ ลาฆู บูดอ     นู บูวัจ บรี ซาเกะ ญาวา ตะอาซิก     นู บาวา โกะ ซือมียา รอจ กะ ฌาฮานัม     ฮาบิฮ ญาวา ซือมูฮา เลอ.
54006010	ซาเบะ-จะ     ลาฆู ซายัก กะ ดูเวะ     ฌาดี ฌากัยํ นู บูวัจ บรี บือตูโมฮ ลาฆู ฌาฮัจ ราตา. กรานา ซือมียา ซือตืองัฮ ฮาลูบา กะ ดูเวะ กะฆีเตอ     กูญา ซือซัจ ฌาลัด     ปี ฌาโวฮ เดะ ลาฆู นู กีตา ปือจายา ดัฮ. กูญา บูวัจ บรี ลาฆู ซูซัฮ บาญะ     ตีกับ เดะ ฮาตี นะ กูญา     บรี ตือมุซ ดัฮ เลอ.
54006011	ตาปี เกา เลอ     นู ฌาดี ซือมียา บือกรือฌา นะ ตูฮัด     เกา กือนา ลารี บูวัก เลอ     เดะ ลาฆู อีตู ซีงี. บรี เกา ตูโรจ กะ ลาฆู บาฌิ-ตือปัจ     ตูโรจ กะ ฌาลัด นะ ตูฮัด     ตูโรจ กะ ลาฆู ปือจายา     ลาฆู ซายัก     ลาฆู ตาฮัด-ฮาตี     ลาฆู บือแฌะ-ฮาตี ฌูฆา เลอ.
54006012	บรี เกา กูวาซา บลาวัด     ตูโรจ กะ ลาฆู ปือจายา นู บาฌิ     บือกะ ซือรูปา ซือมียา บลารี บือลูมา. บรี เกา ซาโมจ ปือฆัก ลาฆู ฮีโดะ ซูโงฮ นู ซือลาลู เลอ     ซาเบะ-จะ     วะตู เกา บือเลฮ ซาโงะ จะ     เกา ปือจายา กะฆีเตอ บาฌิ ดัฮ     โซะ ฮึลด มูคา นะ โกะ ซะซี     บาญะ อูรัก เตอ     วะตู อีตู เลอ     ตูฮัด บือเลฮ ปาเงน เกา     บรี เกา ซาโมจ ลาฆู ฮีโดะ กะฆีเตอ.
54006013	กู ปือซัด กะ เกา     โซะ ฮึลด มูคา นะ ตูฮัด     นู บูวัจ บรี บือนา บารัก ซือมูฮา อาดา ฮีโดะ เตอ     โซะ ฮึลด มูคา นะ เยซู คริด ฌูฆา     ญา นู บือเลฮ บรี ซะซี กะ ปอนตัด ปีลาด ปาซัน ลาฆู ปือจายา นู บาฌิ นะ ญา เลอ.
54006014	กู ปือซัด จะ     บรี เกา บูวัจ ตูโรจ เลอ     โกะ ปือมือซัด อีนี     บรี กือมัซ     บรี บาฌิ     ฮอย ซาปา บือเลฮ มือฌัฮ กะ เกา ลาลู     ตือดะ รอจ กะ อารี อีตู     นู ตูฮัด เยซู คริด นะ บาลิ ปาเระ.
54006015	รอจ วะตู นู บาฌิ     ตูฮัด ญา นะ บรี เยซู คริด นะ มาแรฮ ปลีฮัจ กะฆีเตอ. ตูฮัด เลอ     ซา ญา นู ซือนัง ซือลามัจ ซูโงฮ     นู มือฆัฮ ลือเบฮ เดะ นามาๆ ซือมูฮา. ญา เลอ     ฌาดี ราฌา เดะ อาตัซ โกะ ราฌา ซือมูฮา     ฌาดี ตูฮัด เดะ อาตัซ โกะ ตูฮัด ซือมูฮา.
54006016	ซา ญา นู นะ มาตี ฮอย เตด บือเลฮ. ญา ดูโดะ เดะ โซะ จรัฮ     นู ฮอย ซือมียา ดีฮา     บือเลฮ มาโซะ ปี รอจ กะ ญา. ฮอย ซาปา ดือละ ลีฮัจ บือฆารี ญา ดัฮ เตอ     ฮอย ซาปา นู นะ บือเลฮ ลีฮัจ บือฆารี ญา ฌูฆา. บรี ปูฌี กะ ญา     บรี ญา มือฆัฮ ซูโงฮ ซือลาลู เลอ. อาเมน.
54006017	โซะ ซือมียา นู กายา     เดะ ดือนียา อีนี     เกา กือนา ปือซัด กะ กูญา     ฌางัน บรี กูญา มือนูโญะ กะ ญาวา ตะอาซิก     ฌางัน บรี กูญา นะ จาดัก     กะ โกะ ซือบารัก นู ฮอย เตด ตือตู     ตาปี บรี กูญา ฮาระ กะ ตูฮัด     นู ฮาลัย บรี โกะ ซือบารัก ซือมูฮา กะ กีตา     บรี กีตา นะ ซูกา-ฮาตี เลอ.
54006018	กือนา ปือซัด กูญา     บรี กูญา บูวัจ บาฌิ     บรี ปือนอฮ ฌางัน โกะ ปือบูวัจ นู บาฌิ     บรี กูญา ฮาตี ลือฆา     ตือจีฮัด ฮาฆิ กะ กาวัด.
54006019	กะฆีเตอ เลอ     กูญา นะ ปือมุน ลาฆู บาฌิ     นู นะ ฌาดี ตือปัจ บือซานัยํ นู กือฌะ     เดะ วะตู โซะ ฮึลด. กะฆีเตอ     กูญา นะ บือเลฮ ซาโมจ ลาฆู ฮีโดะ นู ซูโงฮๆ.
54006020	ทิโมที เออ     ลาฆู นู ตูฮัด กีเรบ บรี กะ เกา ดัฮ     บรี เกา ฌาฆา บรี บาฌิ เลอ. อาเลฮ ปี บูวัก เดะ ลาฆู มือเลา รูบือฮีรู     นู ฮอย เตด บือฆูนา     เดะ ลาฆู บือตือฆัฮ-ตือฆัฮ เตอ. ลาฆู กะฆีเตอ     ซือมียา ซือตืองัฮ อีงัจ ซาลัฮ จะ     ฌาดี ลาฆู ปานัย.
54006021	ซาเบะ-จะ     อาดา ซือมียา ซือตืองัฮ มืองากู จะ     กูญา ปานัย. กะฆีเตอ     กูญา บือเลฮ ตือซีเป เดะ ลาฆู นู กีตา ปือจายา ดัฮ. มีตา บรี ตูฮัด นะ บรี ซือลามัจ กะ กาเญา ซือมูฮา เลอ.
55001001	กู เปาโล     ฌาดี ปือญูโรฮ นะ เยซู คริด     ตูโรจ ฮาตี นะ ตูฮัด เดะ อาตัซ. ตูฮัด     ญา ซูโรฮ กู     ปี มือญาเระ ปือมือเลา บือฌาญี นู จะ     ญา นะ บรี กีตา อาดา ฮีโดะ     ลือกัจ บือซามา ฌางัน เยซู คริด.
55001002	กู ฆาแรฮ ซูรัจ อีนี     กีเรบ บรี กะ ทิโมที     นู ฌาดี ซือรูปา นานะ นะ กู     นู กู ซายัก. มีตา เดะ ตูฮัด บือซัยํ     นู ฌาดี อาโปก นะ กีตา เตอ     มีตา เดะ เยซู คริด     นู ฌาดี ตูฮัด นะ กีตา     นะ บรี ซือลามัจ กะ เกา     นะ ตือจีฮัด กะ เกา     นะ บรี เกา ดูโดะ ซือนัง ซือลามัจ เลอ.
55001003	กู บรี ซือลามัจ กะ ตูฮัด เดะ อาตัซ     นู กู บือเลฮ บูวัจ ตูโรจ     ฌางัน ฮาตี นู บราซา จะ     ฮอย ซาลัฮ นามา     บือกะ ซือรูปา โกะ ญัง-มูญัง นะ กู     บือเลฮ บูวัจ ฌูฆา. กู บรี ซือลามัจ กะ ญา     เดะ บีลัก กาลี     วะตู กู บรีงัจ กะ เกา     ซียัก มาลับ บือซาโวจ บีดา เกา.
55001004	กู บรีงัจ กะ อาเย มาตา นะ เกา     บือคานะ บาญะๆ     นะ บือเลฮ ลีฮัจ เกา ปูลัก     บรี กู นะ ซูกา-ฮาตี ปือนอฮ ดัฮ.
55001005	กู บรีงัจ จะ     นู เกา ปือจายา บือซูโงฮ-ซูโงฮ     นู บือกะ ซือรูปา โลอิด     แยะ เดะ เกา     ฌางัน ยูนิด     มะ เดะ เกา     กูญา บือเลฮ ปือจายา ดูลู ดัฮ. กู ตือตู-ฮาตี จะ     เกา อาดา ปือจายา กะฆีเตอ ฌูฆา เลอ.
55001006	กะฆีเตอ กู ปรีงัจ กะ เกา เลอ     อากัน นู ปานัย อีตู     นู ตูฮัด ฮาลัย บรี กะ เกา ดัฮ     ตานา กู บือเลฮ ตืองะ ตางัน เดะ ญาวา นะ เกา เตอ     อากัน อีตู เกา กือนา ซูโรฮ บรี ปือนอฮ เลอ     ซือรูปา อาปี นู เกา กือนา รือฆู บรี มือญาลา บาฌิ ดัฮ เลอ.
55001007	ซาเบะ-จะ     ตูฮัด เตด บือเลฮ บรี กีตา อาดา ฮาตี ปือนาโกจ     ตาปี ญา บูวัจ บรี ฮาตี กีตา ปือนอฮ ฌางัน ปือมือฆัฮ นะ ญา     อาดา ฮาตี ซายัก กะ กาวัด     ญา บรี กีตา ตาฮู ฮูโกบ ฮาตี ตะอาซิก เลอ.
55001008	กะฆีเตอ เลอ     ฌางัน จือและ นู นะ ฌาดี ซะซี     ปาซัน ตูฮัด นะ กีตา. ฌางัน นะ จือและ เดะ กู     นู กู กือนา กานัก กรานา ตูฮัด ดัฮ เลอ. ตาปี เกา กือนา นะ ตาฮัด ซูซัฮ บือซามา-ซามา     กรานา บรีตา นู บาฌิ บือกะ ตูฮัด บรี กะ เกา นะ ตือฆัยํ-อูรัจ กะฆีเตอ เลอ.
55001009	ตูฮัด เลอ     บือเลฮ ตูโลก กีตา     บรี ฮีโดะ ลือปัซ บาฌิ ดัฮ. ญา บือเลฮ ปาเงน กีตา บรี ฌาดี ซือมียา จรัฮ บาฌิ นะ ญา     บูกัด ซาเบะ ปือบูวัจ นะ กีตา     ตาปี ซาเบะ ญา บือเลฮ บือคานะ ดูลู     นู นะ ฮาลัย บรี ซือลามัจ กะ กีตา. ตะเดะ ดูลู นูตู เลอ     ญา ฮาลัย บรี ซือลามัจ กะ กีตา     กรานา เยซู คริด ดัฮ.
55001010	ตาปี รอจ วะตู อีนี     ญา บือเลฮ ปลีฮัจ ลาฆู อีตู กะ กีตา ดัฮ     ซาเบะ-จะ     เยซู คริด ซือมียา นู ตูโลก กีตา บรี ฮีโดะ ลือปัซ บาฌิ เตอ     ญา มาแรฮ ปลีฮัจ ดัฮ. เดะ บรีตา นู บาฌิ ปาซัน นะ เยซู อีตู     ญา บือเลฮ บรี กีตา ลีฮัจ ซัฮ จะ     นู ญา บูวัจ บรี ลาฆู มาตี     บือนาซา ฮาบิฮ ดัฮ. ญา บือเลฮ บรี กะ กีตา     ลาฆู ฮีโดะ     นู ฮอย เตด ดือละ นะ มาตี เลอ.
55001011	ตูฮัด บือเลฮ ตืองะ กู เลอ     ฌาดี ปือญูโรฮ     บีดา นะ มือญาเระ บรี ตาฮู ราตาๆ     บีดา นะ อาฌัยํ     บรีตา นู บาฌิ อีตู.
55001012	ซาเบะ ลาฆู อีตู เลอ     กู กือนา ตาฮัด ซูซัฮ ปายัฮ กะฆีนี. ตาปี กู ฮอย เตด จือและ เลอ     ซาเบะ ตูฮัด นู กู ปือจายา อีตู เตอ     กู กราลา ญา บรี บาฌิ ดัฮ. กู ตือตู-ฮาตี จะ     ญา มือฆัฮ ซูโงฮ     นะ บือเลฮ ฌาฆา ลาฆู อีตู     นู กู กีเรบ บรี กะ ญา ดัฮ     ตือดะ รอจ กะ อารี ปือญูดัฮ อีตู เลอ.
55001013	โกะ ปือมือเลา อาฌัยํ นู รือมัก ซูโงฮ     นู เกา ดืองัยํ เดะ กู ดัฮ เตอ     เกา กือนา อาเมด ฌาดี จูตอ     นะ บือเลฮ ปี อาฌัยํ กะฆีเตอ ปูลัก. กือนา ปือจายา     กือนา ซายัก ฌูฆา     บือกะ ซือมียา นู มาโซะ บือซามา ฌางัน เยซู คริด ดัฮ.
55001014	ลาฆู นู ซูโงฮ อีตู     นู กู บือเลฮ กีเรบ บรี กะ เกา ดัฮ     ลาฆู อีตู     เกา กือนา ฌาฆา บรี บาฌิ     อาดา ซือมืองัจ นะ ตูฮัด     นู ดูโดะ เดะ ดาลับ ลูมอฮ กีตา     ญา นะ ตูโลก ฌาฆา ซามา.
55001015	เกา ตาฮู ดัฮ เลอ จะ     โกะ ซือมียา ซือมูฮา     นู ดูโดะ เดะ โซะ นังฆรี เอเซีย กูญา ปาคัจ มืองือละ ตีงัน กู ปี ดัฮ. เดะ ลูมอฮ อีตู     อาดา ฟูเฆโล ฌางัน ฮือโมเฆน.
55001016	มีตา บรี ตูฮัด นะ ตือจีฮัด กะ โกะ ซือมียา ซือรูมัฮ นะ โอเนซิโฟรัด     ซาเบะ ญา บือเลฮ บูวัจ บรี กู ซูกา-ฮาตี ซัจๆ. ญา เตด จือและ     เดะ ลาฆู นู กู อาดา เดะ ราตัย.
55001017	ตาปี ตานา ญา มาแรฮ รอจ กะ นังฆรี โรม     ญา กูวาซา ปี มือโซะ มียา กู     ยู ดาปัจ.
55001018	นู ญา บือเลฮ ตูโลก บือกรือฌา บราปา บาญะ     เดะ นังฆรี เอเฟซัด     เกา โปด     ตาฮู บาฌิ ดัฮ. มีตา บรี ตูฮัด นะ ตือจีฮัด กะ ญา     เดะ อารี กรัจ ฮูโกบ อีตู เลอ.
55002001	กะฆีเตอ เกา เลอ     นานะ นะ กู เออ     บรี เกา ตือฆัยํ-อูรัจ เลอ     กรานา-จะ     ตูฮัด ญา ฮาลัย บรี ซือลามัจ กะ กีตา     นู มาโซะ บือซามา ฌางัน เยซู คริด ดัฮ.
55002002	โกะ ปือมือเลา อาฌัยํ นู เกา ดืองัยํ เดะ กู ดัฮ     โซะ ฮึลด มูคา นะ โกะ ซะซี     บาญะ อูรัก เตอ     โกะ ปือมือเลา อีตู เลอ     เกา กือนา ปี กีเรบ     ฌางัน โกะ ซือมียา ฮาตี รือมัก     นู นะ ปานัย อาฌัยํ โกะ ซือมียา อาซิก ปูลัก เลอ.
55002003	เกา กือนา ตาฮัด ซูซัฮ บือซามา ฌางัน กู     บือกะ ฌาดี ตาฮัน นู บาฌิ     นะ เยซู คริด.
55002004	ฮอย ซือมียา ดีฮา     นู มาโซะ ฌาดี ตาฮัน ดัฮ     นู นะ ฆาโดฮ เดะ ลาฆู มียา มากัด. ญา ฆาโดฮ ซา ลาฆู อีนี     นะ บรี กือปาลา ตาฮัน นะ ญา     นะ ซูกา-ฮาตี เลอ.
55002005	ซือมียา บือลูมา บลารี     นู บลารี เตด ตูโรจ ฮูโกบ เตอ     ญา นะ อาเมด รังวัน     ฮอย เตด บือเลฮ เลอ.
55002006	ซือมียา กรือฌา กือโบด     นู กูวาซา บือกรือฌา โตระ     ญา เลอ     ปาโตจ นะ ฌาดี ซือมียา ลามูลา     นู บือเลฮ บาฮาเฆด เดะ บูวัฮ อีตู.
55002007	เกา กือนา บือฮีมัจ กะ ลาฆู นู กู บือเลฮ มือเลา ซีงี เลอ     ซาเบะ ตูฮัด นะ ตูโลก เกา บรี มาโซะ เดะ ฮาตี     ลาฆู อีตู ซือมูฮา.
55002008	เกา กือนา บรีงัจ กะ เยซู คริด     นู ฮีโดะ ปาเระ เดะ มาตี ดัฮ     นู ฌาดี บือแนฮ นะ ราฌา ดาวิด ตูโรจ กะ บรีตา นู บาฌิ     นู กู บือเลฮ มือญาเระ ดัฮ.
55002009	กรานา บรีตา นู บาฌิ อีตู     กู กือนา ตาฮัด ซูซัฮ     ยู กือนา ราตัย ดัฮ     บือกะ อูรัก ปือญามุน. ตาปี ปือมือเลา นะ ตูฮัด     นะ กือนา ราตัย     ฮอย เตด บือเลฮ เลอ.
55002010	ซาเบะ ลาฆู อีนี เลอ     กู ซาโงะ ตาฮัด ซูซัฮ     ราตา มาจับ     กรานา โกะ ซือมียา นู ตูฮัด ปีเลฮ ดัฮ เลอ     ฌาดี-จะ     บีดา กูญา นะ ซาโมจ ลาฆู นู เยซู คริด บูวัจ บรี กูญา ฮีโดะ ลือปัซ บาฌิ     ฌางัน นู บือซายา บือซรี ซือลาลู.
55002011	ปือมือเลา อีนี     ปือมือเลา ซูโงฮ จะ     "กะ กีตา มาตี บือซามา ฌางัน เยซู ดัฮ     กีตา นะ อาดา ฮีโดะ บือซามา ฌางัน ญา ฌูฆา.
55002012	กะ กีตา ตาฮัด ซูซัฮ     กีตา นะ ฌาดี ราฌา บือซามา ฌางัน ญา ฌูฆา. กะ กีตา ตีเมา ซาโงะ ญา     ญา โปด     นะ ตีเมา ซาโงะ กีตา ฌูฆา.
55002013	กะ กีตา เตด รือมัก ฌางัน ญา     ตาปี ญา นะ รือมัก ฌางัน กีตา ลาฆี. ซาเบะ ปือมือเลา บือฌาญี นะ ญา เตอ     ญา นะ กีปัซ เตด บือเลฮ เลอ."
55002014	เกา กือนา ปรีงัจ โกะ ลูมอฮ ซือมียา     ปาซัน ลาฆู นู ซีงี เตอ     กือนา ปือซัด กูญา กือมัซๆ     โซะ ฮึลด มูคา นะ ตูฮัด     ฌางัน บรี กูญา นะ บือตือฆัฮ ปาซัน โกะ ปือมือเลา. นู บูวัจ กะฆีเตอ     ฮอย เตด บือฆูนา     ตาปี ญา บูวัจ บรี ซือมียา นู ดืองัยํ     นะ ตือซีเป เดะ ลาฆู ปือจายา เลอ.
55002015	เกา กือนา กูวาซา     นะ บรี ตูฮัด ซูกา-ฮาตี กะ เกา     ฌาดี ซือมียา บือกรือฌา     นู ฮอย เตด ปายัฮ จือและ     นู อาฌัยํ ปือมือเลา นู ซูโงฮ นะ ตูฮัด     บรี รือมัก ดัฮ.
55002016	เกา กือนา อีละ บูวัก     เดะ ลาฆู มือเลา รูบือฮีรู     นู ฮอย เตด บือฆูนา เตอ     ซาเบะ ปือมือเลา กะฆีเตอ     นะ บาวา ซือมียา ปี ฌาโวฮ เดะ ตูฮัด     บาญะ ซือรูโลยํ เลอ.
55002017	โกะ ปือมือเลา อีตู     ญา ซือรูปา ลียัก บรา     นู มากัด ลูลู ซือมาตา. เดะ ลูมอฮ ซือมียา นู อาฌัยํ กะฆีเตอ     อาดา ฮีเมเนอัด ฌางัน ฟีเลทัด ฌูฆา.
55002018	กูญา ดูวา อูรัก อีตู     ซือซัจ เดะ ลาฆู นู ซูโงฮ ดัฮ     มือเลา จะ     ลาฆู นู นะ ฮีโดะ ปาเระ เดะ มาตี     ญา ลือปัซ ปี ดัฮ. กะฆีเตอ     กูญา บูวัจ บรี ลาฆู ปือจายา นะ ซือมียา ซือตืองัฮ     บือนาซา ดัฮ.
55002019	ตาปี-จะ     ตูฮัด เดะ อาตัซ บือเลฮ จาจะ จาวัก บาตา บรี กือฌะ ดัฮ     ฆาแรฮ มือกรา เดะ จาวัก อีตู จะ "ตูฮัด ญา กราลา โกะ ซือมียา นะ ญา". อาดา ฌูฆา กะฆีนี จะ "ซือมียา ซือมูฮา     นู มืองากู จะ     กูญา ฌาดี ซือมียา นะ ตูฮัด เตอ     บรี กูญา ตีงัน บูวัก     ลาฆู นู ฌาฮัจ เลอ."
55002020	เดะ ดาลับ รูมัฮ บือซัยํ นู ดีฮา     อาดา โกะ ฌับ     โกะ มาโกะ     บาญะ มาจับ. อาดา นู บูวัจ ฌางัน ปีระ     ฌางัน มัซ ซือตืองัฮ. อาดา นู บูวัจ ฌางัน กายู     ฌางัน ตานัฮ ฌูฆา. ซือตืองัฮ บีดา ซูโรฮ เดะ อารี ซัยํ-บือซัยํ     ซือตืองัฮ บีดา ซูโรฮ เดะ บีลัก อารี.
55002021	กะฆีเตอ เลอ     กะ ซือมียา ดีฮา บาโซฮ ญาวา ตะอาซิก     บรี ลือปัซ เดะ ลาฆู เตด บือฆูนา     ญา นะ ฌาดี ซือรูปา ฌับ นู ปีเลฮ ตาโรฮ ดัฮ     บีดา ตูฮัด รูมัฮ นะ บือเลฮ ซูโรฮ เดะ อารี ซัยํ-บือซัยํ. ซาเบะ-จะ     ญา กือนา ซียะ ตาโรฮ ดัฮ     บีดา นะ ซูโรฮ เดะ ลาฆู นู บาฌิ ซือมูฮา.
55002022	เกา กือนา ลารี บูวัก     เดะ ลาฆู ฆาละ นะ โกะ อูรัก มูดาๆ. เกา กือนา ตูโรจ กะ ลาฆู นู บาฌิ-ตือปัจ     ตูโรจ กะ ลาฆู ปือจายา. เกา กือนา ซายัก     กือนา ดูโดะ ซือนัง บือซามา     ฌางัน โกะ ซือมียา ฮาตี จรัฮ บาฌิ ซือมูฮา     นู ซือโบจ นามา นะ ตูฮัด.
55002023	ฌางัน นะ ฆาโดฮ เดะ ลาฆู บือตือฆัฮ นู บูดอ     นู ฮอย เตด ฌาดี นามา เตอ     ซาเบะ เกา ตาฮู จะ     ลาฆู กะฆีเตอ นะ บูวัจ บรี ซือมียา นะ บือปาซัน บือซามา.
55002024	โซะ ซือมียา นู ฌาดี ปราโซฮ นะ ตูฮัด     ฌางัน บรี ญา ฌาดี ซือมียา ซูกา บือตือฆัฮ-ตือฆัฮ. ญา กือนา ฌาดี ซือมียา ฮาตี ลือมัฮ     ซายัก กะ กาวัด ซือมูฮา     ฌาดี ซือมียา ปานัย อาฌัยํ     นู ตาฮู ตาฮัด-ฮาตี เดะ ลาฆู บูวัจ ฌาฮัจ กะ ญา.
55002025	ญา กือนา อาฌัยํ โกะ ซือมียา นู ลาวัด ฌางัน ญา     อาดา ฮาตี บือแฌะ     จาดัก-จะ     ตูฮัด นะ ตูโลก กูญา     บรี บราเลฮ-ฮาตี ปาเระ     มาแรฮ ตาฮู ลาฆู นู ซูโงฮ.
55002026	กะฆีเตอ     กูญา นะ ซือดัยํ ญาวา     นะ ลือปัซ เดะ ปือญือรัจ นะ ฮาตู ซีตัด     นู บือเลฮ รีฆะ กูญา     บรี ตูโรจ ฮาตี นะ ญา.
55003001	กะฆีเตอ     เกา กือนา ตาฮู จะ     โซะ อารี ปือญูดัฮ     นะ ฌาดี วะตู นู ฆาโดฮ     ซูซัฮ โตระ.
55003002	ซาเบะ-จะ     โกะ ซือมียา นะ ซายัก กะ ญาวา นะ กูญา ตะอาซิก     นะ ซายัก กะ ดูเวะ     นะ งันตืองัน     มือนูโญะ กะ ญาวา ตะอาซิก. กูญา นะ ซูกา มือเลา มืออูปัจ กะ กาวัด     เตด มือนีงัย กะ เอด อาโปก นะ กูญา เตอ     เตด บรี ซือลามัจ กะ ซาปา โปด     ฮอย เตด ตูเฮะ กะ ตูฮัด เลอ.
55003003	กูญา นะ ตีเมา ตือจีฮัด กะ กาวัด     ตีเมา นะ บาฌิ ปาเระ ฌางัน กาวัด     ฌาดี ซือมียา ซูกา นะ มืออูปัจ กะ กาวัด     เตด ตาฮู ฮูโกบ ฮาตี นะ กูญา ตะอาซิก     ฌาดี ซือมียา ซูมก     ซือมียา บือชี ลาฆู นู บาฌิ เลอ.
55003004	กูญา นะ บูวัจ กือบลากัก กะ กาวัด     นะ ฌาดี ซือมียา ฮาตี ฮางัจ     มือโอจ กะ ญาวา ตะอาซิก เลอ     ฌาดี ซือมียา ซูกา นะ บรามัย     บาญะ เดะ ซายัก กะ ตูฮัด.
55003005	กูญา ซืองาฌา บูวัจ ซือรูปา ตูโรจ กะ ฌาลัด นะ ตูฮัด     ตาปี โกะ ปือบูวัจ นะ กูญา นะ บรี ลีฮัจ จะ     ลาฆู ปือจายา นะ กูญา     ฮอย เตด ฌาดี นามา เลอ. เกา ฌางัน นะ ปี บือเฆาะ     บือซามา ฌางัน โกะ ซือมียา กะฆีเตอ เลอ.
55003006	ซาเบะ-จะ     เดะ ลูมอฮ กูญา     อาดา ซือตืองัฮ นู มือฮึนะ มาโซะ กะ รูมัฮ นะ ซือมียา อาซิก     ฮูโกบ โกะ นีบีนี ซือตืองัฮ นู บูดอ     บรี ตูโรจ กะ กูญา     ซือรูปา ฌาดี ปราโซฮ นะ กูญา เลอ. โกะ นีบีนี กะฆีเตอ     กูญา ฆาโดฮ-ฮาตี     ซาเบะ กูญา บูวัจ ดูซา บาญะ ดัฮ     กูญา ซือรูปา กือนา อีเระ ตูโรจ ลาฆู แนฮ-ฌือแนฮ     นู ฮาตี นะ กูญา ฆาละ นะ บูวัจ.
55003007	กูญา ซูกา นะ บลาฌัยํ ซือลาลู     ตาปี นะ รอจ กะ ลาฆู นู ซูโงฮ ฮอย เตด บือเลฮ เลอ.
55003008	โกะ ซือมียา อีตู ซีงี เตอ     กูญา บลาวัด ฌางัน ลาฆู นู ซูโงฮ     บือกะ ซือรูปา ยาเนด ฌางัน ยามเบร นู บือเลฮ บลาวัด ฌางัน มูซา ดัฮ. ฮาตี นะ กูญา อีตู ตะอารัฮ เตอ     ลาฆู ปือจายา นะ กูญา โปด     ญา ฮอย เตด ซูโงฮ เลอ.
55003009	ตาปี กูญา นะ ปี     ฮอย เตด รอจ กะ ดีฮา เลอ     ซาเบะ-จะ     ซือมียา ซือมูฮา นะ ลีฮัจ บรี ซัฮ จะ     กูญา บูดอ กะฮามี     บือกะ ซือรูปา โกะ ดูวา อูรัก ซีงี เลอ.
55003010	ตาปี เกา เลอ     เกา บือเลฮ บลาฌัยํ บรี ตาฮู บาฌิ     โกะ ปือมือเลา อาฌัยํ นะ กู     โกะ ปือบูวัจ นะ กู     โกะ ลาฆู ดีฮา นู กู ตือตู-ฮาตี นะ บูวัจ. เกา บือเลฮ ตาฮู ดัฮ     นู กู ปือจายา กะฮามี     ตาฮัด-ฮาตี ลามา     ซายัก กะ กาวัด     ฌาดี ซือมียา กือฌะ-กือมัซ เลอ.
55003011	เกา บือเลฮ ตาฮู ฌูฆา     นู กู กือนา กูญา ปรือกัด     ตาฮัด ซูซัฮ โตระ ดัฮ. เกา ตาฮู จะ     ตือปัจ นังฆรี อันตีโยก     นังฆรี อิโกนียุม     นังฆรี ลิดซือตรา ฌูฆา     กู กือนา ลาฆู นามา ซือตืองัฮ. กู บือเลฮ ตาฮัด ลาฆู ปรือกัด ซูซัฮ ปายัฮ โตระ เลอ. ตาปี ตูฮัด     ญา ตูโลก กู ดัฮ     บรี ลือปัซ เดะ ลาฆู อีตู ซือมูฮา.
55003012	ซูโงฮ เลอ     ซือมียา ซือมูฮา     นู ลือกัจ บือซามา ฌางัน เยซู คริด     ตือตู-ฮาตี นะ ตูโรจ กะ ฌาลัด นะ ตูฮัด     กูญา นะ กือนา ปรือกัด ดัฮ.
55003013	ตาปี โกะ อูรัก ฌาฮัจ     โกะ อูรัก บาอากัน     กูญา นะ ฌาฮัจ บาญะ ซือรูโลยํ ปี กะ ฮึลด. กูญา นะ มือนีปู กาวัด     ตาปี อีซี ญาวา นะ กูญา     นะ กือนา มือนีปู ปูลัก เลอ.
55003014	ตาปี โซะ เกา เลอ     เกา กือนา ตูโรจ กะ โกะ ลาฆู นู ซูโงฮ     นู เกา บลาฌัยํ ดัฮ     นู เกา ปือจายา บือตือตู-ฮาตี ดัฮ. ซาเบะ เกา ตาฮู ฌูฆา จะ     เกา บือเลฮ บลาฌัยํ ลาฆู ซูโงฮ อีตู     เดะ ซาปา ซือตืองัฮ.
55003015	เกา จับ บือเลฮ ฌูฆา จะ     ตะเดะ เกา ฌาดี นานะ ลาฆี     เกา บือเลฮ ตาฮู โกะ ซูรัจ ปือมือเลา นะ ตูฮัด     นู นะ บือเลฮ บรี เกา อาดา อากัน     บาวา เกา รอจ กะ ลาฆู ฮีโดะ ลือปัซ บาฌิ     ซาเบะ ปือจายา กะ เยซู คริด.
55003016	โกะ ซูรัจ ปือมือเลา นะ ตูฮัด ราตา ซือมูฮา     ตูฮัด เลอ     ญา บือเลฮ ปลีฮัจ บรี โกะ ซือมียา ฆาแรฮ ดัฮ. ฌาดี ซูรัจ นู บือฆูนา     บีดา นะ อาฌัยํ ลาฆู ซูโงฮ     นะ อูจะ ลาฆู ซาลัฮ     นะ ตูโลก บูวัจ ซือมียา บรี บาฌิ     นะ อาฌัยํ ซือมียา บรี ตูโรจ ฌาลัด นะ ตูฮัด.
55003017	กะฆีเตอ เลอ     ซือมียา บือกรือฌา นะ ตูฮัด นะ บาฌิ ปือนอฮ ดัฮ     ซียะ ดัฮ     นะ บูวัจ ลาฆู บาฌิ     ราตา มาจับ เลอ.
55004001	โซะ ฮึลด มูคา นะ ตูฮัด บือซัยํ เดะ อาตัซ     โซะ ฮึลด มูคา นะ เยซู คริด     ญา เลอ     นู นะ กรัจ ฮูโกบ     ฌางัน โกะ ซือมียา ฮีโดะ     ฌางัน โกะ ซือมียา มาตี เตอ     กู นะ ปือซัด กะ เกา เลอ. เยซู อีตู เลอ     ญา นะ บาลิ มาแรฮ ปลีฮัจ     ญา นะ บือบือลา ฌาดี ราฌา. กะฆีเตอ เลอ     กู ปือซัด กะ เกา กือมัซๆ กะฆีนี จะ
55004002	บรี เกา มือญาเระ บรี ตาฮู ปือมือเลา นะ ตูฮัด ราตาๆ. เตด-จะ เกา บราซา ซือนัง-ฮาตี เฆอ เตด     เกา ฆาฆัฮ ฆาโดฮ มือญาเระ เลอ     อูจะ กูญา     ปรีงัจ กูญา     ปูโฌะ ฮาตี นะ กูญา ฌูฆา. เกา กือนา กูวาซา ตาฮัด-ฮาตี ลามา เดะ ลาฆู อาฌัยํ เลอ.
55004003	ซาเบะ-จะ     อาดา ซืออารี     กูญา อีตู นะ ตีเมา ซาโมจ ปือมือเลา อาฌัยํ นู รือมัก ซูโงฮ. ตาปี กูญา นะ ปือมุน โกะ ซือมียา อาฌัยํ     บรี บาญะๆ     นู นะ อาฌัยํ ลาฆู นู กูญา ซูกา     บีดา ตูโรจ กะ ลาฆู นู กูญา ตือตาเฆฮ.
55004004	กูญา นะ มืองือละ ตีงัน ลาฆู นู ซูโงฮ     อาเลฮ ปี มือนีงัย     กะ ลาฆู จรือตา แนฮ-ฌือแนฮ.
55004005	ตาปี โซะ เกา เลอ     เกา กือนา ฌากา ญาวา นะ เกา บรี บาฌิ     เดะ โกะ ปือบูวัจ นะ เกา ซือมูฮา. เกา กือนา ตาฮัด ลาฆู ซูซัฮ ปายัฮ     กือนา บือกรือฌา บือกะ ซือมียา มือญาเระ บรีตา นู บาฌิ. บือกรือฌา อีตู     นู ตูฮัด ซรัฮ บรี กะ เกา ดัฮ เตอ     เกา กือนา บูวัจ บรี ซุจ ฮาบิฮ เลอ.
55004006	ซาเบะ-จะ     โซะ กู เลอ     รอจ วะตู ดัฮ     นู กู นะ มาตี     มือนีงัน ปี     ฌาดี ซือรูปา บารัก มือนืองะ     นู กือนา อาเกะ อูแร บรี กะ ตูฮัด.
55004007	กู บือเลฮ บลาวัด บือลูมา บรี บาฌิ ดัฮ. กู บือเลฮ บลารี บือลูมา     รอจ กะ ฮูโฌก ฌาลัด ดัฮ. กู บือเลฮ ฌาฆา ลาฆู ปือจายา นะ กู ดัฮ เลอ.
55004008	ลือปัซ เดะ อีนี ปี     อาดา จูบุก     นู ตาโรฮ บีดา กู     ฌาดี-จะ     จูบุก อีตู     นู โกะ ซือมียา บาฌิ-ตือปัจ นะ ซาโมจ เลอ. ตูฮัด เลอ     ญา นู กรัจ ฮูโกบ กือนา ลาฆู เตอ     ญา นะ บรี จูบุก อีตู กะ กู     เดะ อารี นู อีตู. ตาปี บูกัด ซา กู ซืออูรัก เลอ     ตาปี ญา นะ บรี กะ โกะ ซือมียา ซือมูฮา     นู ซูกา-ฮาตี นาตี อารี อีตู     นู ญา นะ มาแรฮ ปลีฮัจ.
55004009	บรี เกา กูวาซา มาแรฮ มียา กู     จือปัจๆ เลอ.
55004010	ซาเบะ-จะ     เดมา     ญา บือเลฮ ซือซัจ     ซายัก กะ ลาฆู โซะ ฮาดัจ อีนี     ตีงัน กู     ปี กะ นังฆรี เทซะโลนิกา ดัฮ. เครเซน ปี กะ โซะ นังฆรี ฆาลาเตีย     ทีตัด ปี กะ โซะ นังฆรี ดันมาเตีย ดัฮ ฌูฆา.
55004011	อาดา ลูกา ซืออูรัก     นู ดูโดะ ฌางัน กู. เกา กือนา ปี ตูโรจ มาระโก     บาวา ญา มาแรฮ ซามา     ซาเบะ ญา บือเลฮ ตูโลก กู     บือกรือฌา ลาฆู นะ ตูฮัด     บาฌิ ดัฮ.
55004012	ตาปี กู บือเลฮ ซูโรฮ ทีคิกัด ปี กะ นังฆรี เอเฟซัด.
55004013	บาฌู ซรือโกะ ญาวา นะ กู     กู กีเรบ ฌางัน คาระปัด     ตือปัจ นังฆรี โตรอัด ดัฮ. วะตู เกา มาแรฮ     บรี เกา อาเมด บาฌู อีตู     อาเมด โกะ ซูรัจ ฌูฆา     บือมาแรฮ ซามา. (บาฌิ เดะ กาวัด     โกะ ซูรัจ นู ฆาแรฮ เดะ กูเละ บือนาตัก เลอ.)
55004014	อาเลกซันเดอ     นู ฌาดี ตูกัก ตือมาฆา มีรัฮ เตอ     ญา บือเลฮ บูวัจ ฌาฮัจ กะ กู บาญะ โตระ. ตาปี ตูฮัด เลอ     ญา นะ บูวัจ บาลัซ กะ ญา     บือกะ โกะ ปือบูวัจ นะ ญา.
55004015	เกา กือนา ฌาฆา ลีฮัจ ญา     บรี บาฌิ ฌูฆา เลอ     ซาเบะ ญา บือเลฮ บลาวัด บือตือฆัฮ กรัซ โตระ     ฌางัน โกะ ปือมือเลา อาฌัยํ นะ กีตา.
55004016	วะตู ลามูลา     นู กู อูฆัย ปาซัน นะ กู     ฮอย ซาปา ซืออูรัก โปด     นู มาโซะ โซะ กู. ตาปี กูญา ตีงัน กู บูวัก ซือมูฮา ดัฮ. มีตา เดะ ตูฮัด     ฌางัน บรี ญา นะ ฮูโกบ กูญา กะฆีเตอ เลอ.
55004017	ตาปี ตูฮัด     ญา ดูโดะ โซะ กู ดัฮ     ญา ตูโลก บรี กู ตือฆัยํ-อูรัจ     บีดา กู นะ มือญาเระ ลาฆู นะ ญา     บรี ปือนอฮ ฮาบิฮ ดัฮ     บรี โกะ ซือมียา บักซา อาซิก ซือมูฮา บือเลฮ ดืองัยํ. กะฆีเตอ     กู ลือปัซ ดัฮ     เตด บือเลฮ กือนา กรัจ ฮูโกบ บรี มาตี.
55004018	ตูฮัด เตอ     ญา นะ ตูโลก กู     บรี ลือปัซ เดะ ลาฆู ฌาฮัจ ราตา     บาวา กู ปี รอจ กะ นังฆรี บารู โซะ อาตัซ ลาแงะ     นู ญา ฌาดี ราฌา เลอ. บรี โกะ ซือมียา ปูฌี กะ ญา ซือลาลู     ซือมาญัก-รอจ. อาเมน.
55004019	กู กีเรบ บรีงัจ กะ ปริซีลา ฌางัน อาควีลา     กีเรบ บรีงัจ กะ ซือมียา ซือรูมัฮ นะ โอเนซิโฟรัด ฌูฆา.
55004020	เอรัดตัด ลือกัจ เดะ นังฆรี โกริน ลาฆี     ตาปี โตรฟีมัด     ญา เตด ซือนัง ญาวา     กะฆีเตอ กู ตีงัน ญา ตือปัจ นังฆรี มีเลทัด ดัฮ.
55004021	บรี เกา กูวาซา มาแรฮ     ดูลู เดะ มูเซด บือแฌะ เลอ. อาดา ยูบูลัด     ปูเดน     ลีนัด ฌางัน คลาวดียา     กูญา ปัจ อูรัก     กีเรบ บรีงัจ กะ เกา. โกะ ดีบราดี ปือจายา ซือมูฮา เตอ     กูญา กีเรบ บรีงัจ กะ เกา ฌูฆา เลอ.
55004022	มีตา บรี ตูฮัด นะ ดูโดะ บือซามา ฌางัน ฮาตี นะ เกา. มีตา บรี ตูฮัด นะ บรี ซือลามัจ กะ กาเญา ซือมูฮา เลอ.
56001001	กู เปาโล ฌาดี ปราโซฮ นะ ตูฮัด เดะ อาตัซ     ฌาดี ปือญูโรฮ นะ เยซู คริด     บีดา นะ ตูโลก โกะ ซือมียา นู ตูฮัด ปีเลฮ ดัฮ     บรี กูญา ปือจายา บาฌิ     บรี กูญา ตาฮู ลาฆู นู ซูโงฮ     ตูโรจ บือกะ ฌาลัด นะ ตูฮัด เลอ.
56001002	กะฆีเตอ เลอ     กูญา จาดัก นะ ซาโมจ ลาฆู ฮีโดะ ซูโงฮ นู ซือลาลู. ตะเดะ ดูลู นูตู     ตูฮัด บือซัยํ เดะ อาตัซ     นู เตด ดือละ มืออูปัย เตอ     ญา บือเลฮ บือฌาญี นะ บรี กูญา อาดา ฮีโดะ ซูโงฮ ซือลาลู กะฆีเตอ เลอ.
56001003	ตาปี     รอจ วะตู นู ตูฮัด บือเลฮ ตืองะ ดัฮ เตอ     ญา บือเลฮ ปลีฮัจ ลาฆู ซูโงฮ นะ ญา     เดะ ปือมือเลา อีตู     นู ญา กีเรบ บรี กะ กู นะ มือญาเระ บรี ตาฮู ราตาๆ     ตูโรจ ปือมือซัด นะ ตูฮัด     นู ตูโลก กีตา บรี ฮีโดะ ลือปัซ บาฌิ ดัฮ.
56001004	กู กีเรบ ซูรัจ อีนี     บรี กะ ทีตัด     นู ฌาดี ซือรูปา นานะ ซูโงฮ นะ กู     ซาเบะ กีตา ปือจายา ซา ลาฆู อีตู เลอ. มีตา เดะ ตูฮัด     อาโปก เดะ อาตัซ     มีตา เดะ เยซู คริด     นู ตูโลก กีตา บรี ฮีโดะ ลือปัซ บาฌิ ดัฮ เตอ     นะ บรี ซือลามัจ กะ เกา     นะ บรี เกา ดูโดะ ซือนัง ซือลามัจ เลอ.
56001005	กรานา ลาฆู กะฆีนี เลอ     กู บือเลฮ ตีงัน เกา เดะ ปูเลา ครีด     บีดา เกา นะ บือเลฮ บือตามัฮ ลาฆู นู กูรัก     บรี ปือนอฮ บาฌิ เตอ     ฌาดี-จะ     บรี เกา ตืองะ โกะ ซือมียา บือบือลา ลูมอฮ นะ ตูฮัด ราตา ตูโปะ     ตูโรจ ลาฆู นู กู ปือซัด ดัฮ เลอ.
56001006	ลาฆู อีตู ฌาดี กะฆีนี จะ     กือนา ตืองะ ซือมียา นู ฮอย ตือปัจ นะ มือฌัฮ     ฌาดี กีลากี นู อาดา บีนี แนฮ ซืออูรัก เลอ. โกะ นานะ นะ ญา     กือนา ฌาดี ซือมียา ปือจายา เตอ     ฮอย ซาปา นะ บือเลฮ มือเลา จะ     นานะ อีตู ฌาดี ซือมียา ซูมก     ซือมียา บาตัฮ เลอ.
56001007	ซาเบะ-จะ     ซือมียา ฌาฆา ลูมอฮ นะ ตูฮัด เตอ     ตูฮัด บือเลฮ ซรัฮ บรี ญา กรือฌา กะฆีเตอ ดัฮ. กะฆีเตอ     ญา ฆาโดฮ ฌาดี ซือมียา นู ฮอย ตือปัจ นะ กือนา มือฌัฮ     บูกัด ซือมียา งันตืองัน     บูกัด ซือมียา ฮาตี ฮางัจ เตอ     บูกัด ซือมียา ลือกัจ โกะ อาระ เตอ     บูกัด ซือมียา ซูมก     บูกัด ซือมียา ฮาลูบา กะ ดูเวะ เลอ.
56001008	ตาปี ญา กือนา ฌาดี ซือมียา ซูกา ซาโมจ กาวัด บาฌิ     ซูกา ลาฆู นู บาฌิ เตอ     ฌาดี ซือมียา ตาฮู ฮูโกบ ฮาตี ตะอาซิก     ฌาดี ซือมียา บาฌิ-ตือปัจ     ฮาตี จรัฮ บาฌิ เตอ     ฌาดี ซือมียา ตาฮู ตาฮัด ญาวา ตะอาซิก เลอ.
56001009	ปือมือเลา นู รือมัก     นู ญา บลาฌัยํ ดัฮ เตอ     ญา กือนา ปือฆัก บรี กือฌะ-กือมัซ เลอ     บีดา นะ บือเลฮ ปรีงัจ โกะ ซือมียา     ตูโรจ กะ ปือมือเลา อาฌัยํ นู รือมัก ซูโงฮ เตอ     บีดา นะ บือเลฮ มือญาเระ บรี ลีฮัจ ซาลัฮ     นะ โกะ ซือมียา นู ลาวัด ปือมือเลา อีตู ฌูฆา.
56001010	ซาเบะ-จะ     อาดา ซือมียา บาตัฮ บาญะ     นู มือเลา บาญะ     เตด ฌาดี นามา เลอ. กูญา มืออูปัย กะ โกะ ซือมียา อาซิก     บรี กูญา ซือซัจ ฌาลัด. ซือมียา บูวัจ กะฆีเตอ     นู บาญะ ฌาดี ซือมียา บักซา ยิว     นู ปือจายา กะ เยซู ดัฮ.
56001011	ฆาโดฮ นะ ตูโดก มูโลจ นะ กูญา บูวัก เตอ     กรานา กูญา อาฌัยํ ลาฆู นู เตด ปาโตจ นะ อาฌัยํ เลอ     นู บูวัจ บรี โกะ ซือมียา ซือรูมัฮ     จาเจา ฮาบิฮ. กูญา บูวัจ กะฆีเตอ     ซาเบะ กูญา ฮาลูบา กะ ดูเวะ เลอ.
56001012	เดะ ลูมอฮ บักซา ครีด กาลา ดูลู อีตู     อาดา ซือมียา ซืออูรัก มือเลา ตูโดฮ จะ     "ลูมอฮ บักซา ครีด บียาซา มือเลา มืออูปัย ซือลาลู. กูญา ซือรูปา บือนาตัก ฌาฮัจ. กูญา ปือญือฆัด     มากัด เตด ตาฮู กือญัง."     ญา จะ.
56001013	ปือมือเลา นู ญา มือเลา อีตู     ซูโงฮ เลอ. กะฆีเตอ     เกา กือนา อูจะ กะ กูญา อีตู ซีงี     บรี โตระๆ เลอ     บีดา กูญา นะ ตูโรจ กะ ลาฆู นู กีตา ปือจายา อีตู     บรี รือมัก ซูโงฮ เตอ
56001014	ตีเมา บรี กูญา นะ ตูโรจ กะ ลาฆู จรือตา นะ บักซา ยิว     ตีเมา บรี ตูโรจ โกะ ปือมือซัด     นะ ลูมอฮ ซือมียา นู มืองือละ ตีงัน ลาฆู นู ซูโงฮ ดัฮ เลอ.
56001015	โซะ ซือมียา นู จรัฮ บาฌิ     ซูกา นามา โปด     บาฌิ ฮาปา. ตาปี โซะ ซือมียา นู ตะอารัฮ ดัฮ     นู เตด บือฆูนา     นู ฮอย เตด ปือจายา ดัฮ เตอ     มีเซ-จะ ญา บูวัจ นู นามา โปด     ฮอย เตด บาฌิ เลอ. ฮาตี นะ กูญา เตอ     ฮาตี นู ตาฮู ซาลัฮ กือนา โปด     ญา ตะอารัฮ     ฮอย เตด บือฆูนา ฌูฆา.
56001016	กูญา มืองากู จะ     กูญา กราลา ตูฮัด. ตาปี เดะ โกะ ปือบูวัจ นะ กูญา     กูญา กีปัซ ลาฆู นะ ตูฮัด เลอ. กูญา ฌาดี ซือมียา เตด ตือปากัย     ตีเมา มือนีงัย กะ ซาปา     ฮอย เตด บือฆูนา นะ บูวัจ ลาฆู บาฌิ นามา โปด.
56002001	โซะ เกา เตอ     กือนา อาฌัยํ เลอ     ตูโรจ ปือมือเลา อาฌัยํ นู รือมัก ซูโงฮ.
56002002	บรี ปรีงัจ โกะ กีลากี นู ตูฮาๆ     บรี กูญา ตาฮู ฌากา ญาวา ตะอาซิก     ฌาดี ซือมียา ปรางัย บาฌิ เตอ     ซือมียา บือเลฮ ฮูโกบ ฮาตี ตะอาซิก เลอ. บรี กูญา ตูโรจ กะ ลาฆู ปือจายา บรี รือมัก     ฌาดี ซือมียา นู ซายัก กาวัด     นู ตาฮัด-ฮาตี เลอ.
56002003	กือนา ปรีงัจ โกะ นีบีนี นู ตูฮาๆ กะฆีเตอ ฌูฆา เลอ     บรี กูญา บูวัจ ตูโรจ     บือกะ ซือมียา นู ตูเฮะ กะ ตูฮัด เลอ. ฌางัน บรี กูญา ฌาดี ซือมียา มืออูปัจ     ซือมียา ลือกัจ อาระ เตอ     ตาปี บรี กูญา อาฌัยํ ลาฆู นู บาฌิ.
56002004	กะฆีเตอ เลอ     กูญา นะ บือเลฮ อาฌัยํ โกะ นีบีนี นู มูดาๆ     บรี ซายัก กะ ลากี     ซายัก กะ นานะ นะ กูญา
56002005	บรี กูญา ตาฮู ฮูโกบ ฮาตี ตะอาซิก     ฌาดี ซือมียา จรัฮ บาฌิ เตอ     บรี กูญา ตาฮู มือตัด รูมัฮ บรี บาฌิ     ฌาดี ซือมียา ฮาตี บาฌิ     มือนีงัย ตูโรจ มูโลจ กะ ปือมือเลา นะ ลากี นะ กูญา. กะฆีเตอ เลอ     ฮอย ซาปา นะ บือเลฮ มือเลา ตะอารัฮ     เดะ ปือมือเลา นะ ตูฮัด เลอ.
56002006	โซะ โกะ กีลากี มูดาๆ โปด     กือนา ปรีงัจ กะ กูญา ฌูฆา     บรี กูญา ฌาดี ซือมียา ตาฮู ฮูโกบ ฮาตี นะ กูญา ตะอาซิก ฌูฆา เลอ.
56002007	เกา เลอ     เกา ตะอาซิก กือนา บูวัจ ตูโรจ ปือบูวัจ นู บาฌิ ราตา มาจับ     ฌาดี จูตอ บรี กาวัด ลีฮัจ เลอ. นู เกา อาฌัยํ เตอ     กือนา อาฌัยํ ฌางัน ฮาตี รือมัก     อาดา ปรางัย นู บาฌิ เลอ.
56002008	บรี มือเลา ปือมือเลา นู บาฌิ     ฮอย ซาปา นะ บือเลฮ มือฌัฮ. กะฆีเตอ เลอ     โกะ ซือมียา นู บลาวัด     กูญา นะ จือและ เลอ     ฮอย ปือมือเลา นามา     นะ อูจะ ฌาฮัจ กะ กีตา ดัฮ.
56002009	กือนา ปรีงัจ กะ โกะ ซือมียา นู ฌาดี ปราโซฮ     บรี กูญา มือนีงัย ตูโรจ มูโลจ กะ ตกเก นะ กูญา     ราตา มาจับ     นะ บูวัจ บรี ตกเก นะ กูญา ซูกา-ฮาตี. ฌางัน บรี กูญา ลาวัด ปือมือเลา นะ ตกเก อีตู
56002010	ฌางัน นะ มือญูรี ซือบารัก นะ ตกเก เลอ. ตาปี กูญา กือนา บรี ลีฮัจ จะ     นู กูญา อาดา ฮาตี รือมัก     ฮาตี บาฌิ ซือมูฮา. กะฆีเตอ เลอ     ปือบูวัจ นะ กูญา     ราตา ซือมูฮา     นะ บรี โกะ ซือมียา อาซิก มือโอจ กะ ปือมือเลา อาฌัยํ     ปาซัน ตูฮัด เดะ อาตัซ     นู ตูโลก กีตา บรี ฮีโดะ ลือปัซ บาฌิ ดัฮ.
56002011	ซาเบะ-จะ     ตูฮัด บือซัยํ เดะ อาตัซ เตอ     ญา บือเลฮ ปลีฮัจ จะ     นู ญา ฮาลัย บรี ซือลามัจ กะ อูมัจ-ซือมียา     ราตา ซือมูฮา     บีดา นะ ตูโลก กูญา     บรี ฮีโดะ ลือปัซ บาฌิ ดัฮ.
56002012	ลาฆู อีตู อาฌัยํ กีตา     บรี ตีงัน บูวัก โกะ ปือบูวัจ นู ฌาฮัจ     ฌางัน โกะ ลาฆู ฆาละ เดะ ฮาดัจ อีนี. ญา อาฌัยํ กีตา ปูลัก จะ     วะตู กีตา อาดา เดะ ดือนียา อีนี     บรี กีตา ตาฮู ฮูโกบ ฮาตี ตะอาซิก     ตูโรจ ลาฆู บาฌิ-ตือปัจ     ตูโรจ ฌาลัด นะ ตูฮัด เลอ.
56002013	กีตา กือนา บูวัจ ตูโรจ กะฆีเตอ     ตืองัฮ นาตี อารี อีตู นู ซูกา-ฮาตี ซูโงฮ     นู กีตา จาดัก นะ ลีฮัจ. อารี อีตู เลอ     เยซู คริด ตูฮัด นู บือซัยํ นะ กีตา เตอ     ญา นู ตูโลก กีตา บรี ฮีโดะ ลือปัซ บาฌิ เตอ. ญา เลอ     นะ มาแรฮ ปลีฮัจ     ฌางัน นู บือซายา บือซรี นะ ญา.
56002014	ญา เตอ     บือเลฮ ซรัฮ ญาวา นะ ญา     มาตี กรานา กีตา ดัฮ     บีดา นะ ตือบุซ กีตา     บรี ลือปัซ เดะ ลาฆู ฌาฮัจ ซือมูฮา     บีดา นะ บาโซฮ กีตา     บรี จรัฮ บาฌิ ดัฮ     ฌาดี ซา ลูมอฮ ซือมียา นะ ญา ตะอาซิก เลอ     ฌาดี ลูมอฮ ซือมียา ฮาตี ฆางู นะ บูวัจ     โกะ ปือบูวัจ นู บาฌิ เลอ.
56002015	ลาฆู กะฆีนี เตอ     เกา กือนา มือเลา เลอ     ปรีงัจ กะ กูญา     อูจะ กูญา     บรี กือมัซๆ เลอ. ฌางัน บรี ซาปา นะ กีปัซ เกา เลอ.
56003001	กือนา ปรีงัจ กะ ลูมอฮ ซือมียา     บรี กูญา มือนีงัย ตูโรจ ฮูโกบ นะ ลูวัก     นะ โกะ กือปาลา ตูโปะ เลอ     บรี มือนีงัย กะ กูญา อีตู. กือนา ซียะ ฮาตี นะ บือกรือฌา โกะ ปือบูวัจ นู บาฌิ ซือมูฮา เลอ.
56003002	ฌางัน บรี กูญา นะ มือเลา มืออูปัจ กะ ซือมียา ดีฮา เลอ. ฌางัน บรี ฌาดี ซือมียา มูดัฮ นะ บือตือฆัฮ. ตาปี บรี อาดา ฮาตี บือแฌะ     บูวัจ ปลีฮัจ ปรางัย นู บาฌิ กะ ซือมียา ซือมูฮา.
56003003	ซาเบะ-จะ     กาลา ดูลู     กีตา ตะอาซิก ฌาดี อูรัก บูดอ     ฌาดี ซือมียา ตีเมา มือนีงัย     ซือมียา กือนา ตีปู     ฌาดี ปราโซฮ เดะ ลาฆู ฆาละ     ซูกา นะ บรามัย บาญะ ลาฆู     ฌาดี ซือมียา ฮาตี ฌาฮัจ     ดือกี กาวัด. ซือมียา อาซิก บือชี กะ กีตา     กีตา โปด     บือชี กาวัด บือซามา-ซามา.
56003004	ตาปี วะตู ตูฮัด เดะ อาตัซ     นู ตูโลก กีตา บรี ลือปัซ     ญา บือเลฮ ปลีฮัจ จะ     นู ญา ฮาตี บาฌิ     ซายัก กะ โกะ อูมัจ-ซือมียา ดัฮ เตอ
56003005	วะตู อีตู เตอ     ญา บือเลฮ ตูโลก กีตา บรี ฮีโดะ ลือปัซ บาฌิ ดัฮ เลอ. ญา ตูโลก กีตา กะฆีเตอ     บูกัด กรานา กีตา บือกรือฌา ลาฆู นู บาฌิ-ตือปัจ เตอ     ตาปี กรานา ญา บือเลฮ ตือจีฮัด กะ กีตา เตอ เลอ. ญา บือเลฮ ตูโลก กีตา บรี ลือปัซ กะฆีนี จะ     ซือมืองัจ นะ ตูฮัด ญา บือเลฮ บาโซฮ กีตา     บรี กีตา กือนา บือฌาดี ซือกาลี ลาฆี ดัฮ     บรี กีตา อาดา ฮาตี บารู ดัฮ.
56003006	ซือมืองัจ อีตู เตอ     ตูฮัด บือเลฮ อูแร เดะ กีตา ปือนอฮ ซูโงฮ ดัฮ เลอ     กรานา เยซู คริด นู ตูโลก กีตา บรี ลือปัซ.
56003007	ตูฮัด บูวัจ กะฆีเตอ     บีดา ญา นะ ฮาลัย บรี ซือลามัจ กะ กีตา     บรี กีตา ฌาดี ซือมียา บาฌิ-ตือปัจ โซะ ฮึลด ตูฮัด     ฌาดี ซือมียา นู นะ ซาโมจ ลาฆู ฮีโดะ ซูโงฮ นู ซือลาลู ฌาดี ปือซากา     บือกะ กีตา จาดัก นะ บือเลฮ เลอ.
56003008	ปือมือเลา อีตู     ปือมือเลา ซูโงฮ เลอ. กู ซูกา บรี เกา มือญาเระ ลาฆู กะฆีเตอ บรี กือมัซๆ     นะ บรี โกะ ซือมียา นู ปือจายา กะ ตูฮัด เตอ     นะ กูวาซา บือกรือฌา บูวัจ ลาฆู บาฌิ เลอ. ปือบูวัจ กะฆีนี บาฌิ เลอ     นะ บูวัจ บรี ซือมียา ซือมูฮา นะ บือเลฮ บาฌิ.
56003009	ตาปี กือนา อีละ บูวัก     เดะ ลาฆู บือตือฆัฮ-ตือฆัฮ นู บูดอ     เดะ ลาฆู ปาซัน โกะ บีลาแก ตูโรด-มือนูโรด มาแรฮ เตอ     เดะ ลาฆู บือตือฆัฮ ปาซัน ปือมือเลา ฮูโกบ นะ ตูฮัด เลอ. ลาฆู อีตู ซือมูฮา     กือนา มืองือละ เลอ     ฌาดี ลาฆู ฮอย เตด ตือปากัย     เตด ฌาดี นามา เลอ.
56003010	โซะ ซือมียา ดีฮา อาโจบ กาวัด     บรี ปือจัฮ-บือลัฮ เตอ     วะตู อูจะ ปรีงัจ กะ ญา     ซือกาลี     ดูวา กาลี ดัฮ     ตาปี ญา ตีเมา มือนีงัย เตอ     ฌางัน ปี ปือดูลี กะ ญา ดัฮ เลอ.
56003011	เกา ตาฮู ซูโงฮ จะ     ซือมียา กะฆีเตอ     ญา ซือซัจ เดะ ฌาลัด นู ซูโงฮ ดัฮ. นู ญา ฌือนัฮ บูวัจ ดูซา     ปลีฮัจ บรี ซัฮ จะ     ญา ซาลัฮ ซูโงฮ เลอ.
56003012	วะตู กู นะ ซูโรฮ อาเตมัด     เฆอ ทีคิกัด     ปี มียา เกา     เกา กือนา กูวาซา ปี มียา กู เดะ ตูโปะ นีโกบุรี     กรานา กู ตือตู-ฮาตี ดัฮ จะ     นะ บราดู โซะ อีตู     ตือดะ ฮาบิฮ มูเซด บือแฌะ.
56003013	เกา กือนา กูวาซา ตูโลก อาตัจ เซนา     นู ซือมียา ปานัย บือดะวา อีตู     ฌางัน อะโปโล     บรี กูญา บือเลฮ บือฌาลัด ปี บรี บาฌิ เลอ     ฮอย เตด ปูตุซ โกะ ซือบารัก นามา โปด.
56003014	กือนา บรี ลูมอฮ กีตา ฌูฆา     บลาฌัยํ บรี ตาฮู     นู นะ บูวัจ บือกรือฌา นู บาฌิ     บีดา กีตา นะ บือเลฮ ตูโลก เดะ ลาฆู ฆาโดฮ ฌือแนฮๆ     เตด ฌาดี ซือรูปา ซือมียา นู ฮอย รือฆา นามา เลอ.
56003015	โกะ ซือมียา ซือมูฮา นู ดูโดะ ฌางัน กู     กูญา กีเรบ บรีงัจ กะ เกา. กามี กีเรบ บรีงัจ กะ โกะ ซือมียา ปือจายา     นู ซายัก กามี ฌูฆา. มีตา เดะ ตูฮัด     นะ บรี ซือลามัจ กะ กาเญา ซือมูฮา เลอ.
57001001	กู เปาโล     นู อาดา เดะ ราตัย     กรานา เยซู คริด ฌางัน ทิโมที     ดีบราดี นะ กีตา เตอ     กู ฆาแรฮ ซูรัจ อีนี     บรี กะ ฟีเลโมน     ซือมียา นู กามี ซายัก     นู บือกรือฌา บือซามา ฌางัน กามี เตอ.
57001002	ฆาแรฮ บรี กะ มิ อับฟียา เตอ     ฌางัน อาริคีโป     นู ฌาดี ซือรูปา ตาฮัน นะ ตูฮัด     นู บือซามา ฌางัน กามี เตอ     ฆาแรฮ บรี กะ ลูมอฮ นะ ตูฮัด     นู บือมุน เดะ รูมัฮ นะ เกา เตอ.
57001003	มีตา เดะ ตูฮัด     อาโปก นะ กีตา     มีตา เดะ ตูฮัด เยซู คริด ซามา     นะ บรี ซือลามัจ กะ กาเญา     นะ บรี กาเญา ดูโดะ ซือนัง ซือลามัจ เลอ.
57001004	กาลา กู บือซาโวจ บรีงัจ รอจ กะ เกา     กู บรี ซือลามัจ     กะ ตูฮัด เดะ อาตัซ นะ กู     ซือลาลู เลอ.
57001005	ซาเบะ กู ดืองัยํ จะ     เกา ปือจายา กะ ตูฮัด เยซู เตอ     เกา ซายัก กะ โกะ ซือมียา นะ ตูฮัด ซือมูฮา ฌูฆา เลอ.
57001006	กู บือซาโวจ     มีตา บรี ลาฆู นู เกา ปือจายา บือซามา     นะ ตูโลก เกา บรี ตาฮู บือตามัฮ บรี บาฌิ ลาฆี     เดะ บือนา ลาฆู บาฌิ ซือมูฮา     นู กีตา กือนา บูวัจ     บีดา ตูโรจ กะ เยซู คริด เลอ.
57001007	มิ เออ     นู เกา ซายัก กะฆีเตอ     เกา ปูโฌะ ฮาตี นะ กู     บรี กู ซูกา-ฮาตี ซูโงฮ เลอ     ซาเบะ เกา บือเลฮ บูวัจ บรี โกะ ซือมียา นะ ตูฮัด     ซือนัง-ฮาตี ดัฮ.
57001008	กะฆีเตอ     มีเซ-จะ เยซู คริด บูวัจ บรี กู อาดา ฮาตี บรานี     นะ บือเลฮ ปือซัด เกา     บรี บูวัจ ลาฆู นู ปาโตจ
57001009	ตาปี กู ซายัก เกา ดัฮ. กะฆีเตอ     กู อีงัจ จะ     ลาฆู อีนี บาฌิ ลาฆี     นะ มีตา เลอ     บรี เกา นะ ตูโลก. มีเซ-จะ     กู เปาโล     ฌาดี ปือญูโรฮ     นะ เยซู คริด     นู อาดา เดะ ราตัย กรานา ญา เตอ
57001010	ตาปี กู มีตา เดะ เกา     ปาซัน นานะ นะ กู     โอเนซิโม. วะตู กู อาดา เดะ ราตัย     ญา ฌาดี ซือรูปา นานะ นะ กู ดัฮ.
57001011	ดูลู     เกา ลีฮัจ จะ     ญา ฮอย เตด ตือปากัย ดัฮ. ตาปี วะตู อีนี     ญา ฌาดี ซือมียา นู ตือปากัย ดัฮ     บรี กะ เกา ฌางัน กู ซามา.
57001012	โอเนซิโม เตอ     มีเซ-จะ     กู ซายัก กะ ญา บาฌิ ซูโงฮ     ตาปี กู ซูโรฮ ญา ปี ซารี เกา.
57001013	ตานา กู อาดา เดะ ราตัย     กรานา บรีตา นู บาฌิ นะ ตูฮัด เตอ     กู ซูกา นะ บรี ญา ดูโดะ บือซามา ฌางัน กู     นะ บรี ญา ฆาตี เกา เดะ ลาฆู ตูโลก กู.
57001014	ตาปี กู ตีเมา นะ บูวัจ มานามา     นู เตด กือนา เดะ ฮาตี นะ เกา. กู ซูกา บรี เกา นะ บูวัจ บรี กือนา ลาฆู     บูกัด ซาเบะ กือนา ปรือกัด ดัฮ     ตาปี ซาเบะ เกา อาดา ฮาตี นะ บูวัจ.
57001015	อีงัจ จะ     ซาเบะ ลาฆู อีนี เลอ     ญา ตีงัน เกา ซา วะตู ดัฮ     จะ     บีดา นะ บรี ญา นะ บาลิ มาแรฮ ดูโดะ ฌางัน เกา     ซือมาญัก-รอจ.
57001016	นะ บาลิ มาแรฮ     เตด ฌาดี ซา ปราโซฮ เตอ     ตาปี บาฌิ เดะ อีตู ปูลัก     ญา นะ ฌาดี ซือรูปา อาดี-บราดี     นู เกา ซายัก ฌูฆา เตอ. กู ซายัก ญา บาญะ     ตาปี เกา นะ ซายัก ญา     ลือเบฮ เดะ อีตู ลาฆี     ซาเบะ-จะ     ญา ฌาดี ปราโซฮ นู บาฌิ     ฌาดี ซือมียา นู ปือจายา กะ ตูฮัด     บือซามา ฌางัน กีตา ฌูฆา.
57001017	กะ เกา กีรา จะ     กู ฌาดี ซือมียา บือกรือฌา บือซามา ฌางัน เกา เตอ     บรี เกา ซาโมจ ญา เลอ     บือกะ ซือรูปา เกา นะ ซาโมจ กู.
57001018	กะ ญา บือเลฮ บูวัจ ซาลัฮ ฌางัน เกา     ตือฮูตัก เดะ เกา ดัฮ     บรี เกา กีรา จะ     ฌาดี ลาฆู นะ กู เลอ.
57001019	กู เปาโล     ฆาแรฮ ฌางัน ตางัน นะ กู ตะอาซิก เตอ     กู นะ บายัยํ ฮูตัก ฆาตี ญา. ตาปี กู เตด นะ มือเลา ลาฆู     นู เกา ตือฮูตัก เดะ กู     ปาซัน ญาวา นะ เกา ตะอาซิก เลอ.
57001020	นี เลอ     มิ เออ     บรี เกา ตูโลก กู ฌูฆา     ซาเบะ กีตา ปือจายา บือซามา กะ ตูฮัด. บรี กู ซือนัง-ฮาตี ซูโงฮ     เดะ ฌาลัด นะ เยซู คริด เลอ.
57001021	กู ตือตู-ฮาตี     นู เกา นะ มือนีงัย กะ ลาฆู อีนี. กะฆีเตอ     กู ฆาแรฮ ซูรัจ อีนี ดัฮ     ตาฮู จะ     เกา นะ บูวัจ ลือเบฮ เดะ นู กู มีตา ลาฆี.
57001022	อาดา ลาฆู อาซิก     ซา ลาฆู. บรี เกา ซียะ ตือปัจ ดูโดะ     นู กู นะ มาแรฮ มือนูปัก     ซาเบะ กู จาดัก จะ     ตูฮัด นะ มือนีงัย กะ ปือมือเลา บือซาโวจ นะ ลูมอฮ กาเญา     นะ บรี กู บาลิ มาแรฮ     ดาปัจ กาเญา ปูลัก.
57001023	เอปาฟรัด     นู อาดา เดะ ราตัย บือซามา ฌางัน กู     กรานา เยซู คริด เตอ     ญา กีเรบ บรีงัจ กะ เกา.
57001024	อาดา     มาระโก     อาริดตาคัด     เดมา ซามา ลูกา เตอ     นู บือกรือฌา บือซามา ฌางัน กู     กูญา กีเรบ บรีงัจ กะ เกา ฌูฆา เลอ.
57001025	มีตา เดะ ตูฮัด เยซู คริด     นะ ฮาลัย บรี ซือลามัจ กะ ฮาตี นะ กาเญา ซือมูฮา.
58001001	เดะ กาลา นูตู     ตูฮัด บือซัยํ เดะ อาตัซ     ญา บือเลฮ มือเลา บาญะ กาลี     บาญะ ฌือแนฮ     ฌางัน โกะ บีลาแก นะ กีตา. ญา บือเลฮ ซูโรฮ โกะ ซือมียา ตูโดฮ     อาเมด ลาฆู นะ ญา     มาแรฮ มือเลา มือญาเระ กะฆีเตอ.
58001002	ตาปี โซะ วะตู นู ปือญูดัฮ อีนี เตอ     ตูฮัด บือเลฮ ซูโรฮ นานะ นะ ญา     มาแรฮ มือเลา ฌางัน กีตา. นานะ นะ ตูฮัด อีตู เลอ     นู ตูฮัด บือเลฮ ตืองะ     บรี ญา ฌาดี ซือมียา ซาโมจ บือนา ซือมูฮา     บรี ฌาดี ปือซากา. ญา โปด     นู ตูฮัด บือเลฮ ซูโรฮ บือฌาดี โกะ ดือนียา ฌางัน ลาแงะ ซือมูฮา.
58001003	นานะ นะ ตูฮัด นู อีตู เลอ     ญา ฌาดี ตือปัจ บือซรี บือซายา นะ ตูฮัด     ฌาดี ซา รูปา อีตู ฌางัน ตูฮัด โปด. นานะ นะ ตูฮัด เตอ เลอ     ซูโรฮ ปือมือเลา นู มือฆัฮ นะ ญา     บีดา ฌาฆา บือบือลา ดือนียา ฌางัน ลาแงะ ซือมูฮา. ตานา ญา บือเลฮ บาโซฮ ดูซา นะ โกะ อูมัจ-ซือมียา ฮาบิฮ ดัฮ     ญา โปด     ปี ดูโดะ โซะ กานัน นะ ตูฮัด นู มือฆัฮ โตระ เดะ อาตัซ.
58001004	นานะ นะ ตูฮัด อีตู เตอ     ตูฮัด บรี ญา มือฆัฮ     ลือเบฮ เดะ โกะ ฮูลู-บาลัก นะ ตูฮัด บาญะ โตระ     ซือรูปา บือกะ นู ตูฮัด บือเลฮ บรี กะ ญา     อาดา ปือนามา นู บาฌิ บือซรี     ลือเบฮ เดะ ปือนามา นะ โกะ ฮูลู-บาลัก นะ ตูฮัด อีตู เลอ.
58001005	ซาเบะ-จะ     ซาปา ซือตืองัฮ เดะ ลูมอฮ ฮูลู-บาลัก     นู ตูฮัด ดือละ มือเลา กะ ญา จะ "เกา เลอ     ฌาดี นานะ นะ กู. อารี อีนี เลอ     กู ฌาดี อาโปก เดะ เกา ดัฮ." ญา มือเลา ปูลัก จะ "กู นี เลอ     นะ ฌาดี อาโปก เดะ ญา. ญา โปด     นะ ฌาดี นานะ นะ กู."
58001006	ตาปี     ตานา ตูฮัด ญา นะ ซูโรฮ นานะ ซูโลก นะ ญา     ตูโรด มาแรฮ กะ ดือนียา เตอ     ญา มือเลา ฌูฆา จะ "บรี โกะ ลูมอฮ ฮูลู-บาลัก นะ ตูฮัด ซือมูฮา มือญือมัฮ กะ ญา เลอ."
58001007	โซะ ลูมอฮ ฮูลู-บาลัก เตอ     ตูฮัด มือเลา จะ "ตูฮัด ญา บูวัจ บรี ลูมอฮ ฮูลู-บาลัก นะ ญา     ฌาดี บือกะ อาเงน     ญา บรี ลูมอฮ บือกรือฌา นะ ญา     ฌาดี บือกะ ญาลา อาปี."
58001008	ตาปี โซะ นานะ นะ ญา เตอ     ตูฮัด เดะ อาตัซ มือเลา ฌางัน ญา จะ "ตูฮัด เออ     เกา นะ ฌาดี ราฌา ปี ซือลาลู     เตด บราดู เลอ. เกา บือบือลา ดือนียา นะ เกา ฌางัน ลาฆู นู รือมัก ซูโงฮ เลอ.
58001009	เกา ซูกา ลาฆู บาฌิ-ตือปัจ เกา บือชี กะ ลาฆู ฌาฮัจ. กะฆีเตอ ตูฮัด เดะ อาตัซ     ตูฮัด นะ เกา ญา อาเกะ ฌูโญก เกา ดัฮ     บรี ซูกา-ฮาตี โตระ ลือเบฮ เดะ ซาบัจ นะ เกา ซือมูฮา เลอ." ตูฮัด ญา จะ.
58001010	ญา มือเลา ปูลัก จะ "ตูฮัด เออ     เกา เลอ     ลามูลา นูตู เกา บือเลฮ บือฌาดี ดือนียา เกา บือเลฮ บือฌาดี ลาแงะ ฌางัน ตางัน นะ เกา ตะอาซิก เลอ.
58001011	โกะ บารัก อีตู     นะ ลือแงะ ปี ตาปี เกา อาดา ฮีโดะ ซือลาลู. บือนา อีตู     ญา นะ ตูฮา     ซือรูปา กะ กาเยด ปากัย
58001012	กะฆีเตอ     เกา นะ บูกุซ บูวัก โกะ บารัก อีตู ซือรูปา กะ บาฌู ซรือโกะ. บือนา บารัก อีตู     เกา นะ ซาเลด ซือรูปา ฌาดี กาเยด บาฌู นู ลามา     ตาปี โซะ เกา     เกา อาดา กะฆีเตอ เลอ     เกา ฮอย อารี นะ ตูฮา ลาลู ดัฮ เลอ." ตูฮัด ญา จะ.
58001013	ตาปี ตูฮัด เดะ อาตัซ เตด บือเลฮ มือเลา กะ ฮูลู-บาลัก นู ฮาดีฮา จะ "ดูโดะ เลอ     โซะ ซือบือลัฮ กานัน นะ กู ตือดะ กู นะ บูวัจ บรี ลูมอฮ ซือตรู นะ เกา     นะ ฌาดี บือกะ ปาปัด นู ซาโมจ ตาปะ กากี นะ เกา."
58001014	โกะ ฮูลู-บาลัก ซือมูฮา ฌาดี นามา เลอ? ฌาดี บือกะ ซือมืองัจ นู ตูโลก บือกรือฌา บีดา ตูฮัด     นู ตูฮัด ซูโรฮ ปี ตูโลก โกะ ซือมียา     นู นะ ซาโมจ ลาฆู ฮีโดะ ลือปัซ บาฌิ     บูกัด เฆอ?
58002001	ซาเบะ กะฆีเตอ เลอ     กีตา กือนา ตือตู-ฮาตี     เดะ ลาฆู นู กีตา บือเลฮ ดืองัยํ     บรี บาญะ ลือเบฮ เดะ อีตู ลาฆี. เตด กะฆีเตอ     กีตา นะ ฮาญอจ ปี ฌาโวฮ เดะ ลาฆู นู กีตา ปือจายา.
58002002	กรานา ปือมือซัด อีตู     นู โกะ ฮูลู-บาลัก บือเลฮ ปือซัด     กาลา ดูลู เตอ     ลีฮัจ ดัฮ จะ     ฌาดี ลาฆู นู ซูโงฮ. ซือมียา บูวัจ กือลือเบฮ     ซือมียา นู ฮอย เตด มือนีงัย     กูญา นะ กือนา กรัจ ฮูโกบ บาลัซ ปาเระ     บรี กือนา ลาฆู.
58002003	กะฆีเตอ     ดัฮ กีตา เตด ปือดูลี     กะ ลาฆู ฮีโดะ ลือปัซ บาฌิ     นู บือซัยํ โตระ เตอ     กีตา นะ ลารี บรี ลือปัซ บือเลฮ กะฮามี เลอ? ลาฆู ฮีโดะ อีตู เตอ     ลามูลา     ตูฮัด เยซู ตะอาซิก ญา บือเลฮ มือญาเระ ดัฮ. บารู โกะ ซือมียา นู บือเลฮ ดืองัยํ เดะ ญา โปด     กูญา มือญาเระ กะ กามี จะ     ฌาดี ลาฆู นู ซูโงฮ เลอ.
58002004	ตูฮัด บือซัยํ เดะ อาตัซ     ญา ฌาดี ซะซี บือซามา ฌูฆา     ญา บูวัจ บรี อาดา ปือนานา ซีดี     นู มือฆัฮ     นู ปือและ ซูโงฮ     แนฮ-ฌือแนฮ. ญา ปาฮาฆิ โกะ อากัน นู ปานัย ดาตัก เดะ ซือมืองัจ นะ ตูฮัด     ตูโรจ กะ ฮาตี นะ ตูฮัด ตะอาซิก เลอ.
58002005	บูกัด โกะ ฮูลู-บาลัก     นู ตูฮัด ตืองะ บรี กะ กูญา ฮูโกบ ดือนียา นู บารู     นู กามี มือเลา เตอ.
58002006	ตาปี อาดา ซา ตือนอซ     เดะ ซูรัจ ปือมือเลา นะ ตูฮัด นู มือเลา กือฌะ-กือมัซ จะ "โอ ตูฮัด     อูมัจ-ซือมียา ฌาดี ซาปา เลอ นู เกา บรีงัจ กะ ญา? นานะ นะ ซือมียา โปด     ฌาดี ซาปา เลอ นู เกา ฌาฆา บือบือลา ญา?
58002007	เกา บูวัจ บรี ญา รือนัฮ เดะ โกะ ฮูลู-บาลัก ซัจ เกา บรี จูบุก บือซรี บือซายา กะ ญา บรี ญา กือนา มือโอจ ซูโงฮ เลอ
58002008	บรี บือนา บารัก ซือมูฮา ดูโดะ เดะ บาวัฮ ตาปะ กากี นะ ญา." ญา จะ. ลาฆู นู ตูฮัด บรี บือนา ซือมูฮา     อาดา เดะ บาวัฮ ฮูโกบ นะ อูมัจ-ซือมียา เตอ     ฮอย ลาฆู นามา     นู เตด ดูโดะ เดะ บาวัฮ ฮูโกบ นะ ญา. โงฮ-ซูโงฮ     วะตู อีนี กีตา เตด บือเลฮ ลีฮัจ จะ     บือนา ซือมูฮา อาดา เดะ บาวัฮ ฮูโกบ นะ อูมัจ-ซือมียา.
58002009	ตาปี กีตา ลีฮัจ เยซู นี เลอ. นู ตูฮัด เดะ อาตัซ นะ ฮาลัย บรี ซือลามัจ     กะ อูมัจ-ซือมียา     กะฆีเตอ ญา บูวัจ บรี กะ เยซู     รือนัฮ เดะ โกะ ฮูลู-บาลัก ซัจ     บรี ญา กือนา มาตี     บีดา นะ ตูโลก อูมัจ-ซือมียา ราตา เลอ. กีตา ลีฮัจ เยซู     ญา อาดา จูบุก นู บือซรี บือซายา     ญา กือนา มือโอจ ซูโงฮ     กรานา ญา ยอม มาตี     ฌางัน ลาฆู ซูซัฮ โตระ กะฆีนี เลอ.
58002010	ซาเบะ ตูฮัด เดะ อาตัซ     นู บือฌาดี บือนา ซือมูฮา     นู ตูโลก บือนา ซือมูฮา บรี ดูโดะ กือฌะ เตอ     ญา ตืองัฮ บาวา โกะ นานะ บาญะ อูรัก     มาแรฮ ซาโมจ บาฮาเฆด เดะ ลาฆู บือซรี บือซายา นะ ญา. เยซู เตอ     ฌาดี ซือมียา นู บาวา กูญา ปี     บรี ฮีโดะ ลือปัซ บาฌิ. กะฆีเตอ บือฆูนา ดัฮ เลอ     นู ตูฮัด บือเลฮ บูวัจ บรี เยซู กือนา ลาฆู ซูซัฮ โตระ     บีดา ญา นะ ซียะ ฆือนะ ฮาบิฮ ดัฮ     นู นะ บูวัจ กะฆีเตอ.
58002011	เยซู อีตู     ญา นู บาโซฮ โกะ ซือมียา บรี จรัฮ บาฌิ เตอ     ฌางัน โกะ ซือมียา     นู ญา บาโซฮ บรี จรัฮ ฌูฆา     กูญา ดาตัก มาแรฮ เดะ ซา อาโปก อีตู เลอ. ซาเบะ กะฆีเตอ     เยซู ญา เตด จือและ นะ มือเลา จะ     กูญา อีตู ฌาดี โกะ ดีบราดี นะ ญา.
58002012	ญา มือเลา ตูโรจ บือกะ ซูรัจ ปือมือเลา นะ ตูฮัด นู จะ "กู นะ มือญาเระ ปาซัน ลาฆู นะ ตูฮัด กะ ดีบราดี นะ กู. เดะ ตืองัฮ โกะ ซือมียา บือมุน กู นะ ปูฌี กะ ตูฮัด เลอ."
58002013	ญา มือเลา ปูลัก จะ "กู นี เลอ     นู ตือตู เดะ ฮาตี     กะ ตูฮัด เดะ อาตัซ." ญา มือเลา ปูลัก จะ     "ลีฮัจ เลอ     กู อาดา โตะ อีนี     ฌางัน โกะ นานะ นู ตูฮัด บือเลฮ บรี กะ กู."
58002014	ซาเบะ โกะ นานะ อีตู อาดา ลูลู     อาดา ดารัฮ เตอ     เยซู โปด     ญา ฌาดี ซือมียา ซือรูปา กูญา ฌูฆา. กะฆีเตอ     ลาฆู นู เยซู มาตี เตอ     นะ บือเลฮ บูวัจ บรี กือปาลา ฮาตู ซีตัด ฌาฮานัม ดัฮ     จะ ฮาตู อีตู     นู บูวัจ บรี โกะ ซือมียา ฆาโดฮ มาตี.
58002015	กะฆีเตอ     โกะ ซือมียา นู ฌาดี ซือรูปา ปราโซฮ ซือมาญัก-รอจ     ซาเบะ ตาโกจ มาตี เตอ     กูญา อีตู เลอ     นู เยซู ตูโลก บรี ลือปัซ ดัฮ.
58002016	ซาเบะ-จะ     โงฮ-ซูโงฮ เตอ     ญา เตด บือเลฮ ตูโลก โกะ ฮูลู-บาลัก     ตาปี ญา ปี ตูโลก โกะ บือแนฮ นะ อับราฮัม.
58002017	กรานา กะฆีเตอ     เยซู ญา กือนา ฌาดี ซือรูปา โกะ ดีบราดี นะ ญา     ราตา ฌือแนฮ     บีดา ญา นะ ฌาดี กือปาลา ซามี นู ตือจีฮัด ซูโงฮ     นู รือมัก     เดะ ลาฆู บือกรือฌา บรี กะ ตูฮัด เดะ อาตัซ     บีดา บาโซฮ ดูซา นะ อูมัจ-ซือมียา ราตา.
58002018	กรานา นู เยซู ญา กือนา ซูซัฮ โตระ     กือนา ลกลีฮัจ ดัฮ     กะฆีเตอ เลอ     ญา โปด     นะ ตูโลก โกะ ซือมียา นู กือนา ลกลีฮัจ     บือเลฮ เลอ.
58003001	กะฆีเตอ     โกะ ดีบราดี เออ     ลูมอฮ กาเญา นู ตูฮัด เดะ อาตัซ ปาเงน ดัฮ     บรี ฌาดี โกะ ซือมียา นะ ญา     กาเญา กือนา บรีงัจ กะ ซือมียา นู ฌาดี ปือญูโรฮ     ฌางัน กือปาลา ซามี นู กีตา ซาโงะ ปือจายา ดัฮ. ญา เตอ     ฌาดี เยซู เลอ.
58003002	เยซู เตอ     ญา ฮาตี รือมัก ฌางัน ตูฮัด เดะ อาตัซ     นู บือเลฮ ตืองะ ญา     ซือรูปา บือกะ นู มูซา ญา ฮาตี รือมัก ฌูฆา     เดะ ดาลับ รูมัฮ นะ ตูฮัด ซือมูฮา.
58003003	ซาเบะ-จะ     เยซู ญา ปาโตจ นะ บือเลฮ ซาโมจ ลาฆู มือโอจ     ลือเบฮ เดะ มูซา บาญะ ลาฆี เลอ     ซือรูปา กะ ซือมียา บูวัจ รูมัฮ     ญา กือนา มือโอจ บาญะ เดะ รูมัฮ นู ญา บูวัจ เตอ.
58003004	กรานา-จะ     ราตา บีฌี รูมัฮ     กือนา อาดา ซือมียา บูวัจ     ตาปี นู บูวัจ บือนา ซือมูฮา     ฌาดี ตูฮัด เดะ อาตัซ เลอ.
58003005	มูซา เตอ     ญา ฌาดี ซือมียา บือกรือฌา นู ฮาตี รือมัก     เดะ ดาลับ รูมัฮ นะ ตูฮัด ซือมูฮา     บีดา นะ ฌาดี ซะซี เดะ ลาฆู แนฮ-ฌือแนฮ     นู ตูฮัด นะ มือเลา เดะ วะตู โซะ บลากัก ปูลัก.
58003006	ตาปี เยซู คริด โปด     ญา ฮาตี รือมัก     บือกะ นานะ นู ฌาดี กือปาลา เดะ รูมัฮ นะ ตูฮัด. กีตา นี เลอ     ดัฮ กีตา ตือตู     กีตา บรานี     ปือนอฮ-ฮาตี เดะ ลาฆู นู กีตา จาดัก เตอ     กีตา โปด ฌาดี รูมัฮ นะ ญา.
58003007	กะฆีเตอ     ซือมืองัจ นะ ตูฮัด มือเลา จะ "อารี อีนี เลอ     ดัฮ กาเญา นะ มือนีงัย กะ ซูวารา นะ ตูฮัด เตอ
58003008	ฌางัน บรี กาเญา ตือฆัยํ-ฮาตี ซือรูปา อารี อีตู     นู โกะ บีลาแก นะ กาเญา บลาวัด ฌางัน ตูฮัด ดัฮ ซือรูปา กะ อารี อีตู     นู กูญา ลกลีฮัจ ตูฮัด     เดะ ปาดัก ตานัฮ ตูโฮยํ นู ลือฆา เตอ.
58003009	โกะ บีลาแก นะ กาเญา อีตู กูญา ลกลีฮัจ     มือญาซัจ กู ดัฮ     มีเซ-จะ กูญา บือเลฮ ลีฮัจ ลาฆู ปือบูวัจ นะ กู ดัฮ กือมูฮา 40 ตาโฮด.
58003010	ซาเบะ กะฆีเตอ     กู มูซัยํ กะ ลูมอฮ ซือมียา ฮาดัจ อีนี จะ     'ฮาตี นะ กูญา ซือซัจ ซือรูโลยํ     กูญา ตีเมา นะ ตูโรจ กะ ฌาลัด นะ กู.'
58003011	กะฆีเตอ กู มูซัยํ     อาเกะ มือเลา กือมัซๆ จะ     'กูญา นะ เตด บือเลฮ มาโซะ     กะ ตือปัจ บราดู ซือนัง บาฌิ นะ กู เลอ.' "
58003012	โอ ดีบราดี เออ     กาเญา กือนา ฌาฆา บรี บาฌิ เลอ     บีดา ตีเมา บรี ซาปา ซืออูรัก โปด     เดะ ลูมอฮ กาเญา     อาดา ฮาตี ฌาฮัจ     ฮาตี เตด ปือจายา     นู นะ บาวา กาเญา บรี ตีงัน ตูฮัด     ญา นู อาดา ฮีโดะ ซูโงฮ เตอ.
58003013	ตาปี     บือกะ วะตู นู มือเลา ซีงี จะ     "อารี อีนี"     อาดา ลาฆี เตอ     กาเญา กือนา ปูโฌะ-ฮาตี บือซามา-ซามา     เดะ บีลัก อารี เลอ     บีดา ตีเมา บรี ซาปา ซืออูรัก เดะ ลูมอฮ กาเญา     นะ ตือฆัยํ-ฮาตี ปี     กรานา ดูซา นะ ตีปู.
58003014	ซาเบะ-จะ     ดัฮ กีตา ซือมาตา ฌาฆา ลาฆู ตือตู เดะ ฮาตี     นู กีตา อาดา ตะเดะ ลามูลา เตอ     บรี กือฌะ-กือมัซ ตือดะ รอจ กะ ปือญูดัฮ     กะฆีเตอ เลอ     กีตา นะ อาดา บาฮาเฆด บือซามา ฌางัน เยซู คริด เลอ.
58003015	ซูรัจ ปือมือเลา นะ ตูฮัด จะ "อารี อีนี เลอ     ดัฮ กาเญา นะ มือนีงัย กะ ซูวารา นะ ตูฮัด เตอ ฌางัน บรี กาเญา ตือฆัยํ-ฮาตี     ซือรูปา อารี อีตู     นู โกะ บีลาแก นะ กาเญา บลาวัด ฌางัน ตูฮัด ดัฮ เลอ."
58003016	ซาปา เลอ     นู บือเลฮ ดืองัยํ ดัฮ     ตาปี กูญา บลาวัด ฌางัน ตูฮัด ลาฆี เตอ? ฌาดี ลูมอฮ ซือมียา นู มูซา บาวา ตรือเบะ เดะ นังฆรี อียิบ     บูกัด เฆอ?
58003017	ซาปา เลอ     นู ตูฮัด มูซัยํ รอจ กะ 40 ตาโฮด เตอ? ฌาดี ลูมอฮ ซือมียา นู บูวัจ ดูซา     นู มาตี ดัฮ     บาดัด นะ กูญา กือนา ตีงัน เดะ ปาดัก ตานัฮ ตูโฮยํ นู ลือฆา     บูกัด เฆอ?
58003018	ซาปา เลอ     นู ตูฮัด บือเลฮ อาเกะ มือเลา กือมัซๆ จะ "กูญา นะ เตด บือเลฮ มาโซะ     กะ ตือปัจ บราดู นู ซือนัง บาฌิ นะ กู." ฌาดี ลูมอฮ ซือมียา นู ตีเมา มือนีงัย     บูกัด เฆอ?
58003019	กะฆีเตอ กีตา ลีฮัจ จะ     กูญา มาโซะ ปี กะ ตือปัจ นู ซือนัง อีตู     เตด บือเลฮ ดัฮ     กรานา กูญา เตด ปือจายา เลอ.
58004001	ตูฮัด ญา อาดา บือฌาญี ฌางัน กีตา จะ     นะ บรี กีตา มาโซะ กะ ตือปัจ บราดู นู ซือนัง บาฌิ นะ ญา เลอ. กะฆีเตอ     บรี กีตา ซือมูฮา ปาคัจ ฌาฆา ฮัจ-ลีฮัจ ซือรูโลยํ     ตาโกจ-จะ     นะ อาดา ซาปา ซืออูรัก เดะ ลูมอฮ กาเญา     กือนา ลีฮัจ จะ     ญา ปี เตด รอจ เลอ.
58004002	โงฮ-ซูโงฮ     กีตา บือเลฮ ดืองัยํ บรีตา นู บาฌิ อีนี     ซือรูปา บือกะ กูญา ดืองัยํ ดัฮ ฌูฆา. ตาปี กูญา เตด บือเลฮ อูโตก นามา     เดะ ลาฆู อีตู เตอ     ซาเบะ-จะ กูญา เตด ซาโมจ ลาฆู อีตู     ฌางัน ฮาตี ปือจายา.
58004003	กะฆีเตอ     กีตา นู ปือจายา เตอ     กีตา ตืองัฮ มาโซะ กะ ตือปัจ บราดู นู ซือนัง บาฌิ อีตู     ฌาดี-จะ     บือกะนู ตูฮัด บือเลฮ มือเลา ดัฮ จะ "กะฆีเตอ กู มูซัยํ อาเกะ มือเลา กือมัซๆ จะ     'กูญา นะ เตด บือเลฮ มาโซะ กะ ตือปัจ บราดู ซือนัง บาฌิ นะ กู เลอ.' " ญา มือเลา กะฆีเตอ     มีเซ-จะ ลาฆู บือกรือฌา นะ ญา ซุจ ดัฮ     ตะเดะ ลามูลา นู บือฌาดี ดือนียา ดัฮ เลอ.
58004004	อาดา ซา ตือปัจ     เดะ ซูรัจ ปือมือเลา นะ ตูฮัด     นู มือเลา ปาซัน อารี ตูโฌฮ อีตู จะ "เดะ อารี ตูโฌฮ เตอ     ตูฮัด ญา บราดู เดะ ลาฆู บือกรือฌา ซือมูฮา นะ ญา." ญา จะ.
58004005	ตาปี ปาซัน ซา ลาฆู อีตู อาดา ปือมือเลา นู บือเลฮ ฆาแรฮ ดัฮ จะ "กูญา นะ เตด บือเลฮ มาโซะ กะ ตือปัจ บราดู นู ซือนัง บาฌิ นะ กู เตอ."
58004006	โงฮ-ซูโงฮ เตอ     อาดา จือลัฮ บรี กะ โกะ ซือมียา ซือตืองัฮ     นะ มาโซะ กะ ตือปัจ บราดู นู ซือนัง บาฌิ อีตู ลาฆี. ตาปี ลูมอฮ ซือมียา     นู บือเลฮ ดืองัยํ บรีตา บาฌิ อีตู ดูลู ดัฮ     กูญา เตด บือเลฮ มาโซะ     กรานา กูญา ตีเมา ปือจายา เลอ.
58004007	กะฆีเตอ     ตูฮัด บือเลฮ ตืองะ ซา อารี ปูลัก     บือกะ นู จะ     "อารี อีนี เลอ." กาลา ลือปัซ ปี ลามา ดัฮ     ญา ซูโรฮ ดาวิด มือเลา     บือกะ ลาฆู นู ซีงี จะ "อารี อีนี เลอ     ดัฮ กาเญา นะ มือนีงัย กะ ซูวารา นะ ตูฮัด เตอ ฌางัน บรี กาเญา ตือฆัยํ-ฮาตี เลอ."
58004008	กรานา-จะ     ดัฮ โยซูวา บือเลฮ บาวา กูญา     มาโซะ กะ ตือปัจ บราดู นู ซือนัง บาฌิ ดัฮ เตอ     เดะ บลากัก     ตูฮัด โปด     นะ เตด ตือฆามะ มือเลา ปาซัน อารี อาซิก ปูลัก เลอ.
58004009	กะฆีเตอ     อาดา อารี บราดู กรือฌา ลาฆี     บีดา ลูมอฮ ซือมียา นะ ตูฮัด.
58004010	กรานา-จะ     ดัฮ ซาปา มาโซะ กะ ตือปัจ บราดู นู ซือนัง บาฌิ นะ ตูฮัด เตอ     ซือรูปา จะ     ญา บราดู บือกรือฌา นะ ญา ตะอาซิก     บือกะ ตูฮัด ญา บือเลฮ บราดู บือกรือฌา นะ ญา ฌูฆา เลอ.
58004011	ซาเบะ กะฆีเตอ     บรี กีตา ซือมูฮา กูวาซา นู นะ มาโซะ     กะ ตือปัจ บราดู นู ซือนัง บาฌิ อีตู เตอ     บีดา-จะ     ตีเมา บรี ซาปา นะ รือบัฮ ปี     ซาเบะ ญา เตด ปือจายา     ซือรูปา บือกะ โกะ ซือมียา นู อีตู ซีงี เลอ.
58004012	กรานา ปือมือเลา นะ ตูฮัด อาดา ฌางัน นู ฮีโดะ     ฌางัน นู มือฆัฮ. ญา ตาฌับ ลือเบฮ เดะ โกะ ปือดัก     นู ตาฌับ ดูวา บือลัฮ     ซือมูฮา. ญา ตีกับ ตือมุซ รอจ กะ ฮาตี     รอจ กะ ซือมืองัจ     ตือดะ รอจ กะ โกะ ตือนอซ     ยู ลือปัซ รอจ กะ ฮาตี ตูลัก. ญา ซาซัจ ลาฆู บรีงัจ     ลาฆู บือคานะ     เดะ ฮาตี นะ โกะ ซือมียา เลอ.
58004013	ฮอย นามา นู บือฌาดี ดัฮ     นู นะ บูนี บรี ลือปัซ เดะ ตูฮัด เตอ     ตาปี มาตา นะ ญา บือเลฮ ลีฮัจ บือนา ซือมูฮา     จรัฮ ฮาปา เลอ. ญา เตอ     นู กีตา ฆาโดฮ มือญาเระ     ปาซัน ลาฆู นะ กีตา     ฌางัน ญา.
58004014	กะฆีเตอ     กีตา อาดา กือปาลา ซามี นู บือซัยํ     นู บือเลฮ มาโซะ ปี รอจ กะ ตูฮัด บือซัยํ เดะ อาตัซ ดัฮ เตอ     ฌาดี เยซู     นานะ นะ ญา เตอ เลอ. ซาเบะ กะฆีเตอ     นู กีตา ซาโงะ จะ     ปือจายา ดัฮ     กีตา กือนา ปือฆัก บรี กือฌะ-กือมัซ เลอ.
58004015	กรานา กือปาลา ซามี นะ กีตา เตอ     บูกัด-จะ     ญา เตด ตาฮู ลาฆู ลือมัฮ นะ กีตา     ตาปี ญา กือนา ลกลีฮัจ ซือรูปา บือกะ กีตา     ราตา มาจับ. ตาปี กะฆีเตอ โปด     ญา เตด บือเลฮ บูวัจ ดูซา ลาลู เลอ.
58004016	กะฆีเตอ บรี กีตา ซือมูฮา อาดา ฮาตี บรานี     นู นะ มาโซะ รอจ กะ ปาปัด กรือซี     ตือปัจ ดูโดะ นะ ตูฮัด     ญา นู ฮาลัย บรี ซือลามัจ กะ กีตา     บีดา ญา นะ ตือจีฮัด กะ กีตา     บีดา ญา นะ ฮาลัย บรี ซือลามัจ     นะ ตูโลก กีตา     เดะ วะตู นู กีตา บือคานะ เลอ.
58005001	บรีงัจ ลีฮัจ เลอ     กือปาลา ซามี ราตา อูรัก เตอ     ญา กือนา ปีเลฮ ดัฮ     กือนา ตืองะ ดัฮ     ดาตัก มาแรฮ เดะ ลูมอฮ ซือมียา     บีดา นะ บือกรือฌา ลาฆู นะ ตูฮัด     ฆาตี โกะ ซือมียา. ฌาดี-จะ     นะ อาเมด โกะ บารัก มือญือมัฮ     มาแรฮ มือนืองะ บรี กะ ตูฮัด     บีดา นะ บาโซฮ ดูซา.
58005002	ญา เตอ     ตาฮู นะ อาเมด ฮาตี โกะ ซือมียา     นู ซือซัจ บูวัจ ซาลัฮ     กรานา กูญา เตด ตาฮู อารัฮ เลอ     ซาเบะ อีซี ญา โปด     อาดา ฮาตี นู ลือมัฮ     บาญะ ฌือแนฮ.
58005003	ซาเบะ ลาฆู ลือมัฮ กะฆีเตอ     ญา ฆาโดฮ อาเมด บือนา บารัก     มาแรฮ มือญือมัฮ กะ ตูฮัด     บีดา นะ บาโซฮ ดูซา นะ ตะอาซิก     บือกะ ซือรูปา ลาฆู ดูซา นะ โกะ ลูมอฮ ซือมียา ฌูฆา เลอ.
58005004	กือนา บรีงัจ ปูลัก จะ     ฮอย ซาปา นะ อาเกะ ญาวา ตะอาซิก     บรี ฌาดี กือปาลา ซามี บือเลฮ. ตาปี ซือมียา นะ ฌาดี กือปาลา ซามี บือเลฮ เตอ     ฆาโดฮ บรี ตูฮัด เดะ อาตัซ ปาเงน ญา     ซือรูปา บือกะ นู ญา ปาเงน อาโรน ดัฮ.
58005005	นี เลอ     เยซู คริด โปด     ญา ซือรูปา กะฆีเตอ. ญา เตด บือเลฮ อาเกะ ญาวา นะ ญา ตะอาซิก จะ     ฌาดี กือปาลา ซามี. ตาปี ตูฮัด เดะ อาตัซ นู บือเลฮ มือเลา ฌางัน ญา จะ "เกา เลอ     ฌาดี นานะ นะ กู. อารี อีนี เลอ     กู ฌาดี อาโปก เดะ เกา ดัฮ."
58005006	บือกะ ญา มือเลา โซะ อาซิก ปูลัก จะ "เกา นะ ฌาดี ซามี ปี ซือลาลู     ตูโรจ บือกะ เมนคีเซเดก เลอ."
58005007	กาลา เยซู อาดา ดูโดะ เดะ ดือนียา อีนี     ญา บือเลฮ บือซาโวจ ซูวารา บือซัยํ     ฌางัน อาเย มาตา นู มือนีเลฮ     บือซาโวจ กะ ตูฮัด บือซัยํ เดะ อาตัซ     นู นะ ตูโลก ญา บรี ลือปัซ เดะ มาตี บือเลฮ. กะฆีเตอ     ตูฮัด โปด     บือเลฮ มือนีงัย กะ เยซู     กรานา ญา อาดา ฮาตี มือนูโนะ     ตูเฮะ กะ ตูฮัด.
58005008	มีเซ-จะ ญา ฌาดี นานะ นะ ตูฮัด เตอ     ญา โปด บือเลฮ บลาฌัยํ นู นะ มือนีงัย กะ ตูฮัด     กรานา ลาฆู ซูซัฮ     นู ญา ตาฮัด ดัฮ.
58005009	วะตู ตูฮัด บือเลฮ บูวัจ บรี กะ เยซู     ซียะ ฆือนะ ฮาบิฮ ดัฮ     ญา โปด     ฌาดี ตือปัจ นู บูวัจ บรี โกะ ซือมียา นู มือนีงัย กะ ญา ซือมูฮา     นะ ฮีโดะ ลือปัซ บาฌิ ซือลาลู เลอ.
58005010	กะฆีเตอ     ตูฮัด บือซัยํ เดะ อาตัซ     ญา บือเลฮ อาเกะ เยซู บรี ฌาดี กือปาลา ซามี     ตูโรจ บือกะ เมนคีเซเดก.
58005011	ปาซัน ลาฆู อีตู ซีงี เตอ     นู เยซู ฌาดี กือปาลา ซามี เตอ     อาดา บาญะ ลาฆู นะ จรือตา     ตาปี ปายัฮ นู นะ มือญาเระ     บรี กะ กาเญา มาโซะ เดะ ฮาตี บือเลฮ     ซาเบะ-จะ     กาเญา ฌาดี ซือมียา นู ตือลีงา ตูลี ดัฮ เลอ.
58005012	มีเซ-จะ วะตู อีนี     กาเญา ฆามะ นะ อาฌัยํ โกะ ซือมียา อาซิก บือเลฮ ดัฮ     ตาปี กาเญา ฆาโดฮ นะ บรี กะ ซือมียา อาซิก     อาฌัยํ กาเญา ลาฆี     ปาซัน โกะ ลาฆู ลามูลา     ลาฆู ซือนัง     เดะ ปือมือเลา นะ ตูฮัด. กาเญา กือนา มากัด นาซี บือเลฮ ดัฮ. ตาปี กาเญา ซือมาตา ปี มากัด ฆูเลง ลาฆี.
58005013	ดัฮ ซือมียา ดีฮา ลือกัจ มากัด ฆูเลง เตอ     ซือมียา อีตู ฌาดี นานะ ดือมิ ลาฆี เลอ. ญา เตด ตาฮู ลาฆู ซาลัฮ     ลาฆู กือนา เตอ.
58005014	โซะ นาซี เตอ     บีดา โกะ ซือมียา บือซัยํ     บีดา โกะ ซือมียา นู บือเลฮ อาฌัยํ ฮาตี นะ กูญา ดัฮ     บรี ตาฮู จะ     นู ดีฮา ซาลัฮ     นู ดีฮา กือนา เลอ.
58006001	กะฆีเตอ     โกะ ลาฆู ลามูลา ปาซัน นะ เยซู คริด เตอ     บรี กีตา บือบียัยํ โซะ บลากัก เลอ. บรี กีตา บลาฌัยํ ปี ซือรูโลยํ     ยู รอจ กะ ลาฆู นู นะ บรี กีตา ฌาดี ซือมียา บือซัยํ เดะ ลาฆู ปือจายา ดัฮ เตอ. นู กีตา จาจะ จาวัก ดัฮ     ฌางัน บรี กีตา จาจะ ปูลัก เลอ. ฌาดี-จะ     ลาฆู นู กีตา บราเลฮ-ฮาตี เดะ โกะ ปือบูวัจ     นู บาวา ปี รอจ กะ มาตี     อาเลฮ มาแรฮ ปือจายา กะ ตูฮัด เตอ
58006002	ปือมือเลา อาฌัยํ ปาซัน ลาฆู บาโซฮ ญาวา ฌางัน อาเย ลาฆู ตืองะ ตางัน เดะ ญาวา ซือมียา เตอ     ปาซัน ลาฆู ฮีโดะ ปาเระ เดะ มาตี     ฌางัน ลาฆู กือนา กรัจ ฮูโกบ ซือลาลู เตอ. นู ฌาดี ซือรูปา จาวัก กะฆีนี     ฌางัน บรี กีตา จาจะ ปูลัก เลอ.
58006003	ตาปี บรี กีตา บลาฌัยํ ปี ซือรูโลยํ เลอ. ดัฮ กือนา เดะ ฮาตี นะ ตูฮัด เดะ อาตัซ เตอ     กีตา นะ บูวัจ กะฆีเตอ เลอ.
58006004	ซาเบะ-จะ     ดัฮ โกะ ซือมียา ดีฮา ตีงัน ฌาลัด นะ ตูฮัด บูวัก     นะ บาวา กูญา มาแรฮ บราเลฮ-ฮาตี ปูลัก     บือเลฮ กะฮามี เลอ? ลาฆู จรัฮ นะ ตูฮัด     กูญา บือเลฮ ซาโมจ ซือกาลี ดัฮ. บือนา บาฌิ ดาตัก เดะ ลาแงะ     กูญา บือเลฮ ฌือเลบ ดัฮ. กูญา บือเลฮ บาฮาเฆด ปูลัก ดัฮ     เดะ ซือมืองัจ นะ ตูฮัด เลอ.
58006005	กูญา บือเลฮ ตาฮู บาฌิ ดัฮ จะ     ปือมือเลา นะ ตูฮัด     ญา บาฌิ ซูโงฮ     บือเลฮ ตาฮู ปูลัก     ปาซัน ลาฆู ปือมือฆัฮ     นะ ฮาดัจ โซะ ฮึลด     นู ตูฮัด นะ มาแรฮ บือบือลา ดือนียา.
58006006	กะฆีเตอ     ดัฮ กูญา ฆูโฆยํ ตูโรด ปี     เดะ ฌาลัด นะ ตูฮัด     นะ บาวา กูญา มาแรฮ บราเลฮ-ฮาตี ปูลัก     เตด บือเลฮ เลอ. ซาเบะ-จะ     โซะ กูญา อีตู เตอ     ซือรูปา กูญา กาจิก นานะ นะ ตูฮัด     เดะ กายู ปลีตัก ซือกาลี ลาฆี. ซือรูปา กูญา บูวัจ บรี ญา จือและ ปูลัก     โซะ ฮึลด มาตา นะ โกะ ซือมียา ราตา เลอ.
58006007	กรานา-จะ     ตือปัจ ตานัฮ นู ดีฮา     นู บือเลฮ ซาโมจ อาเย ฮูฌัด นู ตูโตฮ ซัจๆ     บูวัจ บรี โกะ ปูโฮด ตาโระ บือตูโมฮ บาฌิ     บรี กะ ตูฮัด กือโบด นะ บือเลฮ มากัด เตอ     ตือปัจ ตานัฮ อีตู     ตูฮัด บือซัยํ เดะ อาตัซ นะ บรี ซือลามัจ เลอ.
58006008	ตาปี ตือปัจ ดีฮา     นู บือตูโมฮ โกะ ดูรี     ฌางัน โกะ ปูโฮด รูโปจ นู เตด ตือปากัย เตอ     ญา นะ กือนา ตีงัน บูวัก     ฌาดี ตือปัจ ฮอย รือฆา     ฆามะ-จะ นะ กือนา ซูปัฮ อาโบยํ. โซะ ปือญูดัฮ     นะ กือนา ตูนู ฌางัน อาปี บูวัก เลอ.
58006009	ตาปี โซะ กาเญา     นู กามี ซายัก เตอ     มีเซ-จะ กามี มือเลา กะฆีเตอ ซีงี ดัฮ     ตาปี กามี ตือตู เดะ ฮาตี จะ     กาเญา นะ ปีเลฮ ฌาลัด นู บาฌิ เดะ อีตู เตอ     นู นะ บาวา กาเญา ปี     บรี ฮีโดะ ลือปัซ บาฌิ เลอ.
58006010	ตูฮัด เตอ     ญา รือมัก ซูโงฮ เลอ. ญา เตด ลูปา นู กาเญา บือกรือฌา ลาฆู นะ ญา     นู กาเญา ซายัก กะ ญา กะฆีเตอ. ลาฆู อีตู ปลีฮัจ ซัฮ ดัฮ     นู กาเญา บือเลฮ ตูโลก โกะ ซือมียา นะ ตูฮัด อาดา ตูโลก กะฆีเตอ ปี ซือรูโลยํ.
58006011	กามี บือคานะ ซูโงฮ     นะ บรี กาเญา โซก ซืออูรัก     อาดา ฮาตี ราเฌด กะฆีเตอ เลอ     ตือดะ รอจ กะ อารี ปือญูดัฮ     บีดา-จะ     ลาฆู บาฌิ นู กาเญา จาดัก เตอ     นะ ฌาดี ซูโงฮ.
58006012	กามี ตีเมา บรี กาเญา ฌาดี ซือมียา นู ซือฆัด     ตาปี บรี กาเญา นะ บูวัจ ตูโรจ     บือกะ โกะ ซือมียา นู ปือจายา อีตู     นู ตาฮัด-ฮาตี ลามา. กะฆีเตอ     นะ บือเลฮ ซาโมจ ลาฆู บาฌิ     นู ตูฮัด บือเลฮ บือฌาญี ดัฮ เลอ.
58006013	กาลา ตูฮัด ญา บือเลฮ บูวัจ ปือมือเลา บือฌาญี ฌางัน อับราฮัม เตอ     ฮอย ซาปา นู นะ บือซัยํ ลือเบฮ เดะ ตูฮัด     นู ญา นะ อาเกะ มือเลา เดะ นามา นะ ซือมียา อีตู บือเลฮ เลอ. กะฆีเตอ     ตูฮัด ญา อาเกะ มือเลา เดะ นามา นะ ญา ตะอาซิก.
58006014	ญา มือเลา จะ "กู นะ บรี ซือลามัจ กะ เกา บือซูโงฮ-ซูโงฮ     นะ บรี ลูมอฮ บือแนฮ นะ เกา บือตามัฮ บาญะ ซือรูโลยํ เลอ."
58006015	อับราฮัม     ญา ตาฮัด นาตี ลามา เตอ. ซาเบะ กะฆีเตอ     ญา โปด     บือเลฮ ซาโมจ ลาฆู ซือลามัจ     บือกะ ตูฮัด ญา บือฌาญี ดัฮ.
58006016	โกะ ซือมียา เตอ     วะตู กูญา นะ อาเกะ ปือมือเลา บือฌาญี     กูญา นะ อาเกะ มือเลา เดะ นามา นะ ซือมียา     นู บือซัยํ เดะ กูญา เลอ. กะฆีเตอ     ดัฮ อาดา ลาฆู บือตือฆัฮ เตอ     ปือมือเลา บือฌาญี อีตู นะ บูวัจ บรี ซือลือซัย.
58006017	กะฆีเตอ     ตูฮัด บือคานะ บือซูโงฮ-ซูโงฮ     นะ บรี กะ โกะ ซือมียา อีตู     นู นะ ซาโมจ ลาฆู บือฌาญี ฌาดี ปือซากา นะ กูญา เตอ     บรี กูญา นะ ตาฮู จะ     ลาฆู นู ตูฮัด บือคานะ นะ บูวัจ     ญา ตือตู ซูโงฮ. ซาเบะ กะฆีเตอ     นู ตูฮัด มือเลา บือฌาญี ดัฮ เตอ     ญา อาเกะ มือเลา บรี ตือตู ซูโงฮ ฌูฆา เลอ.
58006018	กะฆีเตอ     อาดา ดูวา ลาฆู อีนี     นู ตือตู ซูโงฮ     ฌาดี ลาฆู นู ตูฮัด นะ มืออูปัย เตด บือเลฮ เลอ. กะฆีเตอ     กีตา นู บือเลฮ ลารี ปี     รอจ กะ ตูฮัด     บีดา นะ ลือปัซ เดะ ฌาฮานัม เตอ     กีตา บราซา จะ     ตือฆัยํ-อูรัจ ซือรูโลยํ     นะ ตือตู-ฮาตี ซูโงฮ     เดะ ลาฆู นู กีตา จาดัก นะ ดาปัจ โซะ ฮึลด เลอ.
58006019	กีตา อาดา ตือปัจ จาดัก กะฆีเตอ     นู ฌาดี ซือรูปา บือกะ ซาโวฮ     นู ตาฮัด ฮาตี นะ กีตา. ตือปัจ จาดัก อีตู     ญา บรี กีตา นะ มาโซะ ปี     ลือปัซ เดะ กาเยด กือตัก รอจ กะ รูวัก นู บาฌิ บือซรี โตระ นู โซะ อาตัซ ลาแงะ.
58006020	เยซู เตอ     ญา บือเลฮ มาโซะ ปี ดูลู กรานา กีตา     ซาเบะ ญา ฌาดี กือปาลา ซามี ปี ซือลาลู ดัฮ     ตูโรจ บือกะ เมนคีเซเดก เลอ.
58007001	เมนคีเซเดก ซือมียา นู อีนี เตอ     ญา ฌาดี ราฌา นะ นังฆรี ซาเลม     ฌาดี ซามี นะ ตูฮัด เดะ อาตัซ นู ตีงี ซูโงฮ เลอ. กาลา ญา ดาปัจ อับราฮัม บาลิ เดะ บือปรัก     นู ญา ฌือนัฮ เดะ โกะ ราฌา อีตู เตอ     ญา บรี ซือลามัจ กะ อับราฮัม.
58007002	อับราฮัม โปด     ญา บือเลฮ อาเกะ บารัก     ซา ฮาบด เดะ ดาลับ ซือปูโลฮ ฮาบด ซือมูฮา     บรี กะ เมนคีเซเดก. ลามูลา     นู นะ มือเลา ปาซัน เมนคีเซเดก เตอ     ปือนามา นะ ญา ฌาดี-จะ     ราฌา นู ฮาตี รือมัก. ตาปี ญา ฌาดี ราฌา นังฆรี ซาเลม ปูลัก     ฌาดี-จะ     ราฌา นู บรี ซือนัง ซือลามัจ เลอ.
58007003	เอด อาโปก ฌางัน ญัง-มูญัง นะ ญา โปด     ฮอย ซาปา บือเลฮ ตาฮู. อารี ดูโดะ เดะ อาปี     อารี มาตี โปด     ซือรูปา ฌูฆา     ฮอย ซาปา ตาฮู. ญา อาดา ฌาดี ซามี ซือลาลู     ซือรูปา ฌาดี นานะ นะ ตูฮัด นู อีตู เลอ.
58007004	กาเญา บรีงัจ ลีฮัจ เลอ จะ     ซือมียา อีนี ญา บือซัยํ ตารา ดีฮา. อับราฮัม นู ฌาดี อาโปก บือซัยํ เดะ ญัง-มูญัง นะ กีตา เตอ     ญา อาเกะ ซา ฮาบด เดะ ดาลับ ซือปูโลฮ ฮาบด     นะ บารัก นู ญา บือเลฮ เดะ บือปรัก อีตู     มาแรฮ มือญือมัฮ กะ ญา.
58007005	โกะ บือแนฮ นะ เลวี     นู บือเลฮ ฌาดี ซามี เตอ     กูญา อาดา ปือมือซัด     ตูโรจ กะ ปือมือเลา ฮูโกบ นะ ตูฮัด     นู นะ บรี ลูมอฮ กูญา ซาโมจ บารัก     ซา ฮาบด เดะ ดาลับ ซือปูโลฮ ฮาบด     เดะ โกะ ลูมอฮ ซือมียา     มาแรฮ ฌาดี นะ กูญา. ฌาดี-จะ     กูญา ซาโมจ เดะ ลูมอฮ นะบรานะ นะ กูญา ตะอาซิก     มีเซ-จะ โกะ ซือมียา อีตู ฌาดี บือแนฮ นะ อับราฮัม ฌูฆา.
58007006	เมนคีเซเดก อีนี     บูกัด บือแนฮ นะ เลวี     ตาปี ญา บือเลฮ ซาโมจ ซา ฮาบด เดะ อับราฮัม     ญา บือเลฮ บรี ซือลามัจ กะ อับราฮัม     ซือมียา นู บือเลฮ ซาโมจ ปือมือเลา บือฌาญี     มาแรฮ ดาตัก เดะ ตูฮัด.
58007007	โงฮ-ซูโงฮ     ฮอย ซาปา นะ บือตือฆัฮ บือเลฮ เดะ ลาฆู อีนี จะ     ซือมียา นู บรี ซือลามัจ     ญา กือนา บือซัยํ เดะ ซือมียา นู ซาโมจ.
58007008	โซะ โกะ ซามี ลูมอฮ เลวี เตอ     นู ฌาดี ซือมียา ซาโมจ ซา ฮาบด     เดะ ดาลับ ซือปูโลฮ ฮาบด เตอ     กูญา ฌาดี ซือมียา นู ฆาโดฮ มาตี เลอ. ตาปี โซะ เมนคีเซเดก     ซือมียา นู นะ บือเลฮ ซา ฮาบด อีตู เตอ     ซูรัจ ปือมือเลา นะ ตูฮัด ฌาดี ซะซี จะ     ญา อาดา ฮีโดะ ลาฆี เลอ.
58007009	ลูมอฮ บือแนฮ นะ เลวี เตอ     นะ ฌาดี โกะ ซือมียา ซาโมจ ซา ฮาบด อีตู. ตาปี นะ มือเลา กะฆีนี บือเลฮ ฌูฆา จะ     นู อับราฮัม อาเกะ ซา ฮาบด บรี กะ เมนคีเซเดก เตอ     เลวี โปด     อาเกะ บรี ฌูฆา เลอ.
58007010	ซาเบะ วะตู อีตู     กาลา เมนคีเซเดก บือเลฮ บือดาปัจ ฌางัน อับราฮัม ดัฮ เตอ     ซือรูปา เลวี ญา อาดา เดะ ดารัฮ นะ อับราฮัม     ญัง-มูญัง นะ ญา เลอ.
58007011	บรีงัจ ลีฮัจ เลอ     ปือมือเลา ฮูโกบ นะ มูซา บือเลฮ ปือซัด จะ     โกะ ซามี นะ ลูมอฮ บักซา อิซราเอน เตอ     ฆาโดฮ ฌาดี บือแนฮ นะ เลวี. ตาปี ลูมอฮ ซามี อีตู     นะ บูวัจ ลาฆู บือกรือฌา บรี ปือนอฮ บาฌิ ฮอย เตด บือเลฮ ดัฮ. กะฆีเตอ ฆาโดฮ อาดา ซามี นู ซืออูรัก ลาฆี มาแรฮ ปลีฮัจ     ตูโรจ บือกะ เมนคีเซเดก     ฆาตี ลูมอฮ ซามี นู ตูโรจ บือกะ อาโรน.
58007012	กรานา-จะ     ดัฮ ปาซัน นะ ลูมอฮ ซือมียา นู นะ บือกรือฌา ฌาดี ซามี     ญา ซาเลด ปี ดัฮ     ลาฆู ปือมือเลา ฮูโกบ ราตา โปด     ฆาโดฮ นะ ซาเลด ฌูฆา เลอ.
58007013	ซาเบะ-จะ     ซือมียา นู กามี มือเลา เตอ     ญา มาแรฮ เดะ ปาลัฮ บือแนฮ อาซิก     ฌาดี ปาลัฮ นู ฮอย ซือมียา ดีฮา     ดือละ บือเลฮ บือกรือฌา     โซะ ตือปัจ ตูนู บารัก มือนืองะ กะ ตูฮัด เลอ.
58007014	กีตา ซือมูฮา ตาฮู ซัฮ ดัฮ จะ     เยซู     ตูฮัด นะ กีตา     ญา บือฌาดี มาแรฮ     ดาตัก เดะ ปาลัฮ นะ ยูดา. ตาปี มูซา เตด บือเลฮ มือเลา จะ     นะ อาดา ซามี ดาตัก มาแรฮ เดะ ปาลัฮ อีตู เลอ.
58007015	ลาฆู อีตู นะ ลีฮัจ ซัฮ ลาฆี     กาลา อาดา ซามี นู อาซิก ซืออูรัก     บือฌาดี มาแรฮ     ตูโรจ บือกะ ฮาดัจ นะ เมนคีเซเดก.
58007016	ซือมียา อีนี เตอ     นู ญา มาแรฮ ฌาดี ซามี     บูกัด ตูโรจ กะ โกะ ฮาดัจ ฮูโกบ นะ อูมัจ-ซือมียา     ตาปี กรานา ลาฆู ปือมือฆัฮ นะ ญา     นู ญา อาดา ฮีโดะ ซือลาลู     ฮอย นามา นะ บูวัจ บรี บือนาซา บือเลฮ.
58007017	ซาเบะ ซูรัจ ปือมือเลา นะ ตูฮัด มือเลา กือฌะ-กือมัซ จะ "เกา นะ ฌาดี ซามี ปี ซือลาลู     ตูโรจ บือกะ เมนคีเซเดก เลอ."
58007018	กะฆีเตอ     ปือมือซัด นู ลามา เตอ โปด     กือนา บูวัก ดัฮ     กรานา ฮอย เตด มือฆัฮ     เตด ฌาดี นามา เลอ.
58007019	กรานา-จะ ปือมือเลา ฮูโกบ อีตู     เตด ตือฆามะ นะ บูวัจ บรี ลาฆู นามา ปือนอฮ บาฌิ ดัฮ. ตาปี นี เลอ     กีตา อาดา ตือปัจ จาดัก นู บาฌิ เดะ อีตู ลาฆี     นู ลาฆู บาฌิ อีตู เตอ     บูวัจ บรี กีตา มาโซะ รอจ กะ ตูฮัด บือซัยํ เดะ อาตัซ บือเลฮ.
58007020	ลือเบฮ เดะ อีตู เตอ     ตูฮัด เดะ อาตัซ บือเลฮ ตืองะ ซามี นู บารู อีนี     ฌางัน ปือมือเลา นู อาเกะ มือเลา บือฌาญี เลอ.
58007021	ตาปี โซะ โกะ ลูมอฮ เลวี เตอ     วะตู ตืองะ กูญา ฌาดี ซามี     ฮอย ปือมือเลา นู อาเกะ มือเลา บือฌาญี. ตาปี เยซู อีนี     ญา ฌาดี ซามี     ตูโรจ กะ ปือมือเลา นู อาเกะ มือเลา บือฌาญี     บือกะ ตูฮัด บือเลฮ มือเลา ฌางัน ญา จะ "กู     นู ตูฮัด เดะ อาตัซ เตอ     กู บือเลฮ อาเกะ มือเลา กือมัซๆ กู นะ เตด บราเลฮ-ฮาตี เลอ     จะ 'เกา ฌาดี ซามี ปี ซือลาลู.' " ตูฮัด ญา จะ.
58007022	นู ฌาดี กะฆีเตอ     บูวัจ บรี เยซู ญา ฌาดี ซือมียา ฌาฆา ปือมือเลา บือปาคัจ บือตือตู     นู บาฌิ ลือเบฮ เดะ นู ดูลู เลอ.
58007023	กะฆีเตอ ปูลัก     โซะ โกะ ซามี ลูมอฮ เลวี เตอ     ฆาโดฮ นะ อาดา ซือมียา บาญะ     ฆาตี ปี ซือรูโลยํ     ซาเบะ นู กูญา มาตี     บูวัจ บรี กูญา นะ บือกรือฌา ปี     เตด บือเลฮ เลอ.
58007024	ตาปี โซะ เยซู     ญา อาดา บือกรือฌา ฌาดี ซามี ปี ซือมาญัก-รอจ     กรานา ญา อาดา ฮีโดะ ซือลาลู เลอ.
58007025	ซาเบะ ลาฆู กะฆีเตอ     ญา อาดา มือฆัฮ     นู นะ ตูโลก โกะ ซือมียา ซือมูฮา     นู นะ มาโซะ บรี รอจ กะ ตูฮัด เดะ อาตัซ     ตูโรจ กะ ฌาลัด นะ ญา เตอ     บรี กูญา นะ ฮีโดะ ลือปัซ บาฌิ     ปือนอฮ ฮาบิฮ ดัฮ. กรานา-จะ     เยซู เตอ     ญา อาดา ฮีโดะ ซือลาลู     บีดา นะ ตูโลก มีตา เดะ ตูฮัด     บรี ตือจีฮัด กะ โกะ ซือมียา อีตู.
58007026	เยซู นี เลอ     ฌาดี กือปาลา ซามี     นู บือฆูนา ซูโงฮ ฌางัน กีตา. ญา ฌาดี ซือมียา นู จรัฮ บาฌิ     ฮอย ซาลัฮ     ฮอย ตือปัจ ตะอารัฮ นามา โปด. ญา กือนา อาเกะ บรี มืองือละ เดะ โกะ ซือมียา บือดูซา     ปี ดูโดะ ตีงี ซูโงฮ     โซะ อาตัซ ลาแงะ เลอ.
58007027	เยซู ญา เตด ซือรูปา โกะ กือปาลา ซามี นู อาซิกๆ ตูโรด-มือนูโรด มาแรฮ. ญา โปด     เตด ฆาโดฮ นะ อาเมด บารัก มือญือมัฮ มาแรฮ มือนืองะ กะ ตูฮัด     บีลัก อารี. นู ลามูลา โกะ ซามี อีตู     กูญา มือนืองะ     บีดา นะ อูฆัย ดูซา นะ ตะอาซิก     เดะ บลากัก     บีดา นะ อูฆัย ลาฆู ดูซา นะ โกะ ซือมียา ซือมูฮา. ตาปี เยซู เตอ     ญา อาเมด บารัก มือญือมัฮ แนฮ ซา กาลี อีตู     ฌาดี-จะ     วะตู ญา อาเกะ มือญือมัฮ ญาวา นะ ญา ตะอาซิก     กะ ตูฮัด เดะ อาตัซ เลอ.
58007028	โงฮ-ซูโงฮ เตอ     ซูรัจ ปือมือเลา ฮูโกบ ญา บือเลฮ ตืองะ ซือมียา นู ลือมัฮ     บรี ฌาดี กือปาลา ซามี. ตาปี ปือมือเลา นู ตูฮัด อาเกะ มือเลา บือฌาญี ดัฮ     นู มาแรฮ เดะ บลากัก ปือมือเลา ฮูโกบ เตอ     ญา บือเลฮ ตืองะ นานะ นะ ตูฮัด ดัฮ     ญา นู ฌาดี กือปาลา ซามี นู ปือนอฮ บาฌิ ซือลาลู เลอ.
58008001	กะฆีเตอ     นู กู บือเลฮ มือเลา ซีงี เตอ     อาดา ลาฆู ซัยํ-บือซัยํ กะฆีนี จะ     กีตา อาดา กือปาลา ซามี นู กะฆีเตอ เลอ     ฌาดี ซามี นู อาดา ดูโดะ โซะ ซือบือลัฮ กานัน นะ ตูฮัด บือซัยํ     นู มือฆัฮ ซูโงฮ เดะ อาตัซ ลาแงะ เลอ.
58008002	ญา เตอ     บือกรือฌา ฌาดี กือปาลา ซามี     เดะ รูวัก นู บาฌิ บือซรี โตระ     ฌาดี-จะ เดะ บาลัย กาเยด นู ซูโงฮ     นู บูกัด อูมัจ-ซือมียา ตืองะ ดัฮ     ตาปี ตูฮัด เดะ อาตัซ     ญา ตืองะ ดัฮ เลอ.
58008003	ซาเบะ-จะ     ตูฮัด ญา ตืองะ กือปาลา ซามี ราตา ซือมียา     บีดา นะ บรี กะ กูญา อาเมด โกะ บารัก มือญือมัฮ แนฮ-ฌือแนฮ     มาแรฮ อาเกะ มือนืองะ กะ ตูฮัด เตอ. กรานา กะฆีเตอ     กือปาลา ซามี นะ กีตา อีนี     ญา ฆาโดฮ นะ อาดา บารัก ซือมาตา     นู ญา นะ มือญือมัฮ กะ ตูฮัด ฌูฆา.
58008004	ดัฮ ญา อาดา ดูโดะ เดะ ดือนียา อีนี     ญา โปด นะ เตด ฌาดี ซามี เลอ. ซาเบะ-จะ     อาดา โกะ ซามี นู นะ อาเกะ บารัก มือญือมัฮ     ตูโรจ กะ ฮูโกบ นะ ลูมอฮ ยิว ดัฮ.
58008005	ตาปี โกะ ซามี อีตู     กูญา บือกรือฌา เดะ บาลัย นะ ตูฮัด     นู ฌาดี ซือรูปา บือกะ จูตอ     บือกะ บายัก นะ บาลัย นู ซูโงฮ เดะ อาตัซ ลาแงะ เลอ. บือกะ ซือรูปา ลาฆู นะ มูซา เตอ     กาลา ญา นะ อาเกะ บาลัย กาเยด อีตู     ตูฮัด บือเลฮ ปรีงัจ กะ ญา จะ "กือนา ฌาฆา บรี บาฌิ เลอ     บูวัจ บารัก ราตา     บรี ซียะ ฆือนะ ดัฮ     ตูโรจ บือกะ นู กู บือเลฮ ปลีฮัจ กะ เกา     เดะ อาตัซ บูเกะ อีตู เลอ."
58008006	ตาปี เยซู     ญา บือเลฮ ซาโมจ ลาฆู บือกรือฌา ฌาดี ซามี     นู บาฌิ ลือเบฮ เดะ ลาฆู นะ กูญา อีตู ลาฆี เลอ     ซือรูปา บือกะ ปือมือเลา บือปาคัจ บือตือตู นู ญา ฌาดี ซือมียา ตืองะ ดัฮ     ญา บาฌิ เดะ ปือมือเลา บือปาคัจ นู ลามา. นู ฌาดี กะฆีเตอ     กรานา-จะ     ตูฮัด ญา บือเลฮ บือฌาญี ลาฆู นู บาฌิ ลือเบฮ เดะ นู ดูลู.
58008007	ซาเบะ-จะ     ดัฮ ปือมือเลา บือปาคัจ นู ลามูลา     ฮอย ตือปัจ ซาลัฮ เตอ     กะฆีเตอ เตด ฆาโดฮ นะ อาดา ปือมือเลา บือปาคัจ นู ดูวา ปูลัก เลอ.
58008008	ตาปี ตูฮัด มือเลา อูจะ กะ ลูมอฮ นะ ญา     จะ "ตูฮัด เดะ อาตัซ มือเลา จะ     'อาดา ซืออารี นู นะ มาแรฮ นู กู นะ บูวัจ ปือมือเลา บือปาคัจ นู บารู ฌางัน ลูมอฮ อิซราเอน ฌางัน ลูมอฮ ยูดา ฌูฆา.
58008009	ฌาดี ปือมือเลา บือปาคัจ นู เตด ซือรูปา กะ ปือมือเลา นู กู บือเลฮ บือฌาญี ฌางัน โกะ บีลาแก นะ กูญา เดะ อารี นู กู ตูโตด บาวา กูญา บือตรือเบะ เดะ นังฆรี อียิบ. กูญา อีตู เตด บือเลฮ ตือตู-ฮาตี ตูโรจ กะ ปือมือเลา บือปาคัจ นะ กู. กะฆีเตอ     กู เตด ปือดูลี กะ กูญา ดัฮ เลอ.' ตูฮัด ญา จะ.
58008010	ตูฮัด มือเลา ปูลัก จะ     'นี เลอ     ฌาดี ปือมือเลา บือปาคัจ นู กู นะ บูวัจ ฌางัน ลูมอฮ อิซราเอน เดะ ฮาดัจ กะ โซะ ฮึลด อีตู. กู นะ บรี กูญา บรีงัจ กะ ปือมือเลา ฮูโกบ นะ กู. กู นะ ฆาแรฮ ปือมือเลา ฮูโกบ อีตู เดะ ฮาตี นะ กูญา. กู นะ ฌาดี ตูฮัด นะ กูญา     กูญา โปด     นะ ฌาดี ลูมอฮ บักซา นะ กู.
58008011	กูญา นะ เตด อาฌัยํ โกะ กาวัด     ฌางัน โกะ นะบรานะ นะ กูญา จะ     "กือนา กราลา ตูฮัด บรี บาฌิ เลอ." กรานา-จะ ราตา ซือมียา นะ กราลา กู ดัฮ     ฮึนตะ เดะ ซือมียา นู มิดือมิ     ยู รอจ กะ ซือมียา ซัยํ-บือซัยํ เดะ กาวัด.
58008012	ซาเบะ กู นะ จีฮัด กะ ลาฆู นู กูญา บูวัจ ซาลัฮ     กู นะ เตด อาเมด บอฮ เดะ ฮาตี     ลาฆู บูวัจ ดูซา นะ กูญา ลาลู เลอ.' ตูฮัด ญา จะ."
58008013	นู ตูฮัด ญา มือเลา กะ ปือมือเลา บือปาคัจ นู บารู เตอ     ญา บูวัจ บรี ปือมือเลา บือปาคัจ นู ลามูลา     ญา ฮาบิฮ ฮาดัจ ดัฮ. ลาฆู นู ฮาบิฮ ฮาดัจ     นู ลามา ดัฮ เตอ     นะ ลือแงะ ปี ฮาบิฮ ดัฮ เลอ.
58009001	โซะ ปือมือเลา บือปาคัจ นู ดูลู เตอ     ญา อาดา โกะ ฮาดัจ ฮูโกบ     ปาซัน ลาฆู มือญือมัฮ     อาดา ตือปัจ มือญือมัฮ กะ ตูฮัด     นู อูมัจ-ซือมียา บูวัจ ดัฮ เตอ.
58009002	กูญา บูวัจ บาลัย กาเยด     นู อาดา ดูวา รูวัก     ซุจ ดัฮ. รูวัก นู โซะ ฮึลด เตอ     ญา อาดา ตือปัจ ตืองะ ปลีตา อีตู อาดา ฌูฆา ปาปัด โตะ     ฌางัน โกะ ตือโปก โรตี     นู มือนืองะ กะ ตูฮัด. รูวัก อีตู เตอ     บลาโลก จะ     รูวัก นู บาฌิ บือซรี.
58009003	ตาปี โซะ ดาลับ กาเยด กือตัก นู ดูวา     อาดา รูวัก นู ซา ปูลัก     นู บลาโลก จะ     รูวัก นู บาฌิ บือซรี โตระ เลอ.
58009004	โซะ อีตู อาดา ตือปัจ อาซะ กือมียัน นู บูวัจ ฌางัน มัซ อาดา ปือตี นู ตาแปะ ฌางัน มัซ ราตา นู ฌาดี ปือนานา เดะ ปือมือเลา บือปาคัจ บือตือตู นะ ตูฮัด. เดะ ดาลับ ปือตี อีตู     อาดา คือมุ มัซ     นู บอฮ ตือโปก มานา อาดา ตูกัจ นะ อาโรน ฌูฆา     นู ตรือเบะ ปูโจะ. อาดา ฌางัน บาตู ลีบัยํ ดูวา บีฌี นู ฆาแรฮ ฌาดี ปือมือเลา บือปาคัจ นะ ตูฮัด ซือปูโลฮ ลาฆู.
58009005	เดะ โซะ อาตัซ ปือตี อีตู     อาดา โกะ ฆามัยํ เครุบ นู บือซรี บือซายา     นู ดือดี ซายะ ตูโดก ลีนง ตาโปะ ปือตี     ฌาดี-จะ     ตือปัจ ดูโดะ     ตือปัจ นะ อาเกะ ดูซา. ตาปี เดะ วะตู อีนี     นะ มือญาเระ ปาซัน ลาฆู กะฆีเตอ บรี ฮาบิฮ     เตด บือเลฮ เลอ.
58009006	กาลา ซียะ ลาฆู กะฆีเตอ ฆือนะ ดัฮ     โกะ ซามี โปด     นะ มาโซะ ปี บีลัก อารี     บีดา บือกรือฌา มือญือมัฮ เดะ ดาลับ บาลัย กาเยด อีตู     เดะ รูวัก โซะ ฮึลด.
58009007	ตาปี โซะ รูวัก นู ดูวา เตอ     อาดา ซา กือปาลา ซามี ซา อูรัก     นู มาโซะ กะ ดาลับ อีตู บือเลฮ     ซา ตาโฮด ซือกาลี. ญา ฆาโดฮ อาเมด ดารัฮ บือนาตัก     มาโซะ ปี มือญือมัฮ     บีดา ญาวา นะ ญา ตะอาซิก     บีดา ลาฆู ซาลัฮ นะ โกะ ลูมอฮ ซือมียา ฌูฆา เลอ     นู กูญา เตด ตาฮู จะ     กูญา บูวัจ ซาลัฮ.
58009008	กรานา ลาฆู ปือบูวัจ กะฆีเตอ เลอ     ซือมืองัจ นะ ตูฮัด บือเลฮ ปลีฮัจ จะ     ฌาลัด นู บาวา ปี มาโซะ กะ รูวัก นู บาฌิ บือซรี โตระ     นู ซูโงฮ เตอ     ญา เตด บูกา     กาลา อาดา ซูโรฮ บาลัย กาเยด นู ลามา อีตู ลาฆี.
58009009	ลาฆู ปาซัน บาลัย อีตู     ฌาดี ปือนานา ตูโญะ กะ ลาฆู ฮาดัจ อีนี. ลาฆู อาเมด บารัก มาแรฮ มือนืองะ มือญือมัฮ กะ ตูฮัด เตอ     เตด-จะ ฌาดี บือนาตัก นู บูนอฮ มือญือมัฮ     เฆอ-จะ บารัก อาซิกๆ โปด     ลาฆู กะฆีเตอ     นะ เตด บือเลฮ บูวัจ บรี ฮาตี นะ ซือมียา มือญือมัฮ อีตู     ปือนอฮ บาฌิ ดัฮ.
58009010	กรานา ลาฆู กะฆีเตอ     ฌาดี ลาฆู ปาซัน โกะ บารัก มากัด     บารัก โอะ     ปาซัน ลาฆู ปือบูวัจ บาโซฮ แนฮ-ฌือแนฮ เตอ. นู ปือบูวัจ กะฆีนี     ฌาดี ฮาดัจ ฮูโกบ นู มาโซะ เตด รอจ กะ ฮาตี นะ ซือมียา     นู อาดา ตืองะ ดัฮ     ตือดะ รอจ กะ อารี นู ตูฮัด นะ รีบัยํ บารัก ราตา ฌือแนฮ     บรี บารู.
58009011	ตาปี เยซู คริด เตอ     ญา มาแรฮ ดัฮ     ฌาดี กือปาลา ซามี     นู บาวา โกะ บือนา บาฌิ นู กีตา ซาโมจ ดัฮ. ญา โปด     บือเลฮ มาโซะ กะ บาลัย มือญือมัฮ นู บือซัยํ ซูโงฮ     นู ฆือนะ บาฌิ     ลือเบฮ เดะ บาลัย กาเยด นู ลามา อีตู     ฌาดี บาลัย มือญือมัฮ     นู อูมัจ-ซือมียา เตด บือเลฮ บือฌาดี     จะ     บูกัด บารัก นู อาดา บือฌาดี เดะ ดือนียา อีนี.
58009012	บูกัด ดารัฮ โกะ แบะ     โกะ อานะ ลือมู     นู บูวัจ บรี เยซู มาโซะ บือเลฮ. ตาปี นู อีซี ญา ตะอาซิก มาตี ดัฮ     ดารัฮ มือนีเลฮ     กะฆีเตอ เลอ     ญา บือเลฮ มาโซะ กะ รูวัก นู บาฌิ บือซรี โตระ     แนฮ ซา กาลี อีตู     บีดา นะ ตือบุซ กีตา     บรี ลือปัซ เดะ ดูซา ปี ซือลาลู เลอ.
58009013	ดารัฮ โกะ แบะ     โกะ ลือมู บาปา     เฆอ-จะ ฮาบู นะ อานะ ลือมู อายา นู มาแรฮ ปรือจิ เดะ อาตัซ ลูมอฮ ซือมียา นู อาดา ซาลัฮ เตอ     นะ บูวัจ บรี กูญา ฌาดี ซือมียา ฮอย ซาลัฮ ดัฮ.
58009014	กะฆีเตอ     บาญะ ลือเบฮ เดะ อีตู     ดารัฮ นะ เยซู คริด เลอ     นะ บาโซฮ ฮาตี กีตา บรี จรัฮ. นู เยซู อาดา ซือมืองัจ นะ ตูฮัด นู ซือลาลู ตูโลก ญา     กะฆีเตอ ญา บือเลฮ ซรัฮ ญาวา นะ ญา กะ ตูฮัด บือซัยํ เดะ อาตัซ     ฌาดี บารัก มือญือมัฮ นู ฮอย ปะออย นามา ลาลู โปด. กะฆีเตอ ดารัฮ นะ ญา     นะ บาโซฮ ฮาตี กีตา บรี จรัฮ     บรี กีตา นะ ตีงัน โกะ ลาฆู ปือบูวัจ     นู นะ บาวา บือปี กะ ลาฆู มาตี     บรี บราเลฮ มาแรฮ บือกรือฌา ลาฆู นะ ตูฮัด     ญา นู อาดา ฮีโดะ ซูโงฮ เลอ.
58009015	ซาเบะ กะฆีนี ฌูฆา     เยซู ญา ฌาดี ซือมียา     นู ตืองะ ปือมือเลา บือปาคัจ บือตือตู นู บารู     ฌาดี-จะ     บีดา โกะ ซือมียา นู ตูฮัด บือเลฮ ปาเงน ดัฮ     นะ ซาโมจ โกะ บือนา บาฌิ อีตู     นู ตูฮัด บือเลฮ บือฌาญี ดัฮ     ฌาดี ปือซากา นะ กูญา ปี ซือลาลู. กรานา-จะ นู เยซู มาตี ดัฮ     ญา บือเลฮ ตือบุซ โกะ ซือมียา     บรี ลือปัซ เดะ ลาฆู ซาลัฮ นู กูญา บูวัจ     กาลา ปือมือเลา บือปาคัจ นู ลามา อาดา ฮูโกบ ลาฆี.
58009016	ลาฆู ปือมือเลา บือปาคัจ อีตู     ญา ซือรูปา ลาฆู ซูรัจ บือฌาญี ปือซากา เตอ. ปาซัน ลาฆู ซูรัจ บือฌาญี ปือซากา เตอ     ฆาโดฮ มือญาซัจ ลีฮัจ จะ     ซือมียา นู บูวัจ ซูรัจ อีตู ญา มาตี ดัฮ เฆอ.
58009017	กะฆีเตอ     กือนา บรี กะ ซือมียา นู บูวัจ ซูรัจ บือฌาญี ปือซากา อีตู     ญา มาตี ดูลู     บารู ซูรัจ อีตู นะ ตือตู ดัฮ. ตาปี ดัฮ ซือมียา นู บูวัจ ซูรัจ อีตู     ญา อาดา ฮีโดะ ลาฆี เตอ     ซูรัจ อีตู โปด     นะ ซูโรฮ ฮอย เตด บือเลฮ เลอ.
58009018	กะฆีเตอ     มีเซ-จะ ปือมือเลา บือปาคัจ นู ดูลู     นู นะ ตืองะ บรี ตือตู เตอ     ฆาโดฮ บูวัจ ฌางัน ดารัฮ เลอ.
58009019	ซาเบะ กาลา นู มูซา ญา บือเลฮ มือญาเระ ปือมือเลา ฮูโกบ ราตา ตือนอซ     บรี กะ โกะ ซือมียา ดืองัยํ ดัฮ     ญา โปด     อาเมด ฌามัยํ ปูโฮด ฮูซบ อีกัจ บูลู กาเมก ซี มีรัฮ     จือลุ ดารัฮ อานะ ลือมู     ดารัฮ แบะ     นู จาโปยํ ฌางัน อาเย เตอ     อาเมด มาแรฮ ปรือจิ เดะ ซูรัจ อีตู     ปรือจิ เดะ โกะ ซือมียา ซือมูฮา ฌูฆา.
58009020	ญา บือเลฮ มือเลา จะ "นี เลอ     ฌาดี ดารัฮ นู บูวัจ บรี ปือมือเลา บือปาคัจ นะ ตูฮัด ตือตู ดัฮ     ฌาดี ปือมือเลา นู ญา ซูโรฮ กาเญา     บรี บูวัจ ตูโรจ เลอ."
58009021	กะฆีเตอ ปูลัก     มูซา ญา บือเลฮ อาเมด ดารัฮ ปรือจิ     เดะ บาลัย กาเยด มือญือมัฮ กะ ตูฮัด     ฌางัน บารัก ราตา ฌือแนฮ     นู ฆาโดฮ นะ ซูโรฮ เดะ ลาฆู มือญือมัฮ.
58009022	โงฮ-ซูโงฮ     ตูโรจ กะ ปือมือเลา ฮูโกบ เตอ     บารัก ฆามะ ราตา ฌือแนฮ     ฆาโดฮ นะ บูวัจ บรี จรัฮ บาฌิ ฌางัน ดารัฮ เลอ. ดัฮ เตด บูวัจ บรี ดารัฮ ตรือเบะ เตอ     ตูฮัด โปด     นะ เตด อาเกะ ดูซา เลอ.
58009023	กะฆีเตอ     โกะ บือนา บารัก ซีงี     นู ฌาดี ซือรูปา ฆามัยํ     บูวัจ ตูโรจ กะ จูตอ นู อาดา โซะ ลาแงะ เตอ     ฆาโดฮ นะ บูวัจ บรี ญา จรัฮ บาฌิ     ตูโรจ กะ ฮาดัจ ฮูโกบ กะฆีเตอ เลอ. ตาปี บือนา นู ซูโงฮ     นู โซะ ลาแงะ เตอ     ฆาโดฮ อาดา บารัก มือญือมัฮ นู บาฌิ ลือเบฮ เดะ นู ซีงี เลอ.
58009024	ซาเบะ-จะ เยซู คริด     ญา เตด บือเลฮ มาโซะ กะ รูวัก นู บาฌิ บือซรี อีตู     นู อูมัจ-ซือมียา บูวัจ ฌางัน ตางัน     นู บูวัจ ดัฮ     ตูโรจ กะ จูตอ บาลัย นู ซูโงฮ. ตาปี ญา ปี กะ อาตัซ ลาแงะ ดัฮ     มาโซะ รอจ กะ โซะ ฮึลด มูคา     นะ ตูฮัด บือซัยํ เดะ อาตัซ เตอ     บีดา กีตา ซือมูฮา เลอ.
58009025	เยซู ญา เตด ฆาโดฮ มาโซะ มือญือมัฮ ญาวา ตะอาซิก บาญะ กาลี เตอ     ซือรูปา บือกะ กือปาลา ซามี อีตู     นู ฆาโดฮ นะ อาเมด ดารัฮ นะ บือนาตัก     นู บูกัด ดารัฮ นะ ญา ตะอาซิก     มาโซะ ปี กะ รูวัก นู บาฌิ บือซรี โตระ     บีลัก ตาโฮด.
58009026	ดัฮ เยซู บูวัจ บือกะ ฆีเตอ     ญา โปด     ฆาโดฮ นะ ซูซัฮ โตระ บาญะ กาลี     ตะเดะ บือฌาดี ดือนียา มาแรฮ. ตาปี วะตู อีนี     นู ฌาดี ฮาดัจ ปือญูดัฮ เตอ     เยซู ญา ปลีฮัจ แนฮ ซา กาลี ดัฮ. ญา บือเลฮ ซรัฮ ญาวา นะ ญา ตะอาซิก     บรี ฌาดี บารัก มือญือมัฮ     บีดา นะ บาโซฮ ดูซา บรี ฮาบิฮ ปี เลอ.
58009027	ตูฮัด บือเลฮ ตืองะ ดัฮ     บรี โกะ อูมัจ-ซือมียา ฆาโดฮ มาตี     แนฮ ซา กาลี     ลือปัซ เดะ อีตู ตูฮัด นะ บือดะวา กรัจ ฮูโกบ กูญา.
58009028	ซือรูปา กะฆีเตอ ฌูฆา     เยซู คริด โปด     ญา มาตี แนฮ ซา กาลี     ฌาดี-จะ ญา ซรัฮ ญาวา นะ ญา ฌาดี บารัก มือญือมัฮ     บีดา นะ ซาโมจ ตาโงก ดูซา นะ โกะ ซือมียา บาญะ. ญา นะ ปลีฮัจ ปูลัก     มาโซะ กะ ดูวา กาลี     บูกัด บีดา นะ บาโซฮ ดูซา     ตาปี บีดา นะ ตูโลก โกะ ซือมียา     นู นาตี บือดาปัจ ฌางัน ญา     บรี กูญา นะ ฮีโดะ ลือปัซ บาฌิ ดัฮ เลอ.
58010001	ลาฆู ปือมือเลา ฮูโกบ นะ ลูมอฮ ยิว     ญา บูกัด ลาฆู นู ซูโงฮ     ตาปี ฌาดี ซือรูปา บือกะ บายัก นะ โกะ ลาฆู บาฌิ     นู นะ มาแรฮ เดะ วะตู กะ โซะ ฮึลด. กูญา ฆาโดฮ อาเมด โกะ บารัก มือญือมัฮ ปา-ซือรูปา     มาแรฮ มือนืองะ ซือรูโลยํ     บีลัก ตาโฮด. นู ปือมือเลา ฮูโกบ กะฆีเตอ     บูวัจ บรี กะ ซือมียา นู มือนืองะ     นะ ปือนอฮ บาฌิ     ฮอย เตด บือเลฮ ลาลู เลอ.
58010002	ซาเบะ-จะ     ดัฮ ฌาดี กะฆีเตอ บือเลฮ     กูญา โปด     ฆามะ นะ บราดู ลาฆู อาเมด บารัก มาแรฮ มือนืองะ     บูกัด เฆอ? ดัฮ ซือมียา นู มือญือมัฮ เตอ     ญา กือนา บาโซฮ บรี จรัฮ บาฌิ ซือกาลี ดัฮ     กูญา โปด     นะ เตด อีงัจ จะ     อาดา ดูซา ลาฆี ดัฮ.
58010003	ตาปี โงฮ-ซูโงฮ     ลาฆู มือนืองะ บารัก มือญือมัฮ เตอ     บูวัจ บรี กูญา บรีงัจ บือฮีมัจ กะ ลาฆู ดูซา     บีลัก ตาโฮด.
58010004	ซาเบะ ดารัฮ ลือมู     ดารัฮ แบะ     นะ อาเมด มาแรฮ บาโซฮ ดูซา บรี ฮาบิฮ เตอ     ฮอย เตด บือเลฮ เลอ.
58010005	กะฆีเตอ     ตานา เยซู คริด ญา นะ มาแรฮ กะ ดือนียา เตอ     ญา มือเลา ฌางัน ตูฮัด เดะ อาตัซ จะ "นู นะ มือนืองะ มือญือมัฮ โกะ บือนาตัก     ฌางัน บารัก มือญือมัฮ นู อาซิกๆ เตอ     เกา ฮอย เตด ซูกา เลอ. ตาปี เกา บือเลฮ ซียะ ญาวา ซา บีดา กู ดัฮ.
58010006	ตูฮัด เออ     เกา เตด ซูกา-ฮาตี เดะ ลาฆู ตูนู บือนาตัก มือนืองะ กะ ตูฮัด     เตด ซูกา-ฮาตี เดะ ลาฆู มือนืองะ บารัก บีดา บาโซฮ ดูซา."
58010007	กะฆีเตอ     เยซู ญา มือเลา จะ     "ตูฮัด เออ     กู อาดา โตะ อีนี ดัฮ. กู นะ บูวัจ ราตา ฌือแนฮ     ตูโรจ บือกะ ฮาตี นะ ตูฮัด     บือกะ อาดา ฆาแรฮ ดัฮ     เดะ ซูรัจ ปือมือเลา ฮูโกบ อีตู     ปาซัน ลาฆู นะ กู."
58010008	ลามูลา เยซู ญา มือเลา กะฆีนี ดัฮ จะ     "นู นะ มือนืองะ มือญือมัฮ โกะ บือนาตัก     ฌางัน บารัก มือญือมัฮ นู อาซิกๆ เตอ     ลาฆู ตูนู มือนืองะ บือนาตัก     ลาฆู มือนืองะ บีดา บาโซฮ ดูซา โปด     ลาฆู กะฆีนี ซือมูฮา ตูฮัด ญา ตีเมา     เตด ซูกา เดะ ฮาตี เลอ." ญา มือเลา กะฆีนี ดัฮ     มีเซ-จะ     นู กูญา มือนืองะ บารัก กะฆีเตอ     กูญา ตูโรจ บือกะ ซูรัจ ปือมือเลา ฮูโกบ เลอ.
58010009	บารู เยซู ญา บือเลฮ มือเลา ปูลัก ดัฮ จะ     "กู อาดา โตะ อีนี ดัฮ เลอ     บีดา นะ บูวัจ ตูโรจ กะ ฮาตี นะ เกา." กะฆีเตอ ตูฮัด โปด     บือเลฮ อาเกะ ฮาดัจ ลาฆู มือญือมัฮ นู ลามา บูวัก     บีดา นะ ตืองะ เยซู     ฌาดี บารัก มือญือมัฮ นู บารู ฆาตี เลอ.
58010010	นู เยซู คริด บือเลฮ บูวัจ ตูโรจ กะ ฮาตี นะ ตูฮัด     กะฆีเตอ กีตา ซือมูฮา กือนา บาโซฮ บรี จรัฮ บาฌิ ดัฮ     กรานา นู เยซู ญา ซรัฮ ญาวา นะ ญา     ฌาดี บารัก มือญือมัฮ     แนฮ ซา กาลี เตอ เลอ.
58010011	โกะ ซามี ลูมอฮ ยิว ราตา อูรัก     กูญา บือดีรี บือกรือฌา บีลัก อารี     อาเมด บารัก มือญือมัฮ มาแรฮ มือนืองะ     ซือรูปา บือกะ บีลัก อารี เตอ. ตาปี บารัก มือญือมัฮ อีตู     นะ อาเกะ ดูซา บูวัก     ฮอย เตด บือเลฮ เลอ.
58010012	ตาปี เยซู คริด     ญา ซรัฮ ญาวา นะ ญา ดัฮ     บรี ฌาดี บารัก มือญือมัฮ     นู มือญือมัฮ แนฮ ซา กาลี     บีดา นะ บาโซฮ ดูซา บรี ฮาบิฮ ปี ซือลาลู. กะฆีเตอ ญา ปี ดูโดะ โซะ กานัน     นะ ตูฮัด บือซัยํ เดะ อาตัซ ดัฮ.
58010013	โซะ อีตู ญา อาดา นาตี ตือดะ จะ     ตูฮัด เดะ อาตัซ นะ บาวา ซือตรู นะ ญา     มาแรฮ ฌาดี บือกะ ปาปัด     ซาโมจ ตาปะ กากี นะ ญา.
58010014	นู เยซู ญา มือญือมัฮ ญาวา นะ ญา แนฮ ซา กาลี ดัฮ     กะฆีเตอ ญา บือเลฮ บูวัจ บรี โกะ ซือมียา     นู กือนา บาโซฮ บรี จรัฮ บาฌิ เตอ     มาแรฮ ฌาดี ซือมียา ปือนอฮ บาฌิ ปี ซือลาลู ดัฮ เลอ.
58010015	ซือมืองัจ นะ ตูฮัด โปด     ญา ฌาดี ซะซี บรี กะ กีตา ฌูฆา     ซาเบะ ญา บือเลฮ มือเลา ดัฮ จะ
58010016	"ตูฮัด บือซัยํ เดะ อาตัซ มือเลา จะ นี เลอ     ฌาดี ปือมือเลา บือปาคัจ นู กู นะ บูวัจ ฌางัน กูญา เดะ ฮาดัจ กะ โซะ ฮึลด อีตู. กู นะ บรี กูญา บรีงัจ กะ ปือมือเลา ฮูโกบ นะ กู. กู นะ ฆาแรฮ ปือมือเลา ฮูโกบ อีตู เดะ ฮาตี นะ กูญา."
58010017	บารู ญา มือเลา ปูลัก จะ     "ลาฆู บูวัจ ดูซา     ฌางัน ลาฆู ฌาฮัจ นะ กูญา     กู นะ เตด บอฮ เดะ ฮาตี ลาฆี เลอ."
58010018	กะฆีเตอ     นู ตูฮัด บือเลฮ อาเกะ โกะ ลาฆู ดูซา ฌางัน ลาฆู ฌาฮัจ อีตู ฮาบิฮ ดัฮ     ฮอย เตด ฆาโดฮ นะ อาดา ลาฆู มือนืองะ มือญือมัฮ     บีดา นะ บาโซฮ ดูซา ปูลัก เลอ.
58010019	โกะ ดีบราดี เออ     ซาเบะ ลาฆู กะฆีเตอ     นู เยซู มาตี     ดารัฮ มือนีเลฮ ดัฮ     บือเลฮ บูวัจ บรี กีตา อาดา ฮาตี บรานี     นู นะ มาโซะ กะ รูวัก นู บาฌิ บือซรี โตระ.
58010020	กีตา นะ บือเลฮ มาโซะ ตูโรจ กะ ฌาลัด นู บารู     ฌาลัด นู บรี ฮีโดะ     ฌาดี ฌาลัด นู เยซู บือเลฮ บูกา     บรี กะ กีตา นะ มาโซะ ลาลู กาเยด กือตัก อีตู     นู ฌาดี บือกะ อีซี ญาวา นะ ญา เลอ.
58010021	กีตา อาดา ซามี นู บือซัยํ นู บือบือลา โกะ ซือมียา เดะ รูมัฮ นะ ตูฮัด.
58010022	กะฆีเตอ เลอ     บรี กีตา มาโซะ ปี ดาปิก กะ ตูฮัด     อาดา ฌางัน ฮาตี รือมัก ซูโงฮ     ปือจายา ปือนอฮ บาฌิ ดัฮ เตอ     อาดา ฮาตี นู กือนา ปรือจิ บรี จรัฮ ดัฮ     เตด บราซา จะ อาดา ลาฆู ฌาฮัจ ลาฆี เตอ     อาดา ญาวา นู บือเลฮ บาโซฮ ดัฮ     ฌางัน อาเย นู จรัฮ บาฌิ เลอ.
58010023	นู กีตา ซาโงะ จะ     จาดัก นะ บือเลฮ บาฌิ เตอ     กีตา กือนา ปือฆัก บรี กือฌะ-กือมัซ เลอ     อาดา ฮาตี นู เตด บรูบัฮ. ซาเบะ-จะ     ตูฮัด นู บือเลฮ บือฌาญี กะฆีเตอ     ญา ฮาตี รือมัก เลอ.
58010024	กะฆีเตอ     บรี กีตา บือฮีมัจ ลีฮัจ จะ     นะ บูวัจ กะฮามี     นู นะ ปูโฌะ-ฮาตี บือซามา-ซามา     บรี อาดา ฮาตี นู ซายัก     บูวัจ ซา ลาฆู นู บาฌิ.
58010025	ฌางัน บรี กีตา ปูตุซ นู นะ บือมุน บือซามา     ซือรูปา บือกะ ซือมียา ซือตืองัฮ นู ปูตุซ เตอ. ตาปี กือนา บรี กีตา ปาคัจ มือเลา ปูโฌะ-ฮาตี     บรี บาญะ ซือรูโลยํ     ซาเบะ กาเญา ตาฮู จะ     อารี นู ตูฮัด เยซู นะ บาลิ ปาเระ     ดาปิก นะ รอจ ดัฮ เลอ.
58010026	ดัฮ กีตา ซืองาฌา ปี บูวัจ ดูซา ปูลัก     วะตู กีตา บือเลฮ ตาฮู ลาฆู นู ซูโงฮ ดาตัก เดะ ตูฮัด ดัฮ เตอ     บารัก มือญือมัฮ นู นะ อาเกะ ดูซา นะ กีตา โปด     ญา ฮอย นามา ลาลู เลอ.
58010027	ตาปี นะ อาดา ลาฆู ตาโกจ     นาตี นะ กือนา บือดะวา กรัจ ฮูโกบ     ฌางัน อาปี นู ฮางัจ โตระ เตอ เลอ     นู นะ ตูนู โกะ ซือมียา นู บลาวัด ฌางัน ตูฮัด.
58010028	ซือมียา ดีฮา     นู ตีเมา บูวัจ ตูโรจ กะ ปือมือเลา ฮูโกบ นะ มูซา เตอ     ดัฮ อาดา ซะซี ดูวา ตีฆา อูรัก     ญา เตอ     กือนา ฮอย เตด จีฮัด     ตาปี ญา ฆาโดฮ นะ กือนา บูนอฮ บรี มาตี เลอ.
58010029	ดัฮ กะฆีเตอ     กาเญา บรีงัจ ลีฮัจ เลอ     จะ     ซือมียา นู กาจะ ลาตับ นานะ นะ ตูฮัด เตอ     ญา นะ ฌาดี กะฮามี เลอ. ฌาดี-จะ     ซือมียา นู มือเลา จะ     ดารัฮ นะ เยซู คริด นู บาโซฮ ญา บรี จรัฮ     ตูโรจ กะ ปือมือเลา บือปาคัจ บือตือตู อีตู     ญา ฮอย เตด ฌาดี นามา เลอ     ซือมียา นู มือเลา ฌาฮัจ กะ ซือมืองัจ นะ ตูฮัด     นู ฮาลัย บรี ซือลามัจ กะ ญา เตอ. กือนา บรีงัจ ลีฮัจ เลอ     จะ     โกะ ซือมียา กะฆีนี     ฆามะ นะ บรี กือนา ฮูโกบ     บาญะ โตระ ลือเบฮ เดะ อีตู เลอ.
58010030	ซาเบะ กีตา ตาฮู จะ     ฌาดี ตูฮัด เลอ     นู บือเลฮ มือเลา จะ "ลาฆู นู นะ บูวัจ บาลัซ     ฌาดี ลาฆู นะ กู. กู ตะอาซิก     นะ บาลัซ กูญา." ญา มือเลา ปูลัก จะ     "ตูฮัด ญา นะ กรัจ ฮูโกบ     โกะ ลูมอฮ ซือมียา นะ ญา เลอ."
58010031	ตูฮัด เดะ อาตัซ     ตูฮัด นู ฮีโดะ เตอ     ดัฮ ญา รีฆะ ซือมียา     ฆืองับ กือปิ     ฌาดี ลาฆู นู ตาโกจ ซูโงฮ เลอ.
58010032	ตาปี บรี กาเญา บรีงัจ กะ กาลา ดูลู เตอ     ลือปัซ เดะ กาเญา บือเลฮ ซาโมจ ลาฆู จรัฮ ดัฮ     กาเญา โปด     บือเลฮ ตาฮัด บลาวัด เดะ ลาฆู ซูซัฮ บาญะ โตระ เลอ.
58010033	ดักกาดัก     กูญา ปรือกัด กาเญา     มือเลา มือฌัฮ     อูจะ กะ กาเญา. ดักกาดัก กาเญา โปด     ยอม มาโซะ บือซามา ฌางัน โกะ ซือมียา     นู กือนา ปรือกัด อีตู.
58010034	ซาเบะ กาเญา อาดา ฮาตี ตือจีฮัด กะ โกะ ซือมียา นู กือนา ราตัย อีตู เลอ. วะตู อาดา ซือมียา ราปัซ อาเมด โกะ ซือบารัก นะ กาเญา ปี เตอ     กาเญา โปด     ซูกา-ฮาตี นะ อาเกะ บรี กะ กูญา     กรานา กาเญา ตาฮู ดัฮ จะ     กาเญา อาดา ซือบารัก นู บาฌิ โตระ เดะ อีตู ลาฆี     นู อาดา ซือลาลู.
58010035	กะฆีเตอ     ฌางัน บรี กาเญา ตีงัน บูวัก     ลาฆู นู กาเญา อาดา ฮาตี บรานี เตอ     นู นะ บรี กาเญา บือเลฮ บาฮาเฆด บาญะ ซูโงฮ เลอ.
58010036	กาเญา กือนา กูวาซา ตาฮัด-ฮาตี ลามา     บีดา นะ บือเลฮ บูวัจ ลาฆู นู บูวัจ บรี ตูฮัด ซูกา-ฮาตี. กะฆีเตอ     กาเญา นะ บือเลฮ ซาโมจ บือนา     นู ตูฮัด ญา บือเลฮ บือฌาญี ดัฮ.
58010037	บือกะ ซูรัจ ปือมือเลา นะ ตูฮัด จะ " 'เตด ลามา อีนี ดัฮ     ซือมียา นู นะ มาแรฮ เตอ     ญา นะ มาแรฮ รอจ. ญา นะ มาแรฮ เตด ลามัจ เลอ.
58010038	โซะ ซือมียา นู บาฌิ-ตือปัจ นะ กู เตอ     ญา นะ อาดา ฮีโดะ ฌางัน ฮาตี นู ปือจายา เลอ. ตาปี ดัฮ ซือมียา ดีฮา อูโนยํ ปาเระ เตอ     กู นะ ฮอย เตด ซูกา-ฮาตี เดะ ซือมียา อีตู เลอ.' ตูฮัด ญา จะ."
58010039	กีตา อีนี     บูกัด ซือมียา นู อูโนยํ ปาเระ     กะฆีเตอ นะ รอจ กะ ลาฆู ฌาฮานัม เตอ. ตาปี กีตา ฌาดี ซือมียา นู ปือจายา กะ ตูฮัด     กะฆีเตอ นะ ฮีโดะ ลือปัซ ดัฮ เลอ.
58011001	นู ซือมียา นะ ปือจายา เตอ     ฌาดี-จะ     ญา ตือตู เดะ ฮาตี     กะ บือนา บารัก นู ญา จาดัก นะ บือเลฮ. บือกะ นะ บราซา เดะ ฮาตี จะ     บือนา บารัก นู ลีฮัจ เตด บือฆารี เตอ     ญา อาดา ซูโงฮ เลอ.
58011002	กรานา โกะ ซือมียา กาลา นูตู บือเลฮ ปือจายา กะ ตูฮัด กะฆีนี เลอ     กะฆีเตอ ตูฮัด บือเลฮ ซูกา กะ กูญา ดัฮ.
58011003	ซาเบะ กีตา ปือจายา ดัฮ     กะฆีเตอ กีตา มาโซะ เดะ ฮาตี จะ     ตูฮัด เตอ     ญา ซูโรฮ ปือมือเลา นะ ญา     บรี บือฌาดี ลาแงะ ฌางัน ดือนียา ซือมูฮา. กะฆีเตอ     บารัก นู กีตา ลีฮัจ บือฆารี เตอ     ญา บือฌาดี ดาตัก เดะ บือนา บารัก     นู ลีฮัจ เตด บือฆารี เลอ.
58011004	ซาเบะ เฮเบน ญา ปือจายา กะ ตูฮัด     กะฆีเตอ ญา อาเมด บารัก มือญือมัฮ     มาแรฮ มือนืองะ กะ ตูฮัด     นู บาฌิ เดะ บารัก มือญือมัฮ นะ คาอิน ลาฆี. นู ญา ปือจายา     บูวัจ บรี ลีฮัจ จะ     ญา ฌาดี ซือมียา บาฌิ-ตือปัจ     กรานา ตูฮัด ซูกา-ฮาตี เดะ บารัก มือญือมัฮ นะ ญา. เตด-จะ เฮเบน ญา มาตี ปี ลามา ดัฮ     ตาปี นู ญา ปือจายา กะ ตูฮัด เตอ     ฌาดี ลาฆู นู อาดา อาฌัยํ กีตา     ยู ตือดะ รอจ กะ ฮาดัจ อีนี เลอ.
58011005	ซาเบะ เอโนก ญา ปือจายา กะ ตูฮัด     กะฆีเตอ ตูฮัด บือเลฮ ซาโมจ ญา บือปี     ตีเมา บรี ญา ฆาโดฮ มาตี. ฮอย ซาปา บือเลฮ ดาปัจ ญา     กรานา ตูฮัด บือเลฮ ซาโมจ ญา บือปี ดัฮ. ซูรัจ ปือมือเลา นะ ตูฮัด ฌาดี ซะซี จะ     ดูลู เดะ ตูฮัด นะ บือปี ญา เตอ     ญา ฌาดี ซือมียา นู ตูฮัด ซูกา เดะ ฮาตี ซูโงฮ.
58011006	ตาปี ดัฮ ซือมียา เตด ปือจายา เตอ     นะ ฌาดี ซือมียา นู ตูฮัด ซูกา เดะ ฮาตี     ฮอย เตด บือเลฮ ลาลู. ซาเบะ-จะ     ซือมียา ดีฮา นู นะ มาโซะ รอจ กะ ตูฮัด เดะ อาตัซ เตอ     ฆาโดฮ นะ ปือจายา จะ     ตูฮัด ญา อาดา ซูโงฮ เตอ     ตูฮัด ญา นะ บรี บือนา บาฌิ     กะ ราตา ซือมียา นู มือโซะ ปี มียา ญา เลอ.
58011007	ซาเบะ โนฮา ญา ปือจายา กะ ตูฮัด เตอ     วะตู ตูฮัด ญา ปรีงัจ กะ ญา     ปาซัน ลาฆู นู ลีฮัจ เตด บือฆารี ลาฆี     กะฆีเตอ ญา มือนีงัย กะ ตูฮัด     ญา บูวัจ กาปัน บือซัยํ     บีดา นะ ตูโลก โกะ ซือมียา เดะ ซือรูมัฮ นะ ญา     บรี ลือปัซ เดะ มาตี. ซาเบะ ญา ปือจายา กะฆีเตอ     ญา บรี ลีฮัจ จะ     โกะ อูมัจ-ซือมียา เดะ ดือนียา กูญา ฌาฮัจ ซือมูฮา. ตาปี อีซี ญา ตะอาซิก เตอ     นู ญา ปือจายา ดัฮ     กะฆีเตอ ตูฮัด บือเลฮ กีรา จะ     ญา ฌาดี ซือมียา บาฌิ-ตือปัจ.
58011008	ซาเบะ อับราฮัม ญา ปือจายา กะ ตูฮัด     กะฆีเตอ ตานา ตูฮัด ปาเงน ญา     บรี ตรือเบะ บือฌาลัด ปี กะ นังฆรี     นู ญา นะ ซาโมจ ฌาดี ปือซากา เตอ     ญา โปด     บือเลฮ มือนีงัย     บือฌาลัด ตรือเบะ ปี     ฮอย เตด ตาฮู จะ     นะ ปี กะ โซะ ดีฮา.
58011009	กรานา นู ญา ปือจายา ดัฮ     ญา บือเลฮ มือนูปัก ดูโดะ     ฌาดี ซือรูปา บือกะ ซือมียา นังฆรี อาซิก     เดะ ตือปัจ นังฆรี อีตู     นู ตูฮัด บือเลฮ บือฌาญี จะ     นะ บรี กะ ญา ดัฮ. ญา บือเลฮ ดูโดะ เดะ ซาเราะ กาฌัก     บือซามา ฌางัน อีซัก ฌางัน ยาโกบ ฌูฆา     นู ฌาดี ซือมียา นู นะ ซาโมจ ลาฆู นู ตูฮัด บือฌาญี อีตู     บือซามา เลอ.
58011010	อับราฮัม ญา บือเลฮ นาตี     นะ ดูโดะ เดะ นังฆรี อีตู     นู ตืองะ เดะ อาตัซ ตือปัจ นู กือฌะ ซูโงฮ. ตูฮัด เตอ     ฌาดี ซือมียา บูวัจ จูตอ     ฌาดี ตูกัก นู บือฌาดี นังฆรี อีตู เลอ.
58011011	ซาเบะ อับราฮัม ญา ปือจายา     กะฆีเตอ ตูฮัด บูวัจ บรี ญา บือเลฮ นานะ ดัฮ     มีเซ-จะ อีซี ญา ตูฮา โตระ     ซารา     บีนี นะ ญา โปด     ฌาดี ซือมือโฆจ. ตาปี อับราฮัม ญา ตือตู เดะ ฮาตี จะ     ตูฮัด นะ บูวัจ ตูโรจ บรี รือมัก     ฌางัน ปือมือเลา บือฌาญี นะ ญา.
58011012	กะฆีเตอ     อับราฮัม     นู ฆามะ นะ มือเลา บือเลฮ จะ     ฌาดี ซือมียา นู มาตี ดัฮ เตอ     ญา ซืออูรัก อีนี เลอ     นู บือเลฮ โกะ อานะ จูจู ฌาดี บือแนฮ     บาญะ โตระ     บือกะ โกะ บีตัก เดะ ลาแงะ     บือกะ โกะ บีฌี ตานัฮ ปาตัย เดะ บีดิก ลาโวจ     นู กีรา เตด ตือตู เลอ.
58011013	โกะ ซือมียา อีตู ซือมูฮา     กูญา ปือจายา     ยู ตือดะ มาตี. กูญา เตด บือเลฮ ซาโมจ ลาฆู นู ตูฮัด บือฌาญี ดัฮ เตอ     ตาปี บือกะ กูญา ลีฮัจ ตะเดะ ฌาโวฮ     ซียะ นาตี นะ ซาโมจ ลาฆู อีตู. กูญา ซาโงะ จะ     กูญา ฌาดี ลูมอฮ ซือมียา บักซา อาซิก     นู อาดา บักซัจ ปี มาแรฮ เดะ ดือนียา อีนี.
58011014	ซาเบะ-จะ     ซือมียา นู มือเลา ลาฆู กะฆีเตอ     กูญา บรี ลีฮัจ ซัฮ ดัฮ จะ     กูญา ตืองัฮ มียา นังฆรี     นู นะ ฌาดี นังฆรี นะ กูญา ตะอาซิก.
58011015	ดัฮ กูญา อาดา บรีงัจ กะ นังฆรี อีตู     นู กูญา ตีงัน มาแรฮ เตอ     กูญา โปด     นะ อาดา จือลัฮ นู นะ บาลิ ปี บือเลฮ.
58011016	ตาปี โงฮ-ซูโงฮ เตอ     กูญา บือคานะ นะ ปี ดูโดะ นังฆรี นู บาฌิ เดะ อีตู     นู ฌาดี นังฆรี โซะ ลาแงะ. กรานา กะฆีเตอ เลอ     ตูฮัด ญา เตด จือและ     นู นะ บรี กูญา บลาโลก กะ ญา จะ     ฌาดี ตูฮัด นะ กูญา. ซาเบะ ตูฮัด ญา ซียะ นังฆรี     ซา นังฆรี     บีดา กูญา ดัฮ.
58011017	ซาเบะ อับราฮัม ญา ปือจายา กะ ตูฮัด     กะฆีเตอ วะตู ตูฮัด ลกลีฮัจ ญา     ญา บือเลฮ อาเมด อีซัก บือปี     บีดา นะ อาเกะ ฌาดี บารัก มือญือมัฮ กะ ตูฮัด. อับราฮัม เตอ     ฌาดี ซือมียา นู บือเลฮ ซาโมจ ปือมือเลา บือฌาญี นะ ตูฮัด     ตาปี ญา ปือนอฮ เดะ ฮาตี ดัฮ     นู นะ อาเกะ มือญือมัฮ     นานะ ตูงัน นะ ญา.
58011018	ตูฮัด บือเลฮ มือเลา กะ อับราฮัม จะ "เกา นะ อาดา บือแนฮ     นู บือฌาดี ดาตัก มาแรฮ เดะ อีซัก เลอ."
58011019	อับราฮัม ญา ตือตู เดะ ฮาตี จะ     ตูฮัด ญา มือฆัฮ     นะ บือเลฮ บูวัจ บรี ซือมียา มาตี นะ ฮีโดะ ปาเระ. กะฆีเตอ นะ มือเลา กะฆีนี บือเลฮ จะ     อับราฮัม บือเลฮ ซาโมจ นานะ นะ ญา     บาลิ ปาเระ เดะ มาตี ดัฮ.
58011020	ซาเบะ อีซัก ญา ปือจายา กะ ตูฮัด     กะฆีเตอ ญา บือเลฮ มีตา ซือลามัจ เดะ ตูฮัด     บรี กะ ยาโกบ ฌางัน เอเซา     บีดา กูญา นะ บือเลฮ ลาฆู บาฌิ     เดะ กาลา โซะ ฮึลด.
58011021	ซาเบะ ยาโกบ ญา ปือจายา กะฆีเตอ     ตานา ดาปิก นะ มาตี ดัฮ     ญา มีตา ซือลามัจ เดะ ตูฮัด     บรี กะ นานะ ดูวา อูรัก นะ โยเซบ. ญา บราดัด ตาฮัด เดะ ตูกัจ นะ ญา     บีดา นะ บือซาโวจ มือญือมัฮ กะ ตูฮัด.
58011022	ซาเบะ โยเซบ ญา ปือจายา กะฆีเตอ     ตานา ญา นะ มาตี     ญา บือเลฮ มือเลา ปาซัน ลาฆู นู ลูมอฮ อิซราเอน     นะ บราเกะ ตรือเบะ เดะ นังฆรี อียิบ. ญา บือเลฮ ปือซัด จะ     นะ บูวัจ กะฮามี ฌางัน บาดัด นะ ญา เตอ.
58011023	กรานา โกะ มะปะ นะ มูซา กูญา ปือจายา กะ ตูฮัด     กะฆีเตอ ตานา มูซา บือฌาดี ดัฮ     กูญา บาวา ญา ปี บูนี     รอจ กะ ตีฆา บูลัด. กูญา ลีฮัจ จะ     ญา ฌาดี นานะ นู บือฆาจะ     กะฆีเตอ กูญา โปด     เตด ตาโกจ นู นะ บูวัจ ซาลัฮ     เดะ ปือมือซัด นะ ราฌา ลาลู เลอ.
58011024	ซาเบะ มูซา ญา ปือจายา เตอ     ตานา ญา บือซัยํ ดัฮ     ญา ตีเมา บรี ซาปา บลาโลก กะ ญา จะ     ฌาดี จูจู นะ ราฌา ฟาโร.
58011025	ญา ปีเลฮ นู นะ ดูโดะ ซูซัฮ     บือซามา ฌางัน ลูมอฮ ซือมียา นะ ตูฮัด     บาฌิ เดะ นู นะ ปี บรามัย บือซามา ซัจ     เดะ ลาฆู ดูซา เลอ.
58011026	ญา บรีงัจ จะ     นู ญา ตาฮัด ลาฆู อูจะ มือฌัฮ     ซือรูปา บือกะ ราฌา นู นะ บรี ซือลามัจ เตอ     ญา ฌาดี ลาฆู บาฌิ ลือเบฮ     เดะ โกะ บารัก บรือฆา นะ นังฆรี อียิบ ราตา ซือมูฮา. ซาเบะ ญา ซือมาตา ตีญูง ลีฮัจ     กะ บาฮาเฆด อีตู     นู ญา นะ ซาโมจ.
58011027	ซาเบะ มูซา ปือจายา     กะฆีเตอ ญา โปด     ตรือเบะ เดะ นังฆรี อียิบ     ญา เตด ตาโกจ เดะ ลาฆู นู ราฌา นะ มูซัยํ. ญา ตือตู เดะ ฮาตี ดัฮ     ซือรูปา บือกะ ญา บือเลฮ บือฆารี ตูฮัด     นู ลีฮัจ ฌางัน มาตา เตด บือฆารี.
58011028	นู ญา ปือจายา เตอ     ญา บือเลฮ ตืองะ อารี บรามัย ลือปัซ ปี. ญา ปือซัด บรี กูญา อาเมด ดารัฮ ปรือจิ เดะ บีดิก ปีตู เตอ     บีดา ตีเมา บรี ฮูลู-บาลัก นู บูนอฮ ซือมียา     ปี บูนอฮ นานะ ซูโลก นะ ลูมอฮ อิซราเอน เลอ.
58011029	ซาเบะ ลูมอฮ อิซราเอน ปือจายา กะฆีเตอ     กูญา บือเลฮ มือลากัฮ ลาโวจ มีรัฮ     ซือรูปา บือกะ กูญา บือฌาลัด เดะ ตานัฮ ตูโฮยํ เตอ. ตาปี ตานา ลูมอฮ อียิบ กูญา กูวาซา นะ มือลากัฮ ปี ฌูฆา     อาเย โปด     อาโปฮ ปาเระ     บูวัจ บรี กูญา มาตี ฮาบิฮ ดัฮ.
58011030	นู ลูมอฮ อิซราเอน ปือจายา เตอ     บูวัจ บรี ดีนิง นะ นังฆรี เยริโค รูโตฮ ฮาบิฮ     ลือปัซ เดะ ลูมอฮ กูญา บือฌาลัด กือลีลิก นังฆรี อีตู ตูโฌฮ อารี ดัฮ.
58011031	ซาเบะ ญา ปือจายา     ราฮับ     นู นีบีนี ฌาลัก เตอ     ญา เตด มาตี ปี มารือมา ฌางัน โกะ ซือมียา อีตู     นู ฮอย เตด มือนีงัย กะ ตูฮัด     ซาเบะ ญา บือเลฮ ซาโมจ บาฌิ     โกะ ซือมียา ลูมอฮ อิซราเอน     นู มาแรฮ มือฮึนะ มือญาซัจ เตอ.
58011032	กู นะ มือเลา นามา ปูลัก เลอ? ซาเบะ-จะ     ฮอย วะตู ดัฮ     นู นะ จรือตา ปาซัน นะ ฆีเดโอน บาราก     แซมซัน     เยบทา     ดาวิด ฌางัน ซามูเอน     ฌางัน โกะ ซือมียา นู ตูโดฮ ลาฆู นะ ตูฮัด.
58011033	นู กูญา ปือจายา เตอ     บูวัจ บรี กูญา บือปรัก     ฌือนัฮ เดะ โกะ นังฆรี อาซิกๆ เตอ. กูญา ตืองะ ฮาดัจ นู บาฌิ-ตือปัจ     กูญา ซาโมจ ลาฆู บาฌิ นู ตูฮัด บือฌาญี ดัฮ     กูญา บือเลฮ กาปุซ มูโลจ ซีงา.
58011034	กูญา บือเลฮ ปาดับ อาปี นู ตืองัฮ บลือกัจ บือฌาฮุยํ     บือเลฮ ลือปัซ เดะ ปือดัก นู ตาฌับ. นู ลาฆู ลือมัฮ ฮอย อูรัจ นะ กูญา โปด     ปาเระ มาแรฮ ฌาดี ลาฆู ตือฆัยํ-อูรัจ บาญะ เลอ. กูญา ฌาดี ตาฮัน นู อาดา ลาฆู ปานัย ตือฆัยํ-อูรัจ     นู นะ บือปรัก ฌางัน ลูมอฮ ตาฮัน นังฆรี อาซิกๆ     บรี กูญา อาลัฮ เลอ.
58011035	ซาเบะ กูญา ปือจายา     โกะ นีบีนี ซือตืองัฮ     กูญา บือเลฮ ซาโมจ โกะ นะบรานะ นะ กูญา นู มาตี     บรี ฮีโดะ ปาเระ เดะ มาตี ปูลัก. ตาปี โซะ ซือมียา อาซิก     กูญา ตีเมา ซาโมจ ลาฆู บรี ลือปัซ     กะฆีเตอ กูญา กือนา ตาฮัด ซูซัฮ ซาเกะ โตระ     บีดา กูญา นะ บือเลฮ ซาโมจ ลาฆู ฮีโดะ     นู บาฌิ เดะ อีตู ลาฆี เลอ.
58011036	ซือตืองัฮ ฆาโดฮ ตาฮัด เดะ ลาฆู นู กือนา อาฆัฮ-ฆือละ     ฌางัน ลาฆู นู กือนา รือเปะ     ตือดะ รอจ กะ กือนา ราตัย     บอฮ เดะ ปือฌารา ฌูฆา.
58011037	กูญา กือนา ลีปัยํ ฌางัน บาตู ยู มาตี     กือนา ฆาฌี กรัจ ฌาดี ดูวา กูตก     กือนา บาโฮะ มาตี ฌางัน ปือดัก. กูญา บือฌาลัด ปี มาแรฮ     ปากัย ซา โกะ กูเละ กาเมก     กูเละ แบะ. กูญา ฮาฌะ โตระ     กือนา ปรือกัด     กือนา บูวัจ ฌาฮัจ เลอ.
58011038	ดือนียา อีนี เตด บือฆูนา ฌางัน โกะ ซือมียา กะฆีเตอ เลอ. กูญา บือฌาลัด ปี ราตา เดะ ปาดัก ตานัฮ ตูโฮยํ นู ลือฆา     เดะ โซะ บูเกะ โปด. กูญา ดูโดะ เดะ โกะ ฆูฮา     เดะ โกะ ลูบัก ฌูฆา.
58011039	โกะ ซือมียา กะฆีเตอ ซือมูฮา     ตูฮัด ซูกา-ฮาตี กะ กูญา     ซาเบะ กูญา ปือจายา ดัฮ. ตาปี กูญา เตด บือเลฮ ซาโมจ ลาฆู อีตู     นู ตูฮัด บือฌาญี ดัฮ.
58011040	ซาเบะ ตูฮัด ญา บือเลฮ บือกีรา     ลาฆู นู บาฌิ ลือเบฮ เดะ อีตู ลาฆี     บีดา กีตา. ญา บือคานะ นะ บรี กูญา นะ บือเลฮ ฌาดี ซือมียา นู ปือนอฮ บาฌิ     บือซามา ฌางัน กีตา     ตารา อีตู เลอ.
58012001	โซะ กีตา โปด     อาดา ลูมอฮ ซะซี     บาญะ อูรัก อีตู     นู กือลีลิก ญาวา กีตา. กะฆีเตอ     โกะ ซือบารัก ราตา ฌือแนฮ นู ตาฮัด กีตา     ฌางัน ลาฆู ดูซา อีตู     นู งาปอ กือฌะ เดะ ญาวา นะ กีตา เตอ     บรี กีตา ตีงัน บูวัก เลอ. บรี กีตา ราเฌด บือลูมา บลารี     ซือมาตา ตูโรจ ปี กะ ฌาลัด โซะ ฮึลด.
58012002	บรี กีตา ซือมาตา ตีญูง ลีฮัจ กะ เยซู. ญา เลอ     นู บาวา กีตา บรี ปือจายา กะ ตูฮัด     นู บูวัจ บรี กีตา ปือจายา ปือนอฮ บาฌิ ดัฮ. ญา ตาฮู จะ     อาดา ลาฆู ซูกา-ฮาตี ซูโงฮ     ตาโรฮ โซะ ฮึลด     บรี กะ ญา. กะฆีเตอ     ญา ตาฮัด ซูซัฮ เดะ กายู ปลีตัก     เตด กีรา จะ     ฌาดี ลาฆู นู นะ จือและ เลอ. วะตู อีนี เลอ     ญา อาดา ดูโดะ     โซะ กานัน นะ ตูฮัด บือซัยํ เดะ อาตัซ.
58012003	บรี กาเญา บรีงัจ ลีฮัจ จะ     เยซู ญา ตาฮัด เดะ ลาฆู นู โกะ ซือมียา บือดูซา     บือชี กะ ญา บาญะ ซูโงฮ เตอ     บีดา กาเญา นะ เตด อูโนยํ-ฮาตี     ตีงัน ลาฆู ปือจายา.
58012004	นู กาเญา บลาวัด ฌางัน ลาฆู ดูซา เตอ     กาเญา เตด บือเลฮ ลาวัด ยู ตือดะ มาตี เลอ.
58012005	กาเญา ลูปา ดัฮ เฆอ     กะ ปือมือเลา นู ตูฮัด บือเลฮ มือเลา     บรี ปูโฌะ ฮาตี นะ กาเญา     บือกะ กาเญา ฌาดี นานะ นะ ญา     จะ "นานะ เออ     กาลา ตูฮัด ญา กาเตาะ อาฌัยํ เกา     กือนา บรีงัจ บรี บาฌิ ฌางัน นะ อูโนยํ     เดะ ลาฆู นู ตูฮัด ญา มือเลา อูจะ กะ เกา เลอ.
58012006	ซาเบะ-จะ     ตูฮัด ซายัก กะ ซือมียา ดีฮา ญา นะ กาเตาะ อาฌัยํ ซือมียา อีตู เลอ. ดัฮ ญา ซาโมจ ซือมียา ดีฮา ฌาดี นานะ ญา นะ รือเปะ ซือมียา อีตู เลอ." ญา จะ.
58012007	กาเญา กือนา ตาฮัด เลอ     เดะ ลาฆู นู กาเตาะ อาฌัยํ กาเญา เตอ     ซาเบะ ตูฮัด ญา บูวัจ บือกะ จะ     กาเญา ฌาดี นานะ นะ ญา. กรานา โกะ นานะ ดีฮา เลอ     นู ปะ เดะ ญา     เตด ดือละ กาเตาะ อาฌัยํ ซือตืองัฮ เตอ?
58012008	ตาปี ดัฮ กาเญา เตด กือนา กาเตาะ อาฌัยํ     ซือรูปา กะ โกะ ซือมียา อาซิกๆ ซือมูฮา     กาเญา โปด     เตด ฌาดี นานะ ซูโงฮ     ตาปี ฌาดี บือกะ นานะ นู ฮอย อาโปก เลอ.
58012009	กะฆีเตอ ปูลัก     โกะ ปะ เดะ กีตา     นู ฌาดี อูมัจ-ซือมียา เตอ     กูญา กาเตาะ อาฌัยํ กีตา. กะฆีเตอ     กีตา โปด     ตูเฮะ กะ กูญา. บาญะ ลือเบฮ เดะ อีตู เลอ     กีตา กือนา ดูโดะ เดะ บาวัฮ ฮูโกบ อาโปก นะ กีตา     นู โซะ ลาแงะ เตอ     บีดา กีตา นะ ดูโดะ ซือนัง ซือลามัจ     บูกัด เฆอ?
58012010	ซาเบะ โกะ ปะ เดะ กีตา     นู ฌาดี อูมัจ-ซือมียา     กูญา กาเตาะ อาฌัยํ กีตา     วะตู กิดีกิ     ตูโรจ กะ ลาฆู นู กูญา ลีฮัจ จะ     บาฌิ เตอ. ตาปี ตูฮัด ญา กาเตาะ อาฌัยํ กีตา     บีดา บรี กีตา บือเลฮ อูโตก     บีดา กีตา นะ อาดา บาฮาเฆด     เดะ ลาฆู บาฌิ บือซรี นะ ญา.
58012011	วะตู ดีฮา กีตา ตืองัฮ กือนา ลาฆู กาเตาะ อาฌัยํ     กีตา ลีฮัจ จะ     ฌาดี ลาฆู นู ซูซัฮ     บูกัด ฌาดี ลาฆู นู ซูกา เดะ ฮาตี เลอ. ตาปี ลือปัซ เดะ อีตู     ญา บูวัจ บรี อาดา บาฮาเฆด นู บาฌิ     กะ โกะ ซือมียา นู ตาฮัด บลาฌัยํ เดะ ลาฆู กาเตาะ อาฌัยํ อีตู เตอ     ฌาดี-จะ     กูญา ดูโดะ ซือนัง ซือลามัจ     ฌาดี ซือมียา นู กือนา เดะ ฮาตี นะ ตูฮัด เลอ.
58012012	กะฆีเตอ     บรี อาเกะ โกะ ตางัน นู ฮอย อูรัจ เลอ     กือนา บูวัจ โกะ ลูโตจ นู ลือมัฮ     บรี กะ ญา ตือฆัยํ-อูรัจ ปูลัก.
58012013	กือนา บูวัจ ฌาลัด นู รือมัก     บรี กะ กากี นะ กาเญา นะ บือฌาลัด ปี เตอ     บีดา กากี นู เตะ-ฌือเตะ     ญา เตด ซาลัฮ อูรัจ     ตาปี ญา นะ ซือนัง บาฌิ ดัฮ เลอ.
58012014	กือนา กูวาซา นู นะ ดูโดะ บรี ฮาตี กือเมน งะซืองะ     ฌางัน โกะ ซือมียา ซือมูฮา     กูวาซา นู นะ อาดา ฮาตี นู จรัฮ บาฌิ. ดัฮ ฮาตี เตด จรัฮ     ฮอย ซาปา เลอ     นู นะ ลีฮัจ บือฆารี ตูฮัด ลาลู.
58012015	กือนา ฌาฆา บรี บาฌิ     ฌางัน บรี ซาปา อูโนยํ ปาเระ     เดะ ลาฆู นู ตูฮัด ฮาลัย บรี ซือลามัจ กะ ญา ดัฮ. กือนา ฌาฆา     ฌางัน บรี ลาฆู นามา     นู ซือรูปา ฌากัยํ นะ ปูโฮด ตาโระ ปาเฮะ บือตูโมฮ เดะ ฮาตี นะ กาเญา     บูวัจ บรี อาดา ลาฆู ฆาโดฮ     นู นะ บรี โกะ ซือมียา บาญะ     นะ ตะอารัฮ.
58012016	ฌางัน บรี ซาปา ฌาดี ซือมียา บือกาเซฮ     นู เตด ตูเฮะ กะ ลาฆู บาฌิ     ซือรูปา บือกะ เอเซา. ญา นู อาเมด ปือซากา นะ ญา     จะ     ฌาดี นานะ ซูโลก เตอ     ปี รีบัยํ ฌางัน อานะ นาซี แนฮ ซือฌับ โปด.
58012017	ซาเบะ กาเญา ตาฮู ดัฮ จะ     ลือปัซ เดะ บลากัก     วะตู เอเซา ญา ซูกา นะ ซาโมจ ลาฆู ซือลามัจ เดะ อาโปก นะ ญา     ฌาดี ปือซากา เตอ     ญา โปด     กือนา มือเลา กีปัซ ดัฮ. ญา ฮอย เตด ดาปัจ ฌาลัด     นู นะ อาเลฮ ลาฆู อีตู บรี บาฌิ ปาเระ     มีเซ-จะ ญา มียา     ยู ตือดะ อาเย มาตา มือนีเลฮ โปด.
58012018	กาเญา เตด บือเลฮ มาแรฮ กะ ตือปัจ นู นะ ปือเตาะ บือเลฮ     ซือรูปา กะ ลูมอฮ อิซราเอน     บือกะ กูญา มาแรฮ รอจ กะ บูเกะ ซีนัย นู อาดา ฌางัน อาปี นู ตืองัฮ บลือกัจ บือฌาฮุยํ     ฌางัน ตือปัจ นู กือลับ     นู กือลับ ฮีตับ เตอ     อาดา ฌางัน อาเงน รีโบจ ฌูฆา เลอ
58012019	ฌางัน ซูวารา นะ ซือลูนัย     นู บูงี มือฮาโมก     ฌางัน ซูวารา นะ ตูฮัด มือเลา เตอ. โกะ ซือมียา นู ดืองัยํ ซูวารา นะ ตูฮัด อีตู     กูญา มีตา กือมัซๆ     ตีเมา บรี มือเลา ปือดืองัยํ กะ กูญา ปูลัก.
58012020	ซาเบะ กูญา ตาฮัด มือนีงัย ฮอย เตด บือเลฮ     นู ตูฮัด ฮูโกบ มือเลา จะ "มีเซ-จะ บือนาตัก โปด     ดัฮ ปือเตาะ บูเกะ อีนี     กือนา นะ ลีปัยํ ฌางัน บาตู บรี มาตี เลอ."
58012021	ลาฆู นู บือเลฮ ลีฮัจ อีตู เตอ     ฌาดี ลาฆู นู บรี ตาโกจ ซูโงฮ     ยู มูซา ตะอาซิก โปด     บือเลฮ มือเลา จะ "กู ตาโกจ ยู ญาวา กือตัยํ."
58012022	ตาปี กาเญา มาแรฮ รอจ กะ บูเกะ ซีโอน     มาแรฮ รอจ กะ นังฆรี นะ ตูฮัด นู อาดา ฮีโดะ     ฌาดี นังฆรี เยรูซาเลม นู โซะ ลาแงะ เตอ     นู อาดา โกะ ฮูลู-บาลัก บือละซา-ละซา.
58012023	กาเญา มาแรฮ รอจ กะ ลาฆู บือมุน นะ โกะ ซือมียา     นู ฌาดี ซือรูปา บือกะ ลูมอฮ นานะ ซูโลก นะ ตูฮัด     นู ตืองัฮ บือรามัย บือซามา. นามา นะ กูญา เตอ     อาดา ฆาแรฮ ตาโรฮ ดัฮ     เดะ โซะ ลาแงะ. กาเญา มาแรฮ รอจ กะ ตูฮัด เดะ อาตัซ     ญา นู กรัจ ฮูโกบ อูมัจ-ซือมียา ซือมูฮา     รอจ กะ โกะ ซือมืองัจ นะ ซือมียา บาฌิ-ตือปัจ     นู ตูฮัด บูวัจ บรี กูญา ปือนอฮ บาฌิ ดัฮ เลอ.
58012024	กาเญา มาแรฮ รอจ กะ เยซู     ซือมียา นู ตืองะ ปือมือเลา บือปาคัจ บือตือตู นู บารู     มาแรฮ รอจ กะ ดารัฮ นะ ญา     นู ปรือจิ ดัฮ     นู มือเลา ตูโญะ กะ ลาฆู นู บาฌิ     ลือเบฮ เดะ ดารัฮ นะ เฮเบน บาญะ ซูโงฮ เลอ.
58012025	กือนา ฌาฆา บรี บาฌิ     ฌางัน ตีเมา นะ มือนีงัย กะ ตูฮัด     นู ตืองัฮ มือเลา ฌางัน กาเญา เตอ. กูญา อีตู     นู ตีเมา มือนีงัย กะ ตูฮัด     วะตู ญา ปรีงัจ กะ กูญา เดะ ดือนียา อีนี เตอ     กูญา โปด     ลารี บรี ลือปัซ เดะ ฮูโกบ     เตด บือเลฮ ดัฮ เลอ. บาญะ ลือเบฮ เดะ อีตู เตอ     ดัฮ กีตา มืองือละ ปี เดะ ตูฮัด     ญา นู ปรีงัจ กะ กีตา     ดาตัก เดะ ลาแงะ     กีตา โปด     นะ เตด ลือปัซ ฮูโกบ เลอ.
58012026	กาลา ดูลู     ซูวารา นะ ตูฮัด     ญา บูวัจ บรี ดือนียา บรีเงาะ ดัฮ. ตาปี วะตู อีนี     ตูฮัด ญา บือเลฮ มือเลา บือฌาญี จะ "ซือกาลี ลาฆี     กู นะ บูวัจ บรี บรีเงาะ     บูกัด ซา ดือนียา     ตาปี ฌางัน ลาแงะ ฌูฆา เลอ."
58012027	นู จะ     "ซือกาลี ลาฆี" เตอ     บรี ลีฮัจ จะ     บือนา บารัก นู นะ บรีเงาะ อีตู     กือนา นะ กีปัซ บรี ฮาบิฮ บูวัก     ซือรูปา ฌาดี บารัก นู บือเลฮ บือฌาดี ดัฮ     บีดา ซือบารัก นู เตด บรีเงาะ     นะ อาดา ดูโดะ ซือรูโลยํ.
58012028	นังฆรี นู กีตา บือเลฮ ซาโมจ เตอ     ฌาดี นังฆรี นู นะ บรีเงาะ เตด บือเลฮ. กะฆีเตอ     บรี กีตา บรี ซือลามัจ กะ ตูฮัด เลอ     บรี กีตา มือญือมัฮ กะ ตูฮัด     ฌางัน ฮาตี นู ตูเฮะ     อาดา ฮาตี นู ตาโกจ     ตูโรจ กะ ลาฆู นู นะ บรี ญา ซูกา-ฮาตี.
58012029	ซาเบะ ตูฮัด นะ กีตา เตอ     ญา ฌาดี ซือรูปา อาปี นู มือญาลา บือฌาฮุยํ เลอ.
58013001	โกะ ซือมียา นู ปือจายา กือนา ซายัก บือซามา-ซามา ปี ซือลาลู     บือกะ อาดี-บราดี เลอ.
58013002	ฌางัน ซือฆัด นู นะ ซาโมจ ลูมอฮ ซือมียา นู กีตา เตด กราลา     กรานา ซือมียา ซือตืองัฮ นู บูวัจ กะฆีเตอ     กูญา บือเลฮ ซาโมจ ฮูลู-บาลัก นะ ตูฮัด ดัฮ     ตาปี เตด ตาฮู จะ     ฌาดี ฮูลู-บาลัก เลอ.
58013003	กือนา บรีงัจ กะ โกะ ซือมียา นู กือนา ราตัย     ซือรูปา จะ กาเญา โปด     กือนา ราตัย บือซามา ฌางัน กูญา ฌูฆา. กือนา บรีงัจ กะ ซือมียา นู กือนา บูวัจ ฌาฮัจ     บือกะ-จะ กาเญา โปด     อาดา ญาวา นู ตาฮู ซาเกะ ฌูฆา     ซือรูปา บือกะ กูญา เลอ.
58013004	กือนา บรี ราตา ซือมียา ตูเฮะ กะ ลาฆู บือลากี-บีนี เลอ. นู ลากี ฌางัน บีนี นะ บือซามา     ฌางัน บรี ซาปา บูวัจ ลาฆู ตะอารัฮ เลอ. ซาเบะ ซือมียา บือกาเซฮ     ฌางัน ซือมียา ซาลัฮ ลากี บีนี นะ กาวัด เตอ     ตูฮัด นะ กรัจ ฮูโกบ กูญา เลอ.
58013005	เกา เลอ     ฌางัน ฌาดี ซือมียา นู ซายัก กะ ดูเวะ     กือนา ซูกา-ฮาตี กะ ซือบารัก นู เกา อาดา เตอ. ซาเบะ ตูฮัด ญา บือเลฮ มือเลา จะ "กู นะ เตด มืองือละ เดะ เกา     นะ ฮอย เตด ตีงัน เกา บูวัก เลอ."
58013006	ซาเบะ กะฆีเตอ     กีตา นะ มือเลา ฌางัน ฮาตี บรานี จะ "ตูฮัด เตอ     ญา เลอ นู มาแรฮ ตูโลก กู กู นะ เตด ตาโกจ ลาลู. อูมัจ-ซือมียา นะ เตด บือเลฮ บูวัจ ลาฆู นามา กะ กู เลอ."
58013007	กาเญา กือนา บรีงัจ กะ โกะ ซือมียา     นู บือเลฮ บาวา บือบือลา กาเญา กาลา ดูลู     นู ฌาดี ซือมียา มือญาเระ ปือมือเลา นะ ตูฮัด     บรี กะ กาเญา ตาฮู. กือนา บือฮีมัจ ลีฮัจ จะ     กูญา ดูโดะ กะฮามี     มาตี กะฮามี. กะฆีเตอ     บรี กาเญา ตูโรจ ซือรูปา บือกะ นู กูญา บือเลฮ ปือจายา ดัฮ.
58013008	เยซู คริด ญา ฌาดี ซือรูปา ซา อีตู     เดะ อารี กือมารี     ฌางัน อารี อีนี     ปี ซือมาญัก-รอจ เลอ.
58013009	ฌางัน นะ ตูโรจ ปี กะ โกะ ปือมือเลา อาฌัยํ แนฮ-ฌือแนฮ     นู ปือและๆ     บรี ซือซัจ ฌาลัด เลอ. ซาเบะ-จะ     ฌาดี ลาฆู บาฌิ ดัฮ     นู นะ บรี ฮาตี นะ กาเญา กือฌะ-กือมัซ ซือรูโลยํ     กรานา ตูฮัด ญา ฮาลัย บรี ซือลามัจ กะ กาเญา     บูกัด กรานา ลาฆู ตูโรจ กะ ฮาดัจ ฮูโกบ     ปาซัน บารัก มากัด. โกะ ฮาดัจ ฮูโกบ กะฆีเตอ     เตด ดือละ บรี อูโตก นามา     กะ ซือมียา นู บูวัจ ตูโรจ เลอ.
58013010	กีตา อาดา ตือปัจ มือนืองะ มือญือมัฮ กะ ตูฮัด     นู โกะ ซามี บือกรือฌา เดะ บาลัย กาเยด อีตู เตอ     กูญา นะ มากัด บารัก มือญือมัฮ เดะ ตือปัจ มือนืองะ นะ กีตา     เตด บือเลฮ เลอ.
58013011	ซาเบะ จะ     กือปาลา ซามี ลูมอฮ ยิว     ญา ดือละ อาเมด ดารัฮ นะ โกะ บือนาตัก     บาวา บือปี มาโซะ กะ รูวัก นู บาฌิ บือซรี โตระ บีดา ฌาดี บารัก มือญือมัฮ นู นะ บาโซฮ ดูซา เตอ. ตาปี บาดัด นะ บือนาตัก อีตู     กูญา อาเมด ปี ตูนู     โซะ ลูวัยํ ตูโปะ ดัฮ.
58013012	ซือรูปา กะฆีเตอ     เยซู โปด     ญา บือเลฮ ตาฮัด ซูซัฮ โตระ     ยู มาตี     โซะ ลูวัยํ ปีตู นังฆรี บีดา นะ บาโซฮ ดูซา นะ โกะ ลูมอฮ ซือมียา     บรี จรัฮ บาฌิ     ฌางัน ดารัฮ นะ ญา ตะอาซิก เลอ.
58013013	กะฆีเตอ     บรี กีตา ตรือเบะ ปี มียา เยซู     โซะ ลูวัยํ ตูโปะ เตอ     บรี กีตา ซาโมจ ลาฆู มือเลา มือฌัฮ     ซือรูปา บือกะ ญา.
58013014	ซาเบะ-จะ     เดะ ดือนียา อีนี     กีตา ฮอย นังฆรี นู กือฌะ บาฌิ ซือลาลู. ตาปี กีตา กูวาซา มียา นังฆรี นู นะ อาดา     กาลา เดะ โซะ ฮึลด เลอ.
58013015	กะฆีเตอ     กีตา กือนา ซือมาตา ปูฌี กะ ตูฮัด ปี ซือรูโลยํ     ตูโรจ กะ ฌาลัด นะ เยซู เตอ เลอ. นู บูวัจ กะฆีเตอ     ฌาดี ซือรูปา ลาฆู อาเกะ บารัก มือญือมัฮ กะ ตูฮัด     ฌาดี ปือมือเลา ปูฌี     นะ ซือมียา นู ซาโงะ จะ     เยซู ฌาดี ตูฮัด เลอ.
58013016	ฌางัน บรี กีตา ซือฆัด นู นะ บูวัจ ลาฆู บาฌิ     กือนา ปาฮาฆิ-ฮาฆิ โกะ บือนา บารัก บือซามา     ซาเบะ ลาฆู กะฆีนี เลอ     ฌาดี ซือรูปา บารัก มือญือมัฮ     นู ตูฮัด ซูกา เดะ ฮาตี เลอ.
58013017	กาเญา กือนา มือนีงัย บูวัจ ตูโรจ กะ โกะ ซือมียา นู บาวา กาเญา     ซาเบะ กูญา ฌาดี ซือมียา ฌาฆา บือบือลา ฮาตี นะ กาเญา     นู นะ ฆาโดฮ มือญาเระ ลาฆู บือกรือฌา นะ กูญา กะ ตูฮัด. ดัฮ กาเญา บูวัจ ตูโรจ กะฆีเตอ     กูญา นะ บือเลฮ บือกรือฌา ฌางัน ลาฆู ซูกา-ฮาตี     บูกัด ฌางัน ลาฆู ซูซัฮ-ฮาตี     นู นะ เตด ฌาดี ลาฆู ตูโลก กาเญา ลาลู เลอ.
58013018	กือนา บือซาโวจ ปี ซือรูโลยํ     บีดา กามี     กรานา กามี ตือตู ดัฮ จะ     ฮาตี นะ กามี ฮอย ซาลัฮ นามา โปด     บือคานะ นู นะ บูวัจ บรี กือนา ลาฆู     ราตา ฌือแนฮ.
58013019	กู มีตา กือมัซๆ เดะ กาเญา     บรี บือซาโวจ กะฆีเตอ     บีดา กู นะ บือเลฮ ปาเระ มาแรฮ ดูโดะ ฌางัน กาเญา     งัจบางัจ เลอ.
58013020	กู บือซาโวจ มีตา เดะ ตูฮัด บือซัยํ เดะ อาตัซ     ตูฮัด นู บรี โกะ ซือมียา ดูโดะ ซือนัง ซือลามัจ. ญา เลอ     นู บือเลฮ บาวา เยซู     ตูฮัด นะ กีตา     บรี ฮีโดะ ปาเระ เดะ มาตี ดัฮ. นู เยซู มาตี     ดารัฮ มือนีเลฮ     บีดา นะ บูวัจ บรี ปือมือเลา บือปาคัจ นู ซือลาลู     ฌาดี ตือตู ดัฮ     กะฆีเตอ เลอ     ญา ฌาดี ซือมียา บือบือลา กาเมก นู บาฌิ ซูโงฮ.
58013021	กู มีตา เดะ ตูฮัด นู อีตู เลอ     นะ บูวัจ บรี กาเญา อาดา ลาฆู นู บาฌิ ซือมูฮา     บีดา กาเญา นะ บือเลฮ บูวัจ ตูโรจ กะ ฮาตี นะ ญา. มีตา บรี ญา บือกรือฌา เดะ ฮาตี กีตา     ลาฆู นู ซูกา เดะ ฮาตี นะ ญา     กรานา เยซู คริด เลอ. บรี โกะ ซือมียา ปูฌี มือโอจ กะ เยซู     ปี ซือมาญัก-รอจ เลอ. อาเมน.
58013022	โกะ ดีบราดี นะ กู เออ     กู มีตา เดะ กาเญา     บรี ตาฮัด มือนีงัย กะ ลาฆู ปือมือเลา อูจะ ปรีงัจ อีนี     ซาเบะ กู บือเลฮ ฆาแรฮ ซูรัจ กีเรบ บรี กะ กาเญา     ฌาดี ซูรัจ ปานะๆ เลอ.
58013023	กู นะ บรี กาเญา ตาฮู ฌูฆา จะ     กูญา บือเลฮ ปลือปัซ ทิโมที     อาดี เดะ กีตา     บรี ตรือเบะ เดะ ปือฌารา ดัฮ. กะ ญา มาแรฮ กือตะ     กู นะ บาวา ญา ปี บือดาปัจ ฌางัน กาเญา บือซามา.
58013024	กู กีเรบ บรีงัจ กะ โกะ กือปาลา นะ กาเญา     ฌางัน โกะ ซือมียา นะ ตูฮัด ซือมูฮา. โกะ ลูมอฮ ดีบราดี     นู มาแรฮ ดาตัก เดะ นังฆรี อิตาลี โปด     กูญา กีเรบ บรีงัจ กะ กาเญา ฌูฆา.
58013025	มีตา บรี ตูฮัด นะ บรี ซือลามัจ กะ กาเญา ซือมูฮา เลอ.
59001001	กู ยากอบ นู ฌาดี ปราโซฮ นะ ตูฮัด บือซัยํ เดะ อาตัซ     ฌางัน เยซู คริด เตอ     กู กีเรบ บรีงัจ กะ ลูมอฮ ซือมียา นะ ตูฮัด ซือมูฮา     นู กือจัย ปี ราตาๆ ดัฮ.
59001002	โอ อาดี-บราดี นะ กู ซือมูฮา เออ     วะตู กาเญา กือนา ลาฆู ซูซัฮ บาญะ ฌือแนฮ เตอ     บรี กาเญา อีงัจ จะ     ฌาดี ลาฆู ซูกา-ฮาตี ซูโงฮ ดัฮ เลอ.
59001003	กรานา กาเญา ตาฮู จะ     ลาฆู ซูซัฮ อีตู     ญา ลกลีฮัจ จะ     กาเญา ปือจายา กือฌะ-กือมัซ ดัฮ เฆอ. กะฆีเตอ ญา นะ บูวัจ บรี กาเญา ตาฮัด-ฮาตี บือเลฮ.
59001004	กะฆีเตอ บรี กาเญา ตาฮัด-ฮาตี บรี ปือนอฮ     ฮอย เตด บรูบัฮ ลาลู. กะฆีเตอ ฮาตี นะ กาเญา     นะ ฆือนะ     ปือนอฮ บาฌิ ดัฮ     ฮอย เตด กูรัก นามา โปด.
59001005	กะ ซือมียา ดีฮา เดะ ลูมอฮ กาเญา ฮอย อากัน เตอ     บรี ญา มีตา เดะ ตูฮัด เดะ อาตัซ เลอ. กะฆีเตอ     ตูฮัด นะ บรี ญา อาดา อากัน. กรานา ตูฮัด เตอ     ญา ฮาลัย บรี กะ ซือมียา ซือมูฮา     เตด อูจะ นามา ลาลู.
59001006	ตาปี ซือมียา นู มีตา เตอ     บรี ญา มีตา ฌางัน ฮาตี ปือจายา     ฮอย เตด บรีงัจ ปี มาแรฮ. ซาเบะ-จะ     ซือมียา นู บรีงัจ กะฆีเตอ     ญา ซือรูปา อูมะ เดะ ลาโวจ     นู อาเงน ตีโยะ ปี มาแรฮ เลอ.
59001007	ซือมียา กะฆีเตอ     ฌางัน บรี ญา อีงัจ จะ     นะ บือเลฮ นามา เดะ ตูฮัด เลอ.
59001008	ซือมียา อีตู เตอ     ฮาตี นะ ญา บือดูวา เลอ     ญา เตด ตือตู จะ     นะ ปี ฌาลัด โซะ ดีฮา.
59001009	โซะ ดีบราดี นู ฮาฌะ ซูโงฮ เตอ     บรี ญา งันตืองัน เลอ     นู ตูฮัด นะ อาเกะ ญา บรี ตีงี ดัฮ.
59001010	โซะ ซือมียา นู กายา เตอ     บรี ญา งันตืองัน เดะ ลาฆู     นู ตูฮัด นะ บูวัจ บรี ญา รือนัฮ ดัฮ. กรานา ญา เตอ     นะ ลือแงะ ปี ดัฮ     ซือรูปา บูงา รูโปจ.
59001011	วะตู มาตาอารี ญาแญะ ตีงี     ญา นะ ฮางัจ โตระ เลอ     บูวัจ บรี รูโปจ ลายู ตูโฮยํ     บูงา รูโปจ โปด     ฆูรก. นู บูงา อีตู ญา บือฆาจะ เตอ     ลือแงะ ฮาบิฮ ปี ดัฮ. อูรัก กายา โปด     ญา นะ บือนาซา ฮาบิฮ กะฆีเตอ ฌูฆา     ตืองัฮ ญา อาดา บือกรือฌา โกะ ปือบูวัจ นะ ญา เลอ.
59001012	ซือนัง ซือลามัจ เลอ     ซือมียา นู กือนา ลาฆู ซูซัฮ     ตาปี ญา ตาฮัด บือเลฮ. วะตู ลีฮัจ ดัฮ จะ     นู ญา ตาฮัด บือเลฮ ดัฮ     ญา นะ ซาโมจ ลาฆู ฮีโดะ ซูโงฮ นู ซือลาลู     ฌาดี ซือรูปา จูบุก บือซรี นู ตูฮัด บือฌาญี ดัฮ     นะ บรี กะ ลูมอฮ ซือมียา นู ซายัก กะ ญา.
59001013	วะตู ซือมียา กือนา ลาฆู ซูซัฮ บาอาฌะ ญา บรี บูวัจ ดูซา     ฌางัน บรี ญา มือเลา จะ     ตูฮัด เลอ นู บาอาฌะ ญา. กรานา ตูฮัด เดะ อาตัซ เตอ     ญา นะ กือนา บาอาฌะ     บรี บูวัจ ฌาฮัจ     เตด บือเลฮ เลอ. ญา โปด     เตด บาอาฌะ ซาปา บรี บูวัจ ดูซา.
59001014	นู ซือมียา กือนา บาอาฌะ กะฆีนี เตอ     กรานา กูญา ซิกมาซิก ฆาละ นะ บูวัจ นู ฌาฮัจ. กะฆีเตอ     ซือรูปา อีกัด นู มากัด อูปัด     ลือกัจ เดะ มาตา กาเยน     กือนา รีฆะ ดัฮ     กูญา โปด     นะ กือนา รีฆะ กะฆีเตอ ฌูฆา.
59001015	นู กูญา ฆาละ นะ บูวัจ นู ฌาฮัจ เตอ     ซือรูปา ดูซา อาดา ดาลับ โปรจ ดัฮ. ลือปัซ เดะ โปรจ     ฌาดี ลาฆู บูวัจ ดูซา ดัฮ เลอ. วะตู ดูซา อีตู บือซัยํ ดัฮ     ญา บือฌาดี ลาฆู มาตี ปูลัก.
59001016	อาดี-บราดี นู กู ซายัก เออ     ฌางัน ซือซัจ เลอ.
59001017	บือนา บารัก นู บาฌิ แนฮ-ฌือแนฮ ดาตัก เดะ โซะ อาตัซ. ตูฮัด เตอ เลอ     ญา ฮาลัย บรี ซือมูฮา. บือนา อีตู ตูโรด มาแรฮ ดาตัก เดะ อาโปก เดะ อาตัซ. ญา เตอ     นู บือฌาดี โกะ ตือปัจ จรัฮ เดะ อาตัซ ซือมูฮา. ตูฮัด อาดา กะฮามี เตอ     ญา อาดา กะฆีเตอ เลอ. ญา เตด บรูบัฮ ดัฮ. ญา เตด อาเลฮ     บูวัจ บายัก นู กือลับ เลอ.
59001018	ตูโรจ กะ ฮาตี นะ ญา ตะอาซิก     ตูฮัด ญา ซูโรฮ ปือมือเลา นู ซูโงฮ     บีดา นะ บือฌาดี กีตา     นะ บรี กีตา ซือรูปา บูวัฮ นู ลามูลา     เดะ โกะ บือนา บารัก นู ญา บือฌาดี ดัฮ ซือมูฮา.
59001019	อาดี-บราดี นู กู ซายัก เออ     บรี กาเญา ตาฮู ลาฆู กะฆีนี. บรี ราตา ซือมียา มือนีงัย งัจบางัจ     ตาปี ลามัจ นะ มือเลา     ลามัจ นะ มูซัยํ เลอ.
59001020	กรานา นู ซือมียา นะ มูซัยํ เตอ     เตด บูวัจ บรี อาดา ลาฆู นู บาฌิ     ตูโรจ กะ ฮาตี นะ ตูฮัด.
59001021	กะฆีเตอ กือนา ตีงัน บูวัก เลอ     ลาฆู นู ตะอารัฮ     ลาฆู เตด บือฆูนา ซือมูฮา. กือนา มือนูโนะ-ฮาตี     ซาโมจ ปือมือเลา นู ตูฮัด ตานัม เดะ ฮาตี นะ กาเญา ดัฮ. ปือมือเลา อีตู เลอ     นู นะ บือเลฮ ตูโลก กาเญา     บรี ฮีโดะ ลือปัซ บาฌิ.
59001022	กาเญา ฌางัน ตีปู ญาวา ตะอาซิก. ฌางัน ซือมาตา มือนีงัย กะ ปือมือเลา นะ ตูฮัด     ตาปี กือนา บูวัจ ตูโรจ ฌูฆา.
59001023	กรานา-จะ     ดัฮ ซือมียา ดีฮา มือนีงัย กะ ปือมือเลา นะ ตูฮัด     ตาปี เตด บูวัจ ตูโรจ     ญา เตอ     ซือรูปา ซือมียา นู ลีฮัจ มูคา นะ ตะอาซิก เดะ จรือเมน.
59001024	ซูดัฮ ลีฮัจ บรี บาฌิ     ญา โปด ปี ดัฮ. ดัดดัด ญา ลูปา จะ     มูคา นะ ญา ฌาดี กะฮามี.
59001025	ปือมือเลา นะ ตูฮัด อีตู     ฌาดี ปือมือเลา ฮูโกบ นู ปือนอฮ บาฌิ     นู บูวัจ บรี ซือมียา ลือปัซ ดัฮ. กะฆีเตอ     ซือมียา ดีฮา นู ลีฮัจ บรี บาฌิ     เดะ ปือมือเลา ฮูโกบ อีตู     นู บือฮีมัจ เตด บราดู เตอ     นู บูกัด ฌาดี ซือมียา ซัจ มือนีงัย ซัจ ลูปา     ตาปี ญา ฌาดี ซือมียา บูวัจ ตูโรจ เตอ     ซือมียา อีตู เลอ     ตูฮัด นะ บรี กะ ญา ซือนัง ซือลามัจ     เดะ โกะ ปือบูวัจ นะ ญา.
59001026	ดัฮ ซือมียา ดีฮา อีงัจ จะ     อีซี ญา ฌาดี ซือมียา ตูเฮะ กะ ตูฮัด นะ ญา เตอ     ตาปี ญา มือเลา เตด บือฮีมัจ ดูลู     กะฆีเตอ ญา ตีปู ญาวา นะ ญา ตะอาซิก. นู ญา ตูเฮะ โปด     เตด ฌาดี นามา เลอ.
59001027	ลาฆู ตูเฮะ นู ตูฮัด อาโปก เดะ อาตัซ ลีฮัจ จะ     ฌาดี ลาฆู ตูเฮะ นู บาฌิ     บูกัด ลาฆู ตูเฮะ นู ตะอารัฮ     ฌาดี กะฆีนี เลอ. บรี ซือมียา ยอม บือบือลา โกะ นานะ     นู ฮอย เอด ฮอย อาโปก เตอ     ยอม บือบือลา โกะ นีบีนี ฌานา นู ฮาฌะ เตอ. บรี ซือมียา ตีเมา นะ บูวัจ ลาฆู นู ตะอารัฮ     บือกะ ซือมียา โซะ ดือนียา บูวัจ เตอ. ซือมียา อีตู เลอ นู ตูเฮะ ซูโงฮ.
59002001	อาดี-บราดี นะ กู เออ     นู กาเญา อาดา ปือจายา กะ เยซู คริด     ตูฮัด นู บือซรี บือซายา นะ กีตา เตอ     ซือมียา ดีฮา โปด     ฌางัน นะ ซายัก บรัจ ลัฮ-บือลัฮ.
59002002	นะ ฌาดี กะฮามี? ดัฮ ซือมียา อาดา จีเจด มัซ     อาดา กาเยด บือฆาจะ     มาโซะ บือมุน นะ กาเญา เตอ     อาดา ซือมียา ฮาฌะ     ปากัย กาเยด จีแจะ     มาโซะ ปี ซามา     กาเญา นะ บูวัจ กะฮามี?
59002003	อูรัก กาเยด บือฆาจะ     กาเญา นะ ซาโมจ บาฌิ เฆอ     นะ มือเลา ฌางัน ญา จะ     "บรี เกา มาโซะ ดูโดะ     เดะ ตือปัจ นู บาฌิ อีนี เลอ." ตาปี นะ มือเลา ฌางัน ซือมียา ฮาฌะ จะ     "เกา บือดีรี โตะ อีตู เลอ." เฆอ จะ "เกา ดูโดะ โซะ กากี นะ กู เลอ."
59002004	ดัฮ กาเญา บูวัจ กะฆีเตอ     กาเญา ปีเลฮ มูคา ดัฮ     ฌาดี ซือมียา นู กรัจ ฮูโกบ     ตูโรจ กะ ฮาตี นู ฌาฮัจ นะ กาเญา.
59002005	อาดี-บราดี นู กู ซายัก เออ     มือนีงัย เลอ. ตูฮัด เดะ อาตัซ บือเลฮ ปีเลฮ     โกะ ซือมียา นู ฮาฌะ โซะ ดือนียา     บูกัด เฆอ? ญา ปีเลฮ กูญา     บรี ฌาดี ซือมียา กายา โซะ ฮาตี     กรานา กูญา ปือจายา ดัฮ. กูญา เตอ     นะ ซาโมจ ปือซากา     ฌาดี ลูมอฮ ซือมียา นู อาดา ตูฮัด ฌาดี ราฌา     บือกะ ตูฮัด บือเลฮ บือฌาญี นะ บรี     กะ ลูมอฮ ซือมียา นู ซายัก กะ ญา.
59002006	ตาปี โซะ กาเญา เลอ     กาเญา มือฌัฮ กะ โกะ ซือมียา ฮาฌะ ดัฮ. ตาปี ซาปา เลอ     นู ปรือกัด กาเญา_     นู บาวา กาเญา บือปี กะ ซัน? ฌาดี อูรัก กายา บูกัด เฆอ?
59002007	ญา เตอ     นู มือเลา ตะอารัฮ     กะ นามา นู บาฌิ     นู กาเญา ซาโมจ เดะ ตูฮัด ดัฮ     บูกัด เฆอ?
59002008	เดะ ซูรัจ ปือมือเลา นะ ตูฮัด     อาดา ปือมือเลา ฮูโกบ     บือกะ ฮูโกบ นะ ราฌา     นู จะ "เกา กือนา ซายัก กะ กาวัด     ซือรูปา ซายัก กะ ญาวา ตะอาซิก." ดัฮ กาเญา ตูโรจ ฮูโกบ อีนี รือมัก ดัฮ     กาเญา บูวัจ บาฌิ ดัฮ เลอ.
59002009	ตาปี ดัฮ กาเญา ซายัก บรัจ ลัฮ-บือลัฮ เตอ     กาเญา บูวัจ ดูซา ดัฮ. ปือมือเลา ฮูโกบ นะ ตูฮัด โปด     บรี ลีฮัจ จะ     กาเญา ฌาดี อูรัก ซาลัฮ ดัฮ.
59002010	ดัฮ ซือมียา ดีฮา ตูโรจ กะ ปือมือเลา ฮูโกบ ซือมูฮา     รือมัก ดัฮ เตอ     ตาปี ญา บูวัจ ซาลัฮ ซา ตือนอซ     ซือมียา อีตู ญา ซาลัฮ เดะ ปือมือเลา ฮูโกบ ซือมูฮา เลอ.
59002011	ซาเบะ ตูฮัด นู มือเลา จะ "ฌางัน บือกาเซฮ เลอ" ญา โปด มือเลา ปูลัก จะ     "ฌางัน บูนอฮ ซือมียา เลอ". กะฆีเตอ ดัฮ กาเญา เตด บูวัจ ลาฆู บือกาเซฮ เตอ     ตาปี บูนอฮ ซือมียา ดัฮ     กาเญา ฌาดี อูรัก ซาลัฮ เดะ ฮูโกบ ฌูฆา เลอ.
59002012	กาเญา กือนา มือเลา     กือนา บูวัจ ฌูฆา     ฌาดี ซือมียา นู นะ กือนา กรัจ ฮูโกบ     ตูโรจ บือกะ ปือมือเลา ฮูโกบ นะ ตูฮัด     นู นะ บรี ซือมียา ลือปัซ เตอ.
59002013	ซือมียา นู เตด ตือจีฮัด กะ กาวัด     ตูฮัด นะ กรัจ ฮูโกบ ญา     ฮอย เตด ตือจีฮัด เลอ. ตาปี ซือมียา นู ตือจีฮัด กะ กาวัด     ญา นะ บือเลฮ ฌือนัฮ เดะ อารี กรัจ ฮูโกบ.
59002014	อาดี-บราดี นะ กู เออ     กะ ซือมียา ดีฮา มือเลา จะ     "ปือจายา ดัฮ" ตาปี ญา เตด บูวัจ ตูโรจ เตอ     ญา นะ อูโตก กะฮามี เลอ? ลาฆู ปือจายา กะฆีเตอ     นะ ตูโลก ญา บรี ฮีโดะ ลือปัซ บาฌิ     บือเลฮ เฆอ? เตด โบะ.
59002015	ดัฮ-จะ อาดี-บราดี ซือมียา ดีฮา     ฮอย กาเยด นะ ปากัย     ฮอย บารัก นะ มากัด
59002016	บารู อาดา ซืออูรัก เดะ ลูมอฮ กาเญา     มือเลา ฌางัน กูญา จะ     "เกา ปี ซือนัง ซือลามัจ เลอ. บรี ดูโดะ ซือนัง มากัด กือญัง เลอ." ตาปี เตด ฮาฆิ บือนา บารัก นู กูญา บือคานะ เตอ     นู บูวัจ กะฆีเตอ นะ อูโตก กะฮามี เลอ?
59002017	ฌาดี กะฆีเตอ ฌูฆา เลอ     ดัฮ กาเญา อาดา ปือจายา ซา ลาฆู     ตาปี ฮอย เตด บูวัจ ตูโรจ เตอ     ฌาดี ลาฆู ปือจายา นู ฮอย เตด ฌาดี นามา     บือกะ ญา มาตี ดัฮ เลอ.
59002018	อาดา ซือมียา ซืออูรัก นะ มือเลา จะ     "นู ซืออูรัก ญา ปือจายา     นู ซืออูรัก ญา บูวัจ ตูโรจ." กือนา บรี กู ลีฮัจ จะ     นู เกา ปือจายา ตาปี ฮอย เตด บูวัจ ตูโรจ     ฌาดี กะฮามี. ตาปี โซะ กู นี     นู กู ปือจายา เตอ     เกา นะ บือเลฮ ลีฮัจ     เดะ ลาฆู บูวัจ ตูโรจ นะ กู เลอ.
59002019	เกา ปือจายา จะ     ตูฮัด อาดา แนฮ ซา. โบะ บาฌิ ดัฮ เลอ. โกะ ลูมอฮ ฮาตู โปด     กูญา ปือจายา กะฆีเตอ     ตาปี กูญา ตาโกจ ยู ญาวา กือตัยํ.
59002020	ซือมียา บูดอ เออ     เกา นะ บรี กู มือญาเระ บรี เกา ลีฮัจ เฆอ     จะ นู เกา ปือจายา ตาปี เตด บูวัจ ตูโรจ เตอ     ญา เตด ฌาดี นามา เลอ.
59002021	บรีงัจ ลีฮัจ เลอ. อับราฮัม นู บีลาแก นะ กีตา กาลา นูตู     ญา บือเลฮ อาเกะ อีซัก     นานะ นะ ญา     บีดา นะ มือญือมัฮ กะ ตูฮัด     เดะ อาตัซ ตือปัจ ตูนู บารัก มือนืองะ อีตู. กะฆีเตอ เลอ     ญา ฌาดี ซือมียา บาฌิ-ตือปัจ ฌางัน ตูฮัด ดัฮ     กรานา ญา บูวัจ ตูโรจ     บูกัด เฆอ?
59002022	กาเญา ฆาโดฮ ลีฮัจ จะ     อับราฮัม เตอ     ญา ปือจายา     ญา บูวัจ ตูโรจ ซามา. โกะ ปือบูวัจ นะ ญา     บูวัจ บรี ญา ปือจายา ปือนอฮ เดะ ฮาตี.
59002023	กะฆีเตอ รือมัก ดัฮ เลอ     ตือนอซ ซูรัจ ปือมือเลา นะ ตูฮัด นู จะ "อับราฮัม ปือจายา กะ ตูฮัด เดะ อาตัซ ดัฮ. ซาเบะ กะฆีเตอ เลอ     ตูฮัด บือเลฮ กีรา ดัฮ จะ     ญา ฌาดี ซือมียา บาฌิ-ตือปัจ." กะฆีเตอ อับราฮัม บือเลฮ ปือนามา จะ     "ซาบัจ นะ ตูฮัด."
59002024	กาเญา ลีฮัจ จะ     ซือมียา นะ กือนา กีรา จะ     ฌาดี ซือมียา บาฌิ-ตือปัจ ดัฮ     กรานา ญา บูวัจ ตูโรจ เลอ     บูกัด กรานา ซา ลาฆู ญา ปือจายา.
59002025	ซือรูปา กะฆีเตอ     ราฮับ     นีบีนี ฌาลัก เตอ     ญา บือเลฮ ซาโมจ โกะ ปือญูโรฮ นะ ลูมอฮ อิซราเอน     ญา อาตัจ กูญา ปี เดะ ฌาลัด อาซิก ปูลัก. กะฆีเตอ ญา โปด ฌูฆา     กือนา กีรา จะ     ฌาดี ซือมียา บาฌิ-ตือปัจ     กรานา โกะ ปือบูวัจ นะ ญา     บูกัด เฆอ?
59002026	กะ ญาวา ฮอย ซือมืองัจ     ญา มาตี ดัฮ. กะฆีเตอ ฌูฆา     ลาฆู ปือจายา นู เตด บูวัจ ตูโรจ เตอ     ญา มาตี ฌูฆา ดัฮ.
59003001	อาดี-บราดี นะ กู เออ     ฌางัน บรี กาเญา ฌาดี ซือมียา อาฌัยํ     บาญะ อูรัก เลอ. กรานา ตาฮู จะ     กามี นู ฌาดี ซือมียา อาฌัยํ เตอ     นะ กือนา กรัจ ฮูโกบ ลือเบฮ เดะ กาวัด.
59003002	กรานา กีตา ซือมูฮา บียาซา บูวัจ ซาลัฮ บาญะ ลาฆู. กะ ซือมียา ดีฮา ฮอย ซาลัฮ เดะ ปือมือเลา นะ ญา เตอ     ซือมียา อีตู ญา ฌาดี ซือมียา ปือนอฮ บาฌิ ดัฮ     นู นะ บือเลฮ ฮูโกบ ญาวา ตะอาซิก ซือมูฮา เลอ.
59003003	กีตา บอฮ ตาลี เดะ มูโลจ กูดา     บรี ญา มือนีงัย ตูโรจ กะ กีตา. กะฆีเตอ กีตา นะ บูวัจ บรี ญาวา นะ กูดา อีตู     ลีเกาะ ปี โซะ ดีฮา โปด     บือเลฮ.
59003004	บรีงัจ ลีฮัจ เลอ     โกะ กาปัน     เฆอ-จะ โกะ ซาโฆยํ บือซัยํ เตอ     ญา บลายัยํ มือนูโรจ อาเงน ตือฆัยํ. ตาปี มีเซ-จะ กือมูดี ญา ดือมิ-ตอจ     ซือมียา ปือฆัก กือมูดี อีตู     ญา นะ บูวัจ บรี กาปัน ลีเกาะ ปี     ตูโรจ กะ ฮาตี นะ ญา.
59003005	กะฆีเตอ ลีดัฮ โปด     มีเซ ญา ฌาดี กลือกะ นู ดือมิ     ตาปี ญา มือเลา มือโอจ     มือเลา บือซัยํ. ลีฮัจ เลอ     ฮูตัด บือซัยํ เตอ     กือนา ปรือติก อาปี     ปือลัฮ ฮาบิฮ ดัฮ เลอ.
59003006	ลีดัฮ โปด     ญา ซือรูปา อาปี. ญา ฌาดี บือกะ ลาฆู ฌาฮัจ     ดูโดะ เดะ ดาลับ ญาวา กีตา. ญา บูวัจ บรี ญาวา กีตา ตะอารัฮ ฮาปา     บูวัจ บรี ญาวา กีตา ปือลัฮ ฮางอซ     ฌางัน อาปี นู ปลือกัจ มาแรฮ ดาตัก เดะ นอรากา.
59003007	โกะ บือนาตัก ราตา มาจับ     โกะ บูโรก     โกะ บือนาตัก มือรากะ เตอ     โกะ บือนาตัก เดะ อาเย โปด     ลูมอฮ อีนี ซือมูฮา ซือมียา นะ อาฌัยํ บรี ฌีนะ บือเลฮ. ตะเดะ ดูลู เตอ     โกะ ซือมียา ดือละ อาฌัยํ โกะ บือนาตัก บรี ฌีนะ กะฆีเตอ ดัฮ.
59003008	ตาปี ลีดัฮ เตอ     ฮอย ซือมียา ดีฮา นู นะ อาฌัยํ บรี ฌีนะ บือเลฮ. ลีดัฮ ญา ฌาดี บือนา บารัก นู ฌาฮัจ     ฮอย เตด ตาฮู ดูโดะ ซืองะ. ญา เตอ     ซือรูปา อาเย บีซา     นู บูวัจ บรี ซือมียา มาตี.
59003009	ลีดัฮ อีตู เตอ     ซัจ กีตา ซูโรฮ มือเลา บรี ซือลามัจ กะ ตูฮัด     นู อาโปก เดะ อาตัซ     ซัจ มือเลา ซูปัฮ อาโบยํ โกะ ซือมียา     นู ตูฮัด บือเลฮ บือฌาดี ดัฮ     บรี ซือรูปา รูปา นะ ญา.
59003010	มูโลจ ซา อีตู     ญา มือเลา ดูวา มาจับ     ปือมือเลา นู บรี ซือลามัจ     ฌางัน ปือมือเลา ซูปัฮ อาโบยํ. อาดี-บราดี นะ กู เออ     เตด บือฆูนา นะ บูวัจ ลาฆู อีนี เลอ.
59003011	มาตา อาเย นะ ตรือเบะ อาเย ตาวัยํ     ฌางัน อาเย มาเซด     ซา ราวัก     บือเลฮ เฆอ?
59003012	อาดี-บราดี นะ กู เออ     ปูโฮด กรายา-บูดี นะ ตรือเบะ บูวัฮ กือดูโนด บือเลฮ เฆอ? ปูโฮด อางุน นะ ตรือเบะ บูวัฮ กรายา-บูดี บือเลฮ เฆอ? กะฆีเตอ ฌูฆา     มาตา อาเย นะ ตรือเบะ อาเย มาเซด     ฌางัน อาเย ตาวัยํ มาซามา     เตด บือเลฮ เลอ.
59003013	เดะ ลูมอฮ กาเญา     อาดา ซาปา นู ปานัย อากัน     นู บือเลฮ ตาฮู ลาฆู บาฌิ เฆอ? บรี ซือมียา อีตู บูวัจ ตูโรจ กะ ลาฆู นู บาฌิ. กะฆีเตอ โกะ ปือบูวัจ นะ ญา นะ บรี ลีฮัจ จะ     ญา ปานัย อากัน     ฮาตี บือแฌะ เลอ.
59003014	ตาปี ดัฮ กาเญา อาดา ฮาตี กรัซ     ดือกี กะ กาวัด     ซูกา นะ บือซัยํ เดะ กาวัด เตอ     ฌางัน บือตืองัน     ฌางัน มือเลา มืออูปัย ปาซัน ลาฆู นู ซูโงฮ เลอ.
59003015	ลาฆู นู อาดา อากัน กะฆีนี     ฮอย เตด มาแรฮ เดะ โซะ อาตัซ ลาแงะ     ตาปี ฌาดี ลาฆู โซะ ดือนียา     ลาฆู นู ฮอย ซือมืองัจ นะ ตูฮัด เตอ     ฌาดี ลาฆู นู ดาตัก เดะ ฮาตู ซีตัด เลอ.
59003016	เตด-จะ ตือปัจ ดีฮา นู อาดา ลาฆู ดือกี     ซูกา นะ บือซัยํ เดะ กาวัด เตอ     ตือปัจ อีตู อาดา ลาฆู จาเจา     ลาฆู ฮอย เตด บือฆูนา ราตา.
59003017	ตาปี ซือมียา นู อาดา อากัน     ดาตัก เดะ โซะ อาตัซ ลาแงะ เตอ     ลามูลา ญา ฮาตี จรัฮ บาฌิ     ลือปัซ อีตู ญา บูวัจ บรี ดูโดะ ซือนัง บือซามา     ญา ฮาตี บือแฌะ เตอ     ฌาดี ซือมียา นู กือนา อูจะ กะ ญา     ญา โปด เตด ลาวัด เลอ. ญา อาดา ฮาตี ตือจีฮัด     บูวัจ บาฌิ กะ กาวัด     ซือรูปา ฌาดี ปูโฮด กายู นู บือตรือเบะ บูวัฮ นู บาฌิ. ญา ฮอย เตด ซายัก บรัจ ลัฮ-บือลัฮ เตอ     เตด ฌาดี ซือมียา มูคา มาเนฮ ฮาตี ฌาฮัจ เลอ.
59003018	ซือมียา กะฆีนี     นู บูวัจ บรี ดูโดะ ซือนัง บือซามา เตอ     ซือรูปา กูญา ตานัม ลาฆู นู ซือนัง ซือลามัจ     บือกะ ฌาดี บีฌี นู นะ บือตูโมฮ     บือตรือเบะ บูวัฮ บาญะ     ฌาดี ลาฆู นู รือมัก บาฌิ เลอ.
59004001	ปาซัน นามา บูวัจ บรี กาเญา อาดา บลาวัด     อาดา บือตือฆัฮ บือซามา-ซามา? ซาเบะ ฮาตี นะ กาเญา ฆาละ นะ บรามัย     บูวัจ บรี อาดา ซือรูปา ลาฆู บือปรัก     เดะ กลือกะ ญาวา นะ กาเญา     บูกัด เฆอ?
59004002	กาเญา ฆาละ นะ บือเลฮ     ตาปี ฮอย เตด บือเลฮ. กาเญา บูนอฮ กาวัด     ฌางัน ฮาตี บือดือกี-ดือกี     ตาปี เตด บือเลฮ นามา เลอ. กาเญา บือตือฆัฮ     บลาวัด บือซามา-ซามา     ตาปี เตด บือเลฮ     ซาเบะ กาเญา เตด มีตา เดะ ตูฮัด.
59004003	มีเซ-จะ มีตา โปด     ตาปี กาเญา เตด ซาโมจ นามา     ซาเบะ กาเญา มีตา ซาลัฮ     อีงัจ นะ ตูโรจ กะ ฮาตี นะ กาเญา     นู ฆาละ นะ บรามัย.
59004004	โอ ลูมอฮ ซือมียา บือกาเซฮ เออ     กาเญา เตด ตาฮู เฆอ? ซือมียา นู ฌาดี กาวัด โซะ ดือนียา เตอ     ญา นะ ฌาดี ซือตรู นะ ตูฮัด. กะฆีเตอ     ซือมียา ดีฮา นู อาดา ฮาตี นะ ฌาดี กาวัด โซะ ดือนียา     ญา เตอ     ฌาดี ซือตรู นะ ตูฮัด ดัฮ เลอ.
59004005	กาเญา กีรา จะ     ซูรัจ ปือมือเลา นะ ตูฮัด มือเลา เตด ฌาดี นามา เฆอ     นู จะ     "ตูฮัด เตอ     ญา บรีงัจ บาญะ     กะ ซือมืองัจ อีตู     นู ญา บูวัจ บรี ดูโดะ เดะ ฮาตี กีตา."
59004006	ตาปี ตูฮัด เตอ     ญา นะ ฮาลัย บรี ซือลามัจ กะ กีตา     บรี บือตามัฮ บาญะ เลอ. กะฆีเตอ อาดา เดะ ซูรัจ ปือมือเลา นะ ตูฮัด นู จะ "ตูฮัด เดะ อาตัซ ญา บลาวัด ฌางัน ซือมียา นู อาดา ฮาตี งันตืองัน     ตาปี ญา ฮาลัย บรี ซือลามัจ กะ ซือมียา นู ฮาตี มือนูโนะ." ญา จะ.
59004007	กะฆีเตอ     บรี กาเญา มือนูโนะ-ฮาตี     บูวัจ ตูโรจ กะ ตูฮัด เลอ. บลาวัด เลอ     ฌางัน กือปาลา ฮาตู ซีตัด บรี กะ ญา ลารี เดะ กาเญา.
59004008	กาเญา กือนา มาโซะ ดาปิก ตูฮัด เลอ     ตูฮัด โปด     นะ มาแรฮ ดาปิก กาเญา. อูรัก บือดูซา ซือมูฮา เออ     กือนา บาโซฮ ตางัน นะ กาเญา บรี บาฌิ เลอ. โอ อูรัก ฮาตี บือดูวา เออ     กือนา บาโซฮ ฮาตี นะ กาเญา บรี จรัฮ บาฌิ เลอ.
59004009	กือนา บาฮาตี บรี ซูโงฮ     มือนาแงฮ บือปาโตด เลอ. บรี ลาฆู บือฆือละ นะ กาเญา     ซาเลด ฌาดี ลาฆู บาฮาตี. บรี ลาฆู ซูกา-ฮาตี ฌาดี ลาฆู ฌาโวฮ-ฮาตี เลอ.
59004010	บรี กาเญา มือนูโนะ-ฮาตี ซูโงฮ     โซะ ฮึลด ตูฮัด เดะ อาตัซ. กะฆีเตอ ญา โปด     นะ อาเกะ ฌูโญก กาเญา.
59004011	เออ อาดี-บราดี ซือมูฮา     ฌางัน มือเลา มืออูปัจ บือซามา-ซามา เลอ. ซือมียา นู มืออูปัจ กาวัด     นู กรัจ ฮูโกบ กาวัด นะ ญา เตอ     ซือรูปา ญา มือเลา มืออูปัจ กะ ปือมือเลา ฮูโกบ นะ ตูฮัด     ซือรูปา อีซี ญา กรัจ ฮูโกบ ปือมือเลา ฮูโกบ อีตู เลอ. ตาปี กะ เกา กรัจ ฮูโกบ     ตูโรจ บือกะ ปือมือเลา ฮูโกบ นะ ตูฮัด กะฆีเตอ     ซือรูปา เกา บูกัด ซือมียา ตูโรจ ฮูโกบ อีตู     ตาปี ฌาดี ซือมียา กรัจ ฮูโกบ ดัฮ.
59004012	อาดา ตูฮัด แนฮ ซา     ญา เตอ     นู บือเลฮ ตืองะ ปือมือเลา ฮูโกบ อีตู     ญา เลอ     ฌาดี ตูฮัด นู กรัจ ฮูโกบ. ญา ตูโลก บรี ฮีโดะ ลือปัซ บาฌิ     ญา บูวัจ บรี บือนาซา ฌูฆา เลอ. กะฆีเตอ     เกา ฌาดี ซาปา     นู นะ กรัจ ฮูโกบ กาวัด นะ เกา?
59004013	มือนีงัย เลอ     กาเญา นู มือเลา จะ     "อารี อีนี     เฆอ-จะ     มัฮปาฆี โปด     กามี นะ ปี กะ ตูโปะ อีตู เตอ     นะ ดูโดะ โซะ อีตู ซือตาโฮด     นะ บือกรือฌา     นะ บือลี นะ ฌูวัน     ซารี อูโตก กะฆีเตอ เลอ."
59004014	ตาปี กาเญา เตด ตาฮู จะ     มัฮปาฆี นะ ฌาดี กะฮามี     ญาวา นะ กาเญา โปด     นะ ฌาดี กะฮามี. กาเญา ซือรูปา กะ กาโบจ เตอ     ซัจ อาดา     ซัจ ฮอย ดัฮ เลอ.
59004015	กาเญา เตด บือฆูนา นะ มือเลา กะฆีเตอ     ตาปี ฆาโดฮ มือเลา จะ     "ดัฮ ตูฮัด ซูกา-ฮาตี เตอ     กามี นะ ฮีโดะ     นะ บือเลฮ บูวัจ ลาฆู อีนี     ลาฆู อีตู."
59004016	ตาปี กาเญา มือเลา งันตืองัน     มือโอจ กะ ญาวา ตะอาซิก เลอ. ลาฆู นู มือเลา งันตืองัน กะฆีเตอ     ฌาดี ลาฆู ซาลัฮ     ซือมูฮา.
59004017	กะฆีเตอ     ซือมียา ดีฮา นู ตาฮู ลาฆู นู บาฌิ เตอ     ตาปี ญา เตด บูวัจ ตูโรจ เตอ     ซือมียา อีตู ฌาดี ซือมียา บือดูซา เลอ.
59005001	มือนีงัย เลอ     กาเญา ซือมียา กายา เตอ     บรี มือนาแงฮ บือปาโตด เลอ     กรานา ลาฆู ซูซัฮ ฮาฌะ     นู นะ มาแรฮ รอจ กะ กาเญา ดัฮ.
59005002	บือนา บารัก นู บรือฆา นะ กาเญา     บูโระ ฮาบิฮ ดัฮ. กาเยด นะ กาเญา โปด     นอยํ-อานอยํ มากัด ฮาบิฮ ดัฮ.
59005003	โกะ มัซ ปีระ นะ กาเญา     ฮาบิฮ บือการัจ ดัฮ. นู การัจ อีตู เตอ     นะ ฌาดี ซะซี นู อาดู ลาฆู นะ กาเญา. การัจ อีตู นะ มากัด ลูลู นะ กาเญา     ซือรูปา กะ อาปี เลอ. กาเญา บือเลฮ ปือมุน ตาโรฮ โกะ บือนา บารัก บาญะ     เดะ วะตู นู ปือญูดัฮ อีนี เลอ.
59005004	นี เลอ     ฆาฌี นะ ซือมียา กือตับ ปาดี เดะ บือนัก นะ กาเญา     นู กาเญา กีจอฮ ดัฮ เตอ     ฆาฌี อีตู เลอ     ญา บือซูระ อาดู กาเญา. นู ซือมียา กือตับ ปาดี บือซูระ เตอ     รอจ กะ ตือลีงา นะ ตูฮัด นู มือฆัฮ ซูโงฮ ดัฮ.
59005005	กาเญา บียาซา ซูโรฮ ดูเวะ ราฮูรา     มากัด บาฌิ     ซือมาตา ซูกา กะ รามัย. กาเญา มากัด บาฌิ บรี ฮาตี ลือมัฮ     นาตี อารี นู กือนา นะ บูนอฮ.
59005006	กาเญา บือเลฮ กรัจ ฮูโกบ     บือเลฮ บูนอฮ ซือมียา บาฌิ-ตือปัจ     ตาปี กูญา เตด บลาวัด เลอ.
59005007	กะฆีเตอ อาดี-บราดี เออ     บรี กาเญา ตาฮัด-ฮาตี เลอ     ตือดะ รอจ กะ อารี นู ตูฮัด นะ ปาเระ มาแรฮ. บรีงัจ ลีฮัจ     ลาฆู นะ ซือมียา นู บือบือลา กือโบด. ญา กือนา ตูงู     กือนา ตาฮัด-ฮาตี     นาตี มูเซด ฮูฌัด นู ลามูลา     มูเซด ฮูฌัด ปือญูดัฮ ปูลัก     บีดา นะ บือเลฮ โกะ บูวัฮ นู บาฌิ     เดะ กือโบด อีตู เลอ.
59005008	กาเญา กือนา ตาฮัด-ฮาตี กะฆีเตอ เลอ. บรี กาเญา ตือตู-ฮาตี เลอ     ซาเบะ ซรือปะ กะ อารี นู ตูฮัด นะ มาแรฮ ปาเระ ดัฮ.
59005009	อาดี-บราดี เออ     ฌางัน บือซูงุจ กะ กาวัด บือซามา เลอ     บีดา กาเญา นะ เตด กือนา ฮูโกบ. นี เลอ     ตูฮัด นู นะ กรัจ ฮูโกบ เตอ     ญา อาดา เดะ โซะ ปีตู ดัฮ.
59005010	อาดี-บราดี เออ     บรีงัจ ลีฮัจ เลอ     ลาฆู นะ โกะ ซือมียา ตูโดฮ ลาฆู นะ ตูฮัด     นู บือเลฮ มือญาเระ เดะ นามา นะ ตูฮัด. กูญา กือนา ซูซัฮ ปายัฮ     ตาปี กูวาซา ตาฮัด-ฮาตี ลามา. กะฆีเตอ กูญา ฌาดี จูตอ บรี กะ กีตา นะ ตูโรจ.
59005011	นี เลอ     กีตา กีรา จะ     ลูมอฮ อีตู นู ตาฮัด-ฮาตี     กูญา บือเลฮ ลาฆู ซือนัง ซือลามัจ ดัฮ. กาเญา บือเลฮ ดืองัยํ ลาฆู นะ โยบ ดัฮ     นู ญา ตาฮัด-ฮาตี ซูโงฮ. กาเญา ตาฮู ฌูฆา จะ     นู ตูฮัด บือเลฮ บูวัจ บรี ลาฆู นะ โยบ ซือลือซัย     บาฌิ กะฮามี. ลาฆู กะฆีเตอ บรี ลีฮัจ จะ     ตูฮัด เตอ ญา ฮาตี บาฌิ ซูโงฮ     ตือจีฮัด กะ อูมัจ-ซือมียา กีตา เลอ.
59005012	อาดี-บราดี นะ กู เออ     ลือเบฮ เดะ มานามา เตอ     ฌางัน บรี กาเญา อาเกะ มือเลา บือซูปัฮ เลอ. เตด-จะ ลาฆู โซะ ลาแงะ     ลาฆู โซะ ดือนียา     ลาฆู อาซิก โปด     ฌางัน นะ อาเมด มาแรฮ มือเลา บือซูปัฮ ลาลู เลอ. ดัฮ ซูโงฮ     จะ "ซูโงฮ."     ดัฮ บูกัด     จะ     "บูกัด." ฌางัน มือเลา ลือเบฮ     ตาโกจ-จะ กาเญา นะ กือนา กรัจ ฮูโกบ เลอ.
59005013	เดะ ลูมอฮ กาเญา     อาดา ซาปา กือนา ซูซัฮ ปายัฮ เฆอ? บรี ญา บือซาโวจ เลอ. อาดา ซาปา นู ซือนัง-ฮาตี เฆอ? บรี ญา มือญาญี ปูฌี กะ ตูฮัด.
59005014	เดะ ลูมอฮ กาเญา     อาดา ซาปา นู เตด ซือนัง ญาวา เฆอ? บรี ญา บลาโลก โกะ ซือมียา บือบือลา ลูมอฮ นะ ตูฮัด มาแรฮ     บรี กูญา นะ บือซาโวจ บีดา ญา     อาเมด มีญะ ลือมัยํ ญาวา นะ ญา     เดะ นามา นะ ตูฮัด.
59005015	นู กูญา บือซาโวจ ฌางัน ฮาตี ปือจายา เตอ     นะ ตูโลก ซือมียา ซาเกะ บรี ลือฆา. ตูฮัด โปด     นะ ตูโลก อาเกะ ญาวา ญา บรี ซือนัง ปูลัก. กะ ซือมียา อีตู บูวัจ ดูซา ดัฮ     ตูฮัด นะ อาเกะ ดูซา นะ ญา บูวัก เลอ.
59005016	กะฆีเตอ     บรี กาเญา ซาโงะ ดูซา บือซามา     บรี บือซาโวจ บือซามา-ซามา บีดา กาเญา นะ ซือนัง บาฌิ ซือมูฮา. นู ซือมียา บาฌิ-ตือปัจ บือซาโวจ เตอ     อาดา ปือมือฆัฮ เลอ     นะ บูวัจ บรี ฌาดี ลาฆู บือซัยํ.
59005017	เอลียา เตอ     ญา ฌาดี ซือมียา ซือรูปา บือกะ กีตา เลอ. ญา บือซาโวจ งูฆางู บรี ฮอย ฮูฌัด. กะฆีเตอ ตีฆา ตาโฮด นัม บูลัด     ฮอย ฮูฌัด ลาลู เดะ นังฆรี.
59005018	กะฆีเตอ     ญา บือซาโวจ ปูลัก     บูวัจ บรี ฮูฌัด ตูโตฮ บาญะ     บรี อาดา บูวัฮ แนฮ-ฌือแนฮ บือตูโมฮ เดะ ตานัฮ เลอ.
59005019	อาดี-บราดี นะ กู เออ     เดะ ลูมอฮ กาเญา     กาเลา-จะ อาดา ซือมียา ซือซัจ เดะ ลาฆู นู ซูโงฮ     บารู อาดา ซือมียา อาซิก บูวัจ บรี ญา บราเลฮ-ฮาตี ปาเระ เตอ
59005020	บรี กะ ญา ตาฮู จะ     ซือมียา นู บาวา อูรัก บือดูซา ปาเระ     เดะ ฌาลัด นู ซือซัจ ซีงี เตอ     ญา นะ ตูโลก ญาวา ซือมียา อีตู     บรี ลือปัซ เดะ มาตี     นะ บูวัจ บรี ดูซา บาญะ นะ ญา     ตูโดก ดัฮ.
60001001	กู เปโตร     ฌาดี ปือญูโรฮ นะ เยซู คริด. กู ฆาแรฮ ซูรัจ อีนี     กีเรบ บรี กะ ลูมอฮ ซือมียา นู ตูฮัด ปีเลฮ ดัฮ     นู ปือจัฮ-บือลัฮ     ปี นูปัก ดูโดะ โซะ นังฆรี ปอนโตด     โซะ นังฆรี ฆาลาเตีย     โซะ นังฆรี กับปาโดเซีย     โซะ นังฆรี เอเซีย     ฌางัน นังฆรี บิทีเนีย.
60001002	นู กาเญา กือนา ปีเลฮ ดัฮ     ญา ตูโรจ ลาฆู นู ตูฮัด     อาโปก เดะ อาตัซ     ญา บือกีรา ดูลู ดัฮ. ซือมืองัจ นะ ตูฮัด ญา บือเลฮ บาโซฮ กาเญา บรี จรัฮ     บีดา กาเญา นะ มือนีงัย กะ เยซู คริด     บีดา กาเญา นะ ซาโมจ ลาฆู ลือมัยํ     ฌางัน ดารัฮ นะ เยซู ฌูฆา. มีตา เดะ ตูฮัด     นะ บรี ซือลามัจ กะ กาเญา บือตามัฮ บาญะ     บรี ดูโดะ ซือนัง ซือลามัจ บือตามัฮ บรี บาญะ ฌูฆา เลอ.
60001003	บรี ซือลามัจ เลอ     กะ ตูฮัด เดะ อาตัซ     นู ฌาดี อาโปก นะ เยซู คริด     ตูฮัด นะ กีตา. ญา เลอ     ตือจีฮัด บาญะ กะ กีตา ดัฮ     บูวัจ บรี กีตา บือฌาดี บารู ดัฮ     ซาเบะ เยซู คริด     ญา ฮีโดะ ปาเระ เดะ มาตี ดัฮ. กะฆีเตอ     กีตา อาดา ลาฆู ฮาระ กะ ตูฮัด     นู ลาฆู ฮาระ อีตู     ญา อาดา ซือลาลู เลอ.
60001004	กะฆีเตอ ฌูฆา     กีตา นะ ซาโมจ ปือซากา     นู ฮอย เตด บูโระ บูโซะ     นู ฮอย ตือปัจ ตะอารัฮ     นู ฮอย เตด ลายู มืองูรก. ปือซากา อีตู     ตูฮัด ญา ซียะ ตาโรฮ     เดะ โซะ อาตัซ ลาแงะ ดัฮ     บีดา กาเญา.
60001005	กาเญา นู ปือจายา เลอ     ตูฮัด ญา ฌาฆา กาเญา     ฌางัน นู ปือมือฆัฮ นะ ญา. กะฆีเตอ     กาเญา นะ รอจ กะ ลาฆู ฮีโดะ ลือปัซ บาฌิ     นู ตูฮัด ซียะ ฆือนะ ดัฮ     นะ อาเมด มาแรฮ ปลีฮัจ     เดะ วะตู ปือญูดัฮ.
60001006	ซาเบะ ลาฆู อีตู ซือมูฮา     กาเญา ซูกา-ฮาตี ซูโงฮ     มีเซ-จะ วะตู อีนี     กาเญา ฆาโดฮ ตาฮัด ซูซัฮ     ซา วะตู     เดะ ลาฆู ลกลีฮัจ ฌือแนฮๆ.
60001007	ลาฆู ปือจายา นะ กาเญา     ญา อาดา รือฆา มาฮัน ลือเบฮ เดะ มัซ เลอ. โกะ มัซ อีตู เตอ     ญา ฌาดี ซือบารัก นู นะ บือนาซา ปี ฮาบิฮ     ตาปี มัซ โปด     กือนา ลกลีฮัจ ฌางัน อาปี     บรี ลีฮัจ จะ     ฌาดี มัซ ซูโงฮ. กะฆีเตอ ฌูฆา     นู กาเญา ตืองัฮ กือนา ลกลีฮัจ เตอ     ญา มือญาซัจ บรี ลีฮัจ จะ     ลาฆู ปือจายา นะ กาเญา     ญา ฌาดี ลาฆู ซูโงฮ เลอ. กะฆีเตอ     กาเญา นะ กือนา ปูฌี     นะ บือซรี     นะ บือซัยํ มูคา     เดะ วะตู อีตู     นู เยซู คริด     ญา นะ บาลิ ปาเระ มาแรฮ ปลีฮัจ.
60001008	เยซู เตอ     กาเญา เตด ดือละ ลีฮัจ บือฆารี ฌางัน มาตา     ตาปี กาเญา อาดา ซายัก กะ ญา. มีเซ-จะ     วะตู อีนี     กาเญา เตด บือฆารี ญา     ตาปี กาเญา อาดา ปือจายา กะ ญา. กะฆีเตอ     กาเญา ซูกา-ฮาตี บาญะ ซูโงฮ     ลือเบฮ เดะ กีตา นะ มือเลา.
60001009	นู กาเญา ปือจายา กะ ญา     บูวัจ บรี กาเญา ตืองัฮ ซาโมจ ลาฆู ฮีโดะ ลือปัซ บาฌิ เลอ.
60001010	ลูมอฮ ซือมียา ตูโดฮ ลาฆู นะ ตูฮัด เตอ     นู บือเลฮ มือเลา ตูโดฮ จะ     ญา นะ ฮาลัย บรี ซือลามัจ กะ กาเญา เตอ     กูญา โปด     บือเลฮ กูวาซา มือโซะ มียา     ปาซัน ลาฆู ฮีโดะ ลือปัซ บาฌิ ซีงี เลอ.
60001011	ลูมอฮ ซือมียา ตูโดฮ อีตู     กูญา อาดา ซือมืองัจ นะ เยซู คริด ดูโดะ เดะ ดาลับ ญาวา นะ กูญา เตอ     บูวัจ บรี กูญา ตูโดฮ ดูลู     ปาซัน ลาฆู นู เยซู คริด นะ ตาฮัด ซูซัฮ ปายัฮ     นู ญา นะ อาดา ลาฆู บือซรี เดะ บลากัก เลอ. กะฆีเตอ     กูญา อีตู ซีงี     กูญา บือเลฮ มือโซะ มียา จะ     ซือมืองัจ อีตู ตูโญะ กะ ซือมียา ดีฮา     กะ วะตู ดีฮา เตอ.
60001012	ตูฮัด บือเลฮ ปลีฮัจ บรี กูญา ตาฮู จะ     นู กูญา มือเลา ตูโดฮ ลาฆู กะฆีเตอ     บูกัด กรานา กูญา ตะอาซิก     ตาปี กรานา กาเญา เลอ. วะตู อีนี เลอ     กาเญา บือเลฮ ดืองัยํ ลาฆู อีตู ดัฮ     เดะ โกะ ซือมียา นู มาแรฮ มือญาเระ บรีตา นู บาฌิ นะ ตูฮัด. อาดา ซือมืองัจ นะ ตูฮัด     นู ดาตัก เดะ โซะ อาตัซ ลาแงะ     ตูโลก กูญา ซามา. ลาฆู อีตู ซีงี     โกะ ฮูลู-บาลัก นะ ตูฮัด โปด     กูญา ซูกา นะ มือนาตะ ลีฮัจ ฌูฆา.
60001013	กะฆีเตอ เลอ     กาเญา กือนา ซียะ ฮาตี นะ กาเญา บรี บาฌิ เลอ     กือนา ตาฮัด-ฮาตี เลอ. กาเญา กือนา ฮาระ บรี ปือนอฮ เลอ     กะ ลาฆู นู ตูฮัด ญา นะ ฮาลัย บรี ซือลามัจ กะ กาเญา     วะตู เยซู คริด นะ มาแรฮ ปลีฮัจ ดัฮ.
60001014	วะตู ดูลู     กาเญา เตด ตาฮู อารัฮ เตอ     กะฆีเตอ กาเญา ตูโรจ กะ ลาฆู นู ฮาตี กาเญา ฆาละ นะ บูวัจ. ตาปี วะตู อีนี     กาเญา ฌาดี ซือรูปา โกะ นานะ นู มือนีงัย กะ ปะ เดะ ญา เตอ. กะฆีเตอ ฌางัน บรี กาเญา บูวัจ ตูโรจ ลาฆู กะฆีเตอ ลาฆี เลอ.
60001015	ตาปี     นู ตูฮัด     ญา นู บือเลฮ ปาเงน กาเญา ดัฮ เตอ     ญา จรัฮ บาฌิ ซูโงฮ เลอ     กาเญา กือนา ฌาดี ซือมียา จรัฮ บาฌิ ราตา มาจับ กะฆีเตอ ฌูฆา.
60001016	ซาเบะ-จะ     อาดา ซูรัจ ปือมือเลา นะ ตูฮัด นู จะ "กาเญา กือนา ฌาดี ซือมียา จรัฮ บาฌิ     ซาเบะ กู นี     จรัฮ บาฌิ ซูโงฮ เลอ." ตูฮัด ญา จะ.
60001017	กาเญา ซือโบจ กะ ตูฮัด จะ     "อาโปก". ญา เตอ     นู กรัจ ฮูโกบ ราตา ซือมียา     บือกะ ปือบูวัจ นะ กูญา     ฮอย เตด ปีเลฮ มูคา เลอ. กะฆีเตอ     กาลา กาเญา อาดา เดะ ดือนียา อีนี     กาเญา กือนา บูวัจ ตูโรจ     อาดา ฮาตี ตาโกจ     มือนูโนะ กะ ตูฮัด เลอ.
60001018	ดูลู กาเญา บูวัจ ตูโรจ ฮาดัจ ฮอย เตด ตือปากัย     นู กาเญา ซาโมจ เดะ โกะ บีลาแก นะ กาเญา ดัฮ เตอ. ตาปี กาเญา ตาฮู จะ     ตูฮัด บือเลฮ ตือบุซ กาเญา ดัฮ     เดะ โกะ ฮาดัจ อีตู. รือฆา ตือบุซ อีตู     บูกัด บารัก นู นะ บูโระ บือการัจ     ซือรูปา โกะ มัซ     โกะ ปีระ เตอ
60001019	ตาปี ตือบุซ ดัฮ     ฌางัน ดารัฮ นะ เยซู คริด นู ฌาดี รือฆา มาฮัน โตระ เลอ. ญา เตอ     ซือรูปา อานะ กาเมก นู ฮอย บือกัซ ตะอารัฮ     ฮอย บือกัซ ลูกา โตะ ดีฮา โปด.
60001020	ซูโงฮ เลอ     ดูลู เดะ ตูฮัด บือฌาดี ดือนียา ดัฮ     ญา บือกีรา นะ บรี เยซู คริด อีตู     นะ ตือบุซ กาเญา กะฆีเตอ. ตาปี วะตู ปือญูดัฮ อีนี     เยซู ญา มาแรฮ ปลีฮัจ ดัฮ     กรานา กาเญา
60001021	นู ญา บือเลฮ ตูโลก     บรี ปือจายา กะ ตูฮัด เดะ อาตัซ ดัฮ. เยซู อีตู เลอ     ตูฮัด เดะ อาตัซ บือเลฮ บูวัจ บรี ญา ฮีโดะ ปาเระ เดะ มาตี ดัฮ     บรี ญา บือซรี โตระ. กะฆีเตอ ฌูฆา     กาเญา อาดา ปือจายา กะ ตูฮัด     อาดา ฮาระ กะ ญา ดัฮ เลอ.
60001022	นู กาเญา บือเลฮ มือนีงัย กะ ลาฆู นู ซูโงฮ     กะฆีเตอ กาเญา บาโซฮ ฮาตี นะ กาเญา บรี จรัฮ ดัฮ     บีดา นะ ซายัก โกะ ดีบราดี โงฮ-ซูโงฮ. กะฆีเตอ เลอ     บรี กาเญา บือซายัก บือซามา-ซามา บรี บาญะๆ     อาดา ฮาตี รือมัก ซูโงฮ.
60001023	กาเญา บือเลฮ บือฌาดี บารู ดัฮ     บูกัด เดะ บือแนฮ นู นะ บูโระ บูโซะ     ตาปี เดะ บือแนฮ นู ฮอย เตด บูโระ บูโซะ เลอ     ฌาดี-จะ บือฌาดี บารู ฌางัน ปือมือเลา นะ ตูฮัด     ปือมือเลา นู อาดา ฮีโดะ     นู อาดา ซือลาลู เลอ.
60001024	ซาเบะ-จะ     ซูรัจ ปือมือเลา นะ ตูฮัด จะ "อูมัจ-ซือมียา ซือมูฮา ญา ซือรูปา โกะ ปูโฮด รูโปจ. โกะ ลาฆู บาฌิ บือฆาจะ นะ ญา โปด ซือรูปา บูงา รูโปจ. ปูโฮด รูโปจ     ญา ตูโฮยํ ลายู ปี บูงา นะ ญา โปด     ญา นะ ฆูรก ฆูโฆยํ.
60001025	ตาปี ปือมือเลา นะ ตูฮัด อาดา ซือลาลู ซือมาญัก-รอจ เลอ." ปือมือเลา อีตู เลอ     ฌาดี บรีตา นู บาฌิ     นู บือเลฮ มือญาเระ บรี กาเญา ตาฮู ดัฮ.
60002001	กะฆีเตอ เลอ     บรี กาเญา มืองือละ บูวัก     เดะ ลาฆู ฌาฮัจ ซือมูฮา     เดะ ลาฆู กีจอฮ ราตาๆ     ลาฆู ฮาตี ปีเกาะ     ลาฆู ซาเกะ-ฮาตี กะ กาวัด     เดะ ลาฆู มือเลา มืออูปัจ กะ กาวัด     ราตา ซือมูฮา.
60002002	ซือรูปา กะ นานะ     นู บารู ดูโดะ เดะ อาปี ดัฮ     บรี กาเญา ซูกา นะ บือเลฮ อาเย ดาดา     นู ฮอย เตด จาโปยํ นามา เตอ     บีดา ฮาตี นะ กาเญา. บรี อาเย ดาดา อีตู     นะ บูวัจ บรี กาเญา บือซัยํ ซือรูโลยํ     รอจ กะ ลาฆู ฮีโดะ ลือปัซ บาฌิ.
60002003	ซาเบะ-จะ     กาเญา บือเลฮ ฌือเลบ บรี ลีฮัจ ดัฮ     นู ตูฮัด     ญา ฮาตี บาฌิ กะ กีตา     ปือนอฮ ดัฮ.
60002004	กาเญา ตืองัฮ มาแรฮ ดาปัจ ตูฮัด เยซู     นู ฌาดี ซือรูปา บาตู บือซัยํ นู อาดา ฮีโดะ     นู โกะ ซือมียา บือเลฮ กีปัซ     ตีเมา อาเมด มาแรฮ ซูโรฮ. ตาปี บาตู อีตู     ตูฮัด เดะ อาตัซ บือเลฮ ปีเลฮ ดัฮ     อาดา รือฆา บาญะ ซูโงฮ เลอ.
60002005	กะฆีเตอ เลอ     กาเญา ฌูฆา     ฌาดี ซือรูปา โกะ บาตู บือซัยํ นู อาดา ฮีโดะ     นู กือนา อาเมด มาแรฮ ซูโซด     บรี ฌาดี รูมัฮ มือญือมัฮ ตูฮัด     รูมัฮ นู อาดา ซือมืองัจ นะ ตูฮัด ดูโดะ. กาเญา ฌาดี ซือรูปา ลูมอฮ ซามี นู จรัฮ บาฌิ ฌูฆา     บีดา นะ มาแรฮ มือญือมัฮ กะ ตูฮัด     บือกะ ซือมืองัจ นะ ตูฮัด บาวา     เดะ นามา นะ เยซู คริด เตอ. โกะ ซือบารัก อีตู     นะ บูวัจ บรี ตูฮัด ซูกา-ฮาตี เลอ.
60002006	ซาเบะ     อาดา ฆาแรฮ เดะ ซูรัจ ปือมือเลา นะ ตูฮัด จะ "ลีฮัจ เลอ     กู บือเลฮ ปีเลฮ บาตู บือซัยํ ซือกือโตน     นู อาดา รือฆา บาญะ     บอฮ ตาโรฮ เดะ ดาลับ นังฆรี ซีโอน ฌาดี บาตู กือปาลา ซาฆี เลอ. ซือมียา ดีฮา     นู ปือจายา กะ บาตู อีตู     ญา ฮอย ลาฆู นะ มือญือซัน ลาลู เลอ."
60002007	ซูโงฮ     โซะ กาเญา นู ปือจายา     ญา อาดา รือฆา บาญะ     ตาปี โซะ ซือมียา นู เตด ปือจายา อีตู     ซือรูปา อานู "บาตู อีตู     นู โกะ ตูกัก รูมัฮ กีปัซ บูวัก ดัฮ     บาตู อีตู เลอ     ปาเระ มาแรฮ ฌาดี บาตู กือปาลา ซาฆี     นู บือซัยํ เดะ กาวัด." ซูรัจ นะ ตูฮัด ญา จะ.
60002008	อาดา ฌูฆา นู จะ "ญา เลอ     ฌาดี บาตู นู บูวัจ บรี ซือมียา ตือซีปะ     ฌาดี บาตู     นู บูวัจ บรี กูญา รือบัฮ." ญา จะ. นู กูญา ตือซีปะ กะฆีเตอ     ซาเบะ กูญา ตีเมา มือนีงัย     กะ ปือมือเลา นะ ตูฮัด     บือกะ ซือรูปา ตูฮัด บือเลฮ บือกีรา ดูลู ดัฮ.
60002009	กะฆีเตอ     กาเญา ฌาดี ซา ลูมอฮ ซือมียา     นู ตูฮัด ปีเลฮ ดัฮ     ฌาดี บือกะ ลูมอฮ ซามี นะ ราฌา     ฌาดี ซา บักซา นู จรัฮ บาฌิ     ฌาดี ลูมอฮ ซือมียา นะ ตูฮัด ซูโงฮๆ ดัฮ เลอ. ฌาดี กะฆีเตอ     บีดา กาเญา นะ บือเลฮ มือญาเระ     โกะ ปือบูวัจ นู บาฌิ ซูโงฮ นะ ตูฮัด. ตูฮัด เลอ     นู บือเลฮ ปาเงน กาเญา บรี ตรือเบะ เดะ โซะ กือลับ     มาแรฮ มาโซะ กะ ตือปัจ นู จรัฮ นู บือซายา บือซรี นะ ญา.
60002010	กาลา ดูลู     กาเญา เตด ฌาดี ซา ลูมอฮ ซือมียา ลาลู เตอ     ตาปี วะตู อีนี     กาเญา ฌาดี ซือลูมอฮ ซือมียา นะ ตูฮัด เดะ อาตัซ ดัฮ เลอ. กาลา ดูลู     กาเญา เตด บือเลฮ ซาโมจ     ลาฆู นู ตูฮัด     ญา ตือจีฮัด กะ กาเญา     ตาปี วะตู อีนี     กาเญา บือเลฮ ซาโมจ ดัฮ.
60002011	ลูมอฮ กาเญา     นู กู ซายัก เออ     กู มีตา เดะ กาเญา บรี กือมัซๆ     กาเญา เลอ     นู ดูโดะ เดะ ดือนียา อีนี     ซือรูปา บือกะ ฌาดี ซือมียา มือนูปัก ดูโดะ ซัจ เตอ     บรี กาเญา มืองือละ บูวัก เลอ     เดะ ลาฆู นู ปรางัย บือดูซา นะ กาเญา     ฆาละ นะ บูวัจ เตอ. ซาเบะ ลาฆู กะฆีเตอ     ฌาดี ซือรูปา ซือตรู     นู บลาวัด ฌางัน ฮาตี นะ กาเญา.
60002012	กาเญา กือนา บูวัจ ตูโรจ     กะ โกะ ปือบูวัจ นู บาฌิ     เดะ ตืองัฮ ลูมอฮ ซือมียา นู เตด ปือจายา เตอ. กะฆีเตอ     กะ ซือมียา ดีฮา นะ มืออูปัจ กะ กาเญา จะ     บูวัจ ซาลัฮ ดัฮ     ญา นะ บือเลฮ ลีฮัจ     โกะ ปือบูวัจ นู บาฌิ นะ กาเญา. ญา นะ มือโอจ กะ ตูฮัด     เดะ อารี นู ตูฮัด นะ มาแรฮ กรัจ ฮูโกบ.
60002013	บรี กาเญา มือนีงัย     กะ ซือมียา ฮูโกบ ราตาๆ     นู ตูฮัด บือเลฮ ตืองะ ดัฮ     ซาเบะ กาเญา ตูเฮะ กะ ตูฮัด. บรี มือนีงัย กะ กูญา     มีเซ-จะ ฌาดี ราฌา นู บือซัยํ โตระ
60002014	เฆอ-จะ     ฌาดี โกะ ตูฮัด นังฆรี     นู ราฌา ซูโรฮ ปี     บรี กรัจ ฮูโกบ โกะ ซือมียา บูวัจ ซาลัฮ     บรี ปูฌี กะ โกะ ซือมียา บูวัจ บาฌิ.
60002015	กือนา บูวัจ กะฆีนี     ซาเบะ ตูฮัด เดะ อาตัซ     ญา ซูกา บรี โกะ ปือบูวัจ นะ กาเญา     นะ ปาดับ ลาฆู บูดอ บูวัก     นะ ซือมียา นู เตด ตาฮู อารัฮ.
60002016	บรี กาเญา ดูโดะ     ซือรูปา ฌาดี ซือมียา นู ลือปัซ ซูโงฮ. ตาปี นู กาเญา ลือปัซ กะฆีเตอ     ฌางัน อาเมด มาแรฮ ตูโดก ลาฆู ฌาฮัจ     ตาปี กาเญา กือนา ดูโดะ ซือรูปา ฌาดี ปราโซฮ นะ ตูฮัด เดะ อาตัซ.
60002017	กือนา บรี มูคา     กะ โกะ ซือมียา ซือมูฮา     ซายัก โกะ ดีบราดี ปือจายา เลอ. กือนา มือนูโนะ-ฮาตี     ตาโกจ เดะ ตูฮัด     บรี มูคา กะ ราฌา ซามา.
60002018	กาเญา นู ฌาดี ปราโซฮ เออ     กือนา มือนีงัย กะ โกะ กือปาลา นะ กาเญา     มือนูโนะ-ฮาตี ตาโกจ ซูโงฮ     บูกัด ซา กือปาลา นู ฮาตี บาฌิ     ฮาตี บือแฌะ     ตาปี กือนา มือนีงัย     กะ กือปาลา นู ฮาตี ฌาฮัจ ฌูฆา.
60002019	ซาเบะ-จะ     ซือมียา ดีฮา นู ตูเฮะ กะ ตูฮัด     กะฆีเตอ ญา ยอม ตาฮัด ซูซัฮ     นู เตด กือนา ลาฆู เตอ     ญา เลอ     ตูฮัด นะ ลีฮัจ จะ     ญา บาฌิ ดัฮ.
60002020	ซาเบะ-จะ     กะ กาเญา กือนา รือเปะ     กือนา กาเตาะ     ซาเบะ บูวัจ ซาลัฮ ดัฮ     นู กาเญา ตาฮัด-ฮาตี     เดะ ลาฆู ซูซัฮ อีตู     นะ ฌาดี บาฌิ กะฮามี? ตาปี กะ กาเญา นะ ตาฮัด-ฮาตี     เดะ ลาฆู ซูซัฮ     มีเซ-จะ บูวัจ บาฌิ ฮาปา เตอ     กาเญา นะ บูวัจ บรี ตูฮัด ซูกา-ฮาตี กะฆีเตอ เลอ.
60002021	ตูฮัด บือเลฮ ปาเงน กาเญา     บรี บูวัจ กะฆีเตอ     ซาเบะ-จะ     เยซู คริด     ญา บือเลฮ กือนา ซูซัฮ ปายัฮ     กรานา กาเญา     ฌาดี จูตอ     บรี กาเญา นะ บือฌาลัด ตูโรจ     เดะ บือกัซ ฌาลัด นะ ญา.
60002022	เยซู เตอ     ญา เตด ดือละ บูวัจ ดูซา เลอ     เตด ดือละ มือเลา มืออูปัย ซือปาตัฮ โปด.
60002023	มีเซ-จะ กูญา มือเลา กาซัยํ กะ ญา     ตาปี ญา เตด บือเลฮ มือเลา กาซัยํ     บาลัซ ปาเระ. ตานา ญา ตาฮัด ซูซัฮ     ญา เตด บือเลฮ มือเลา มืออารับ กะ กูญา     ตาปี ปาซัน ซือมูฮา นะ ญา     ญา บือเลฮ ซรัฮ กะ ตูฮัด เดะ อาตัซ     นู กรัจ ฮูโกบ บาฌิ-ตือปัจ.
60002024	วะตู เยซู มาตี เดะ กายู อีตู     ญา บือเลฮ ซาโมจ ดูซา นะ กีตา มาแรฮ ตาโงก เดะ ญาวา นะ ญา ตะอาซิก     บีดา กีตา นะ บือเลฮ มาตี เดะ โซะ ลาฆู ดูซา อีตู     บรี กีตา นะ บือเลฮ บือฌาลัด เดะ ลาฆู นู บาฌิ-ตือปัจ. กรานา เยซู กือนา กาเตาะ บือลียัก     กะฆีเตอ ญา บือบือลา กาเญา บรี ซือนัง บาฌิ ดัฮ.
60002025	ซาเบะ-จะ     กาเญา ฌาดี ซือรูปา โกะ กาเมก     นู ซือซัจ ฌาลัด ดัฮ     ตาปี วะตู อีนี     กาเญา บาลิ ปาเระ     ดาปัจ ซือมียา นู บือบือลา     ซือมียา นู ฌาฆา ฮาตี นะ กาเญา ดัฮ เลอ.
60003001	กะฆีเตอ ฌูฆา     โซะ กาเญา นู ฌาดี บีนี เตอ     บรี กาเญา มือนีงัย กะ ลากี นะ กาเญา. กะฆีเตอ     มีเซ-จะ ลากี ซือตืองัฮ นะ เตด มือนีงัย กะ ปือมือเลา นะ ตูฮัด เตอ     ตาปี โกะ ปือบูวัจ นะ กาเญา     นะ บาอาฌะ ญา     มาแรฮ ตูโรจ กะ ตูฮัด. กาเญา ฮอย เตด ปายัฮ นะ มือเลา นามา     ซือปาตัฮ โปด
60003002	ตาปี กูญา นะ บือฆารี โกะ ปือบูวัจ นะ กาเญา     นู บาฌิ ซูโงฮ     อาดา ฮาตี มือนูโนะ.
60003003	ลาฆู ปือตัด ญาวา นะ กาเญา     บรี บือฆาจะ เตอ     ฌางัน บรี ฌาดี ซา โซะ ลูวัยํ     ซือรูปา     ซาโงน โบะ     ปากัย โกะ มัซ     โกะ กาเยด บาฌู นู บือฆาจะ.
60003004	ตาปี บรี ปือตัด ลาฆู บาฌิ     นู บูนี ดัฮ     โซะ ดาลับ ฮาตี นะ กาเญา     อาดา ฮาตี บือแฌะ     ฮาตี ซืองะ เลอ. ลาฆู กะฆีเตอ     ญา ฮอย เตด นะ ลือแงะ ปี กะ ดีฮา     ญา อาดา รือฆา บาญะ ซูโงฮ     โซะ ฮึลด มูคา นะ ตูฮัด.
60003005	โกะ นีบีนี ฮาตี จรัฮ บาฌิ     กาลา นูตู เตอ     นู ปือจายา กะ ตูฮัด ดัฮ     กูญา บือเลฮ ปือตัด ญาวา กะฆีเตอ     กูญา บือเลฮ มือนีงัย กะ ลากี นะ กูญา ตะอาซิก.
60003006	บือกะ ซารา เลอ     ญา บือเลฮ มือนีงัย กะ อับราฮัม     บือเลฮ บลาโลก กะ ญา จะ     "ตูวัด ". นู กาเญา บูวัจ บาฌิ     ฮอย เตด ตาโกจ ลาฆู นามา เตอ     กะฆีเตอ     กาเญา ฌูฆา ฌาดี โกะ อานะ จูจู     นะ ซารา อีตู ดัฮ เลอ.
60003007	กะฆีเตอ ฌูฆา     โซะ กาเญา นู ฌาดี ลากี เตอ     กาเญา กือนา ดูโดะ ฌางัน บีนี นะ กาเญา     อาเมด ฮาตี นะ กูญา     ซาเบะ-จะ     กูญา ฌาดี ซือรูปา ซือบารัก นู ลือมัฮ ลาฆี. กือนา บรี มูคา กะ กูญา     ซาเบะ กาเญา กือดูวา     นะ ซาโมจ ลาฆู ฮีโดะ นู ตูฮัด นะ ฮาลัย บรี     ฌาดี ปือซากา นะ กาเญา. กะฆีเตอ เลอ     ฮอย นามา นะ ซือกัจ ปือมือเลา บือซาโวจ นะ กาเญา.
60003008	เดะ บลากัก อีนี     บรี กาเญา ซือมูฮา บือซามา ซา ฮาตี     บรีงัจ รอจ กะ ลาฆู ซูซัฮ นะ กาวัด     ซายัก บือซามา-ซามา ซือรูปา ฌาดี อาดี-บราดี     ตือจีฮัด บือซามา-ซามา     อาดา ฮาตี มือนูโนะ เลอ.
60003009	ตานา กือนา บูวัจ ฌาฮัจ     ฌางัน บูวัจ ลาฆู ฌาฮัจ บาลัซ ปาเระ. ตานา กือนา บือมากี     ฌางัน บือมากี บาลัซ ปาเระ. ตาปี ฆาตี ลาฆู กะฆีเตอ     กือนา บรี ซือลามัจ กะ กูญา     ซาเบะ-จะ     ตูฮัด บือเลฮ ปาเงน กาเญา     บรี กาเญา นะ บูวัจ กะฆีเตอ เลอ     บีดา ตูฮัด นะ บือเลฮ บรี ซือลามัจ กะ กาเญา     ฌาดี บือกะ ปือซากา นะ กาเญา เลอ.
60003010	ซาเบะ ซูรัจ ปือมือเลา นะ ตูฮัด มือเลา จะ "กะ ซือมียา ดีฮา     ซูกา นะ ดูโดะ ซือนัง บาฌิ ซูกา นะ ดาปัจ     โกะ อารี ซือมูฮา นู บาฌิ ซือมียา อีตู กือนา ฆารอจ ลีดัฮ นะ ญา     ตีเมา บรี มือเลา ฌาฮัจ กือนา ฌาฆา มูโลจ นะ ญา     ตีเมา บรี มือเลา มืออูปัย.
60003011	บรี ญา มืองือละ เดะ ลาฆู ฌาฮัจ     อาเลฮ ปี บูวัจ ลาฆู บาฌิ. บรี ญา กูวาซา มียา ลาฆู ซือนัง ซือลามัจ     ซือมาตา ปี ตูโรจ ฌาลัด อีตู.
60003012	ซาเบะ ตูฮัด บือซัยํ เดะ อาตัซ     ญา ฌาฆา ลีฮัจ โกะ ซือมียา นู บาฌิ-ตือปัจ ญา มือนีงัย กะ โกะ ปือมือเลา บือซาโวจ นะ กูญา ตาปี ญา บลาวัด     ฌางัน โกะ ซือมียา นู บูวัจ ฌาฮัจ เลอ." ญา จะ.
60003013	กะ กาเญา อาดา ฮาตี นะ บูวัจ บาฌิ     อาดา ซาปา เลอ     นู นะ บูวัจ ฌาฮัจ กะ กาเญา?
60003014	ตาปี     มีเซ-จะ กาเญา กือนา ตาฮัด ซูซัฮ     ซาเบะ กาเญา บูวัจ ลาฆู บาฌิ-ตือปัจ เตอ     ตาปี กาเญา นะ อาดา ลาฆู ซือนัง ซือลามัจ นู ซูโงฮ. ฌางัน ตาโกจ เดะ กูญา     ฌางัน ฆาโดฮ-ฮาตี ลาฆู นามา เลอ.
60003015	ตาปี     เดะ ดาลับ ฮาตี นะ กาเญา     กือนา ตูเฮะ กะ เยซู คริด     ซาโงะ จะ     ญา ฌาดี ตูฮัด นะ กาเญา. กาเญา กือนา อาดา ฮาตี ซียะ ดัฮ     บีลัก วะตู     บีดา กาเญา นะ บือเลฮ ตีกัฮ     ราตา ซือมียา นู ตาญา กาเญา จะ     บูวัจ นามา กาเญา จาดัก เดะ ลาฆู อีนี.
60003016	ตาปี บรี กาเญา ตีกัฮ ฌางัน ฮาตี บือแฌะ     อาดา ฮาตี มือนูโนะ กะ ตูฮัด     ฮาตี นู ตาฮู จะ     ฮอย ซาลัฮ ดัฮ. กะฆีเตอ     วะตู ซือมียา ดีฮา     มือเลา มืออูปัจ กะ กาเญา     ญา นะ จือและ มาตา     กรานา ญา มือเลา มืออูปัจ     ปาซัน ลาฆู นู กาเญา บูวัจ บาฌิ     ตูโรจ เยซู คริด.
60003017	ซาเบะ-จะ     นู กาเญา ตาฮัด ซูซัฮ     ซาเบะ บูวัจ บาฌิ ดัฮ     กะ กือนา ฮาตี นะ ตูฮัด เตอ     ญา บาฌิ เดะ ลาฆู ตาฮัด ซูซัฮ     ซาเบะ บูวัจ ฌาฮัจ.
60003018	ซาเบะ-จะ     เยซู คริด เตอ     ญา ตาฮัด ซูซัฮ แนฮ ซือกาลี อีตู     กรานา ลาฆู ดูซา. ญา เลอ     ซือมียา บาฌิ-ตือปัจ     มาตี ฆาตี โกะ ซือมียา เตด บาฌิ-ตือปัจ     บีดา นะ บาวา กีตา     ปี รอจ กะ ตูฮัด เดะ อาตัซ. นู เยซู ฌาดี ซือมียา นู อาดา ญาวา เตอ     กะฆีเตอ ญา กือนา บูนอฮ มาตี ดัฮ. ตาปี นู ญา ฌาดี ซือมืองัจ เตอ     กะฆีเตอ ญา กือนา บูวัจ บรี ฮีโดะ ปาเระ เดะ มาตี ดัฮ เลอ.
60003019	นู ญา ฌาดี ซือมืองัจ กะฆีเตอ     ญา บือเลฮ ปี มือญาเระ บรี กะ โกะ ฮาตู นู กือนา กานัก ดัฮ     นะ ตาฮู เลอ.
60003020	กูญา อีตู ฌาดี ฮาตู นู เตด บือเลฮ มือนีงัย กะ ตูฮัด     กาลา ดูลู เตอ. วะตู โนฮา ตืองัฮ นีเมา กาปัน นะ ญา     ตูฮัด ญา ตาฮัด-ฮาตี ลามา ดัฮ     ตาปี กูญา อีตู ฮอย เตด บือเลฮ มือนีงัย. เดะ กาปัน อีตู     อาดา ซือมียา     เตด บาญะ อูรัก     ฌาดี-จะ กือมูฮา ลาปัด อูรัก     นู ลือปัซ ดัฮ     เดะ ลาฆู อาเย อาโปฮ.
60003021	ลาฆู อีตู ฌาดี ปือนานา     ตูโญะ รอจ กะ ลาฆู ซือลับ เดะ อาเย     นู บูวัจ บรี กาเญา ลือปัซ ดัฮ     วะตู อีนี เลอ. บูกัด-จะ     ญา บาโซฮ ดากี     เดะ โซะ ลูวัยํ ญาวา เตอ     ตาปี ญา ฌาดี ซือรูปา ปือมือเลา นู กาเญา บือฌาญี กะ ตูฮัด     ดาตัก เดะ ฮาตี นู ตาฮู จะ     ฮอย ซาลัฮ ดัฮ. ลาฆู อีตู     ญา บูวัจ บรี กาเญา ฮีโดะ ลือปัซ บาฌิ ดัฮ     ซาเบะ เยซู คริด บือเลฮ ฮีโดะ ปาเระ เดะ มาตี ดัฮ.
60003022	ญา เลอ     บือเลฮ ญาแญะ ปี     กะ อาตัซ ลาแงะ. ญา ดูโดะ โซะ ซือบือลัฮ กานัน นะ ตูฮัด เดะ อาตัซ เตอ     อาดา โกะ ฮูลู-บาลัก     โกะ ฌิด     โกะ ฮาตู ซือมูฮา     ดูโดะ เดะ บาวัฮ ฮูโกบ นะ ญา เลอ.
60004001	กะฆีเตอ     นู เยซู คริด บือเลฮ ตาฮัด ซูซัฮ     โซะ ญาวา ดัฮ     บรี กาเญา อีงัจ เดะ ฮาตี     ซือรูปา กะ ญา เลอ     นู ลาฆู อีงัจ กะฆีเตอ ฌาดี ซือรูปา ซือนาตา นะ กาเญา. กรานา ซือมียา ดีฮา     นู บือเลฮ ตาฮัด ซูซัฮ โซะ ญาวา ดัฮ เตอ     ญา บราดู บูวัจ ดูซา ดัฮ เลอ.
60004002	กะฆีเตอ     วะตู กาเญา อาดา ฮีโดะ ลาฆี โซะ ญาวา     ฌางัน บรี กาเญา นะ ตูโรจ     ลาฆู นู ฮาตี ซือมียา ฆาละ นะ บูวัจ เตอ     ตาปี บรี ตูโรจ ฮาตี นะ ตูฮัด เลอ.
60004003	วะตู นู ลาลู ฮาบิฮ ดัฮ     นู กาเญา บูวัจ ตูโรจ ฮาตี นะ ลูมอฮ ซือมียา เตด ปือจายา     ตารา อีตู ฌาดี ดัฮ เลอ. วะตู อีตู เตอ     กาเญา บือเลฮ ตูโรจ ลาฆู บือกาเซฮ ฌือแนฮๆ     ตูโรจ ลาฆู ฮาตี ฆาละ นู ฌาฮัจ     มาโบะ อาระ     มากัด อาระ บือรามัย บือซามา     มาโบะ แจะ-บีแระ     ซือซัจ มือญือมัฮ โกะ บราลา นู รูบือฮีรู เลอ.
60004004	นู กาเญา เตด มาโซะ บือซามา ฌางัน กาวัด     เดะ ลาฆู ฌาฮัจ อีตู     นู กือลือเบฮ โตระ เลอ     กูญา ปือและ-ฮาตี ซูโงฮ     มืออูปัจ กะ กาเญา.
60004005	โกะ ซือมียา อีตู     กูญา กือนา นะ บือปูลัซ โซะ ฮึลด มูคา นะ ตูฮัด     ปาซัน ปือมือเลา มืออูปัจ อีตู. ตูฮัด เตอ     ญา ซียะ ดัฮ     นะ กรัจ ฮูโกบ     ฌางัน ซือมียา ฮีโดะ     ฌางัน ซือมียา มาตี โปด.
60004006	กะฆีเตอ เลอ     บรีตา นู บาฌิ     กือนา มือญาเระ ดัฮ     บรี กะ ซือมียา นู มาตี นะ ตาฮู. กะฆีเตอ     มีเซ-จะ     เดะ ญาวา กูญา     กูญา กือนา กรัจ ฮูโกบ     โซะ ฮึลด มูคา นะ โกะ อูมัจ-ซือมียา ซือมูฮา เตอ     ตาปี โซะ ซือมืองัจ นะ กูญา     กูญา นะ อาดา ฮีโดะ     โซะ ฮึลด มูคา นะ ตูฮัด.
60004007	อารี ปือญูดัฮ นะ โกะ บือนา ซือมูฮา     ดาปิก นะ รอจ ดัฮ. กะฆีเตอ     บรี กาเญา ตาฮู ฮูโกบ ญาวา ตะอาซิก     ฌาฆา ฮาตี ตะอาซิก     บีดา นะ บือเลฮ บือซาโวจ.
60004008	ลือเบฮ เดะ มานามา เตอ     บรี กาเญา บือซายัก บือซามา-ซามา บรี บาญะ เลอ     ซาเบะ-จะ     นู กาเญา ซายัก กะฆีเตอ     กาเญา นะ อาเกะ ซาลัฮ ซามาๆ     บาญะ ฌือแนฮ.
60004009	บรี กาเญา ซาโมจ กาวัด บือซามา-ซามา     ฮอย เตด บือซูงุจ เลอ.
60004010	ตูฮัด บือเลฮ กีเรบ บรี กะ กาเญา โซก ซืออูรัก อาดา อากัน นู ปานัย. กะฆีเตอ     กาเญา กือนา อาเมด อากัน อีตู     ปี ซูโรฮ     บีดา นะ ตูโลก กาวัด บือซามา-ซามา. กะฆีเตอ     กาเญา นะ ฌาดี ปราโซฮ ฮาตี รือมัก     นู ฮาฆิ ราตาๆ     โกะ บือนา บาฌิ ฌือแนฮๆ     นู ตูฮัด ฮาลัย บรี ดัฮ.
60004011	กะ ซือมียา ดีฮา นะ มือญาเระ     บรี ญา มือญาเระ บือกะ ปือมือเลา นะ ตูฮัด เลอ. กะ ซือมียา ดีฮา นะ บือกรือฌา ตูโลก กาวัด     บรี ญา บือกรือฌา บือกะ ตูฮัด บรี ญา อาดา อูรัจ เลอ. กะฆีเตอ     เดะ ลาฆู ซือมูฮา     บรี โกะ ซือมียา นะ มือโอจ กะ ตูฮัด     เดะ นามา นะ เยซู คริด. เยซู เลอ     ญา บือซรี ซูโงฮ     ญา มือฆัฮ ซูโงฮ     ซือลาลู     ซือมาญัก-รอจ. อาเมน.
60004012	โกะ อาดี-บราดี นู กู ซายัก เออ     ฌางัน ปือและ-ฮาตี เลอ     นู กาเญา กือนา บือตือโปฮ     ฌางัน ลาฆู ซูซัฮ ปายัฮ     ซือรูปา อาปี     นู นะ มือญาซัจ ลีฮัจ ฮาตี นะ กาเญา. ฌางัน นะ อีงัจ จะ     ลาฆู นู กาเญา บือตือโปฮ อีนี     ฌาดี ลาฆู นู ปือและ
60004013	ตาปี บรี กาเญา ซูกา-ฮาตี ซูโงฮ     นู กาเญา บือเลฮ บาฮาเฆด     เดะ ลาฆู ซูซัฮ ปายัฮ นะ เยซู คริด เลอ. กะฆีเตอ     วะตู ญา มาแรฮ ปลีฮัจ ฌางัน ลาฆู บือซรี     กาเญา นะ ซูกา-ฮาตี     บาญะ ซูโงฮ.
60004014	กะ กาเญา กือนา อูจะ มือฌัฮ     กรานา นามา นะ เยซู คริด     กาเญา ซือนัง ซือลามัจ ดัฮ เลอ     ซาเบะ-จะ     ซือมืองัจ นู บือซรี     ซือมืองัจ นะ ตูฮัด เตอ     ญา ดูโดะ ฌางัน กาเญา ซือมูฮา เลอ.
60004015	เดะ ดาลับ ลูมอฮ กาเญา     ฌางัน บรี ซือมียา ดีฮา     นะ กือนา ฮูโกบ     ซาเบะ ญา บูนอฮ ซือมียา     ญา จูรี บารัก นะ กาวัด     ฌาดี ซือมียา บูวัจ ฌาฮัจ     ฌาดี ซือมียา ปี ฆาโดฮ     เดะ ลาฆู กรือฌา นะ กาวัด เลอ.
60004016	ตาปี     กะ ซือมียา ดีฮา     กือนา ลาฆู ฌาฮัจ     ซาเบะ ญา ฌาดี ซือมียา นะ เยซู คริด     ฌางัน บรี ญา จือและ นามา เลอ     ตาปี บรี ญา มือโอจ กะ ตูฮัด     ซาเบะ ญา ฌาดี ซือมียา นะ เยซู กะฆีเตอ.
60004017	ซาเบะ-จะ     รอจ วะตู ดัฮ     นู ตูฮัด     ญา นะ กรัจ ฮูโกบ     ฮึนตะ เดะ ลูมอฮ ซือมียา นะ ญา. กะ ฮึนตะ เดะ ลูมอฮ กีตา ดูลู     เดะ ฮูโฌก ฌาลัด นะ โกะ ซือมียา     นู เตด บือเลฮ มือนีงัย กะ บรีตา นู บาฌิ นะ ตูฮัด เตอ     นะ ฌาดี กะฮามี เลอ?
60004018	ซูรัจ ปือมือเลา นะ ตูฮัด มือเลา จะ "บูกัด ลาฆู ซือนัง นู โกะ ซือมียา บาฌิ-ตือปัจ นะ ฮีโดะ ลือปัซ บาฌิ. ตาปี โซะ ซือมียา เตด ตูโรจ กะ ตูฮัด ซือมียา บือดูซา     ลาฆู นะ กูญา นะ ลือปัซ ปี กะ ดีฮา เลอ?"
60004019	กะฆีเตอ     ซือมียา ซือมูฮา     นู กือนา ซูซัฮ     ตูโรจ ลาฆู นู ตูฮัด บือคานะ เตอ     บรี กูญา บูวัจ บาฌิ     บรี กูญา ซรัฮ ฮาตี นะ กูญา ฌางัน ตูฮัด เตอ     ตูฮัด นู บือฌาดี     ตูฮัด นู รือมัก ซูโงฮ เลอ.
60005001	กะฆีเตอ     กู ปรีงัจ โกะ ซือมียา บือบือลา ลูมอฮ นะ ตูฮัด โซะ กาเญา เลอ. กู นี     ฌาดี ซือมียา บือบือลา ลูมอฮ นะ ตูฮัด     ฌูฆา เตอ     นู ฌาดี ซะซี     นู ลีฮัจ เยซู คริด ตาฮัด ซูซัฮ ซาเกะ โตระ ดัฮ. ตานา ญา นะ ปลีฮัจ ฌางัน นู บือซายา บือซรี เตอ     กู นี เลอ     นะ อาดา บาฮาเฆด บือซามา. กะฆีเตอ     กู ปรีงัจ กะ กาเญา จะ
60005002	บรี บือบือลา ลูมอฮ ซือมียา     นู ตูฮัด ซรัฮ บรี กะ กาเญา ดัฮ     ซือรูปา บือบือลา กาวัด กาเมก นะ ตูฮัด เลอ. กือนา ฌาฆา กูญา     บูกัด บือกะ กาเญา กือนา ปรือกัด เตอ     ตาปี บรี กาเญา ซูกา-ฮาตี นะ บูวัจ     ตูโรจ นู ตูฮัด บือคานะ     บูกัด บือกะ กาเญา ฆาละ นะ บือเลฮ โกะ ซือบารัก     ตาปี อาดา ฮาตี นะ บูวัจ.
60005003	ฌางัน บรี กาเญา ฌาดี ซือรูปา กือปาลา ฮาตี กรัซ     นู ฮูโกบ โกะ ซือมียา นู ดูโดะ เดะ บาวัฮ ญา     ตาปี บรี กาเญา ฌาดี จูตอ     บรี กะ กาวัด กาเมก นะ ตูฮัด อีตู     นะ ตูโรจ.
60005004	กาลา ซือมียา บือบือลา นู บือซัยํ นะ มาแรฮ ปลีฮัจ     กาเญา นะ ซาโมจ จูบุก นู บือซายา บือซรี     นู เตด ดือละ นะ บูโระ.
60005005	กะฆีเตอ ฌูฆา     บรี โกะ อูรัก มูดา     มือนีงัย กะ โกะ ซือมียา บือบือลา ลูมอฮ นะ ตูฮัด. บรี กาเญา ซือมูฮา     อาดา ฮาตี มือนูโนะ     ยอม ตูโลก กาวัด บือซามา-ซามา. ซาเบะ ซูรัจ ปือมือเลา นะ ตูฮัด มือเลา จะ "ตูฮัด เดะ อาตัซ     ญา บลาวัด ฌางัน ซือมียา นู อาดา ฮาตี งันตืองัน     ตาปี ญา ฮาลัย บรี ซือลามัจ     กะ ซือมียา นู ฮาตี มือนูโนะ." ญา จะ.
60005006	กะฆีเตอ     กาเญา กือนา มือนูโนะ-ฮาตี     เดะ บาวัฮ ตาปะ ตางัน นู มือฆัฮ นะ ตูฮัด เดะ อาตัซ     บรี ตูฮัด นะ อาเกะ ฌูโญก กาเญา     เดะ วะตู นู บาฌิ.
60005007	นู กาเญา ฆาโดฮ-ฮาตี ลาฆู นามา โปด     กือนา ซรัฮ ฌางัน ตูฮัด ซือมูฮา เลอ. ซาเบะ ตูฮัด ญา บรีงัจ กะ กาเญา     บือบือลา กาเญา ซามา.
60005008	กาเญา กือนา ฌาฆา ฮาตี นะ กาเญา     กือนา ตูงู บรี บาฌิ เลอ. ซือตรู นะ กาเญา     นู กือปาลา ฮาตู ซีตัด เตอ     ญา ฌาลัด ปี มาแรฮ     ซือรูปา บือกะ ซีงา นู มือรียัน มือฮาโมก     ซูวารา บือซัยํ     ซารี ซือมียา นะ มากัด.
60005009	กือนา ตือตู-ฮาตี ปือจายา     บลาวัด ฌางัน ซือตรู อีตู     ตาฮู จะ     ลูมอฮ ซือมียา ปือจายา ราตา ดือนียา     นู ฌาดี ซือรูปา อาดี-บราดี นะ กาเญา เตอ     กูญา กือนา ตาฮัด ซูซัฮ ปายัฮ กะฆีเตอ ฌูฆา.
60005010	ตูฮัด เตอ     นู ฮาลัย บรี ซือลามัจ กะ อูมัจ-ซือมียา ปือนอฮ ดัฮ     ญา เลอ     นู ปาเงน กาเญา     บรี มาโซะ เดะ ลาฆู บือซายา บือซรี ซือลาลู นะ ญา     บือซามา ฌางัน เยซู คริด. กะฆีเตอ     วะตู กาเญา บือเลฮ ตาฮัด ซูซัฮ ปายัฮ อีนี     ซา วะตู ดัฮ     ตูฮัด ตะอาซิก เลอ     นะ บูวัจ บรี ฮาตี นะ กาเญา บาฌิ ปาเระ ดัฮ     นะ บรี กาเญา ตือตู-ฮาตี     นะ บรี กาเญา ตือฆัยํ-อูรัจ เดะ โซะ ฮาตี     นะ ตืองะ กาเญา เดะ ตือปัจ กือฌะ โตระ.
60005011	ตูฮัด เลอ     ญา มือฆัฮ ซูโงฮๆ     ซือลาลู     ซือมาญัก-รอจ. อาเมน.
60005012	ซูรัจ ปานะๆ อีนี     กู บือเลฮ ฆาแรฮ ดัฮ     กีเรบ ฌางัน ซีละวานัด     นะ ปี อาตัจ กะ ลูมอฮ กาเญา. ซีละวานัด อีตู     กู กีรา จะ     ญา ฌาดี อาดี-บราดี     ฮาตี รือมัก     ซืออูรัก. กู นะ ปรีงัจ กะ กาเญา     นะ ฌาดี ซะซี จะ     ลาฆู นู ตูฮัด ญา ฮาลัย บรี ซือลามัจ กะ กีตา กะฆีนี ดัฮ     ฌาดี ลาฆู ซูโงฮๆ เลอ. บรี กาเญา บือตือตู-ฮาตี เดะ ลาฆู อีตู.
60005013	ลูมอฮ ซือมียา นะ ตูฮัด     เดะ นังฆรี บาบิโลน นู กือนา ปีเลฮ ดัฮ บือซามา ฌางัน กาเญา     กูญา กีเรบ บรีงัจ กะ กาเญา เลอ. อาดา มาระโก ฌูฆา     นู ซือรูปา บือกะ นานะ นะ กู เตอ     ญา กีเรบ บรีงัจ กะ กาเญา กะฆีเตอ เลอ.
60005014	ตานา กาเญา ดาปัจ โกะ ดีบราดี ปือจายา     บรี มือญาบัจ ตางัน     ฌาดี ปือนานา บรี ลีฮัจ จะ     กาเญา ซายัก บือซามา. กาเญา ซือมูฮา     นู ฌาดี ซือมียา นะ เยซู คริด     มีตา บรี กาเญา นะ ดูโดะ ซือนัง ซือลามัจ เลอ.
61001001	กู     เปโตร นู ฌาดี ปราโซฮ ฌางัน ปือญูโรฮ นะ เยซู คริด     กู ฆาแรฮ ซูรัจ อีนี กีเรบ บรี กะ กาเญา     นู บือเลฮ ซาโมจ ลาฆู ปือจายา นู บรือฆา บาฌิ     ซามา บายา ฌางัน กามี. นู กีตา ซาโมจ ลาฆู ปือจายา กะฆีเตอ ดัฮ เตอ     กรานา-จะ เยซู คริด     นู ฌาดี ตูฮัด บือซัยํ นะ กีตา     นู บูวัจ บรี กีตา ฮีโดะ ลือปัซ ซูโงฮ     ญา เตอ     ฮาตี รือมัก ซูโงฮ เลอ.
61001002	มีตา เดะ ตูฮัด     นะ บรี ซือลามัจ กะ กาเญา บือตามัฮ บาญะ     บรี ดูโดะ ซือนัง ซือลามัจ บือตามัฮ บรี บาญะ     บือกะ นู กาเญา บือเลฮ กราลา ตูฮัด เดะ อาตัซ     ฌางัน เยซู     ตูฮัด นะ กีตา ดัฮ.
61001003	นู ปือมือฆัฮ นะ ตูฮัด บือเลฮ บรี ลาฆู ซือมูฮา กะ กีตา     นู นะ บรี กีตา อาดา ฮีโดะ บาฌิ     ตูโรจ กะ ฌาลัด นะ ตูฮัด. นู ฌาดี กะฆีเตอ     ซาเบะ กีตา กราลา ตูฮัด     นู ปาเงน กีตา ดัฮ     บรี มาโซะ บือซามา เดะ ลาฆู บือซรี บือซายา ฌางัน ลาฆู บาฌิ โตระ นะ ญา.
61001004	กะฆีเตอ     ตูฮัด ญา บือเลฮ บรี กะ กีตา โกะ ปือมือเลา ฌาญี นู บาฌิ     นู บือซัยํ ซูโงฮ     บีดา-จะ     ซาเบะ ลาฆู กะฆีเตอ     กาเญา นะ บือเลฮ บาฮาเฆด นู บาฌิ     ฌาดี-จะ     ตูฮัด ฌาดี กะฮามี     กาเญา นะ ฌาดี กะฆีเตอ ฌูฆา. กะฆีเตอ     กาเญา นะ บือเลฮ ลือปัซ ดัฮ     เดะ ลาฆู นู นะ บูโระ บูโซะ     นู อาดา เดะ ดือนียา อีนี เตอ     กรานา ลาฆู ฆาละ.
61001005	ซาเบะ กะฆีเตอ เลอ     บรี กาเญา กูวาซา ยู ตือดะ ฮาบิฮ อูรัจ     บรี บือตามัฮ ลาฆู บาฌิ. นู กาเญา ปือจายา ดัฮ     บรี ฌาดี ซือมียา บาฌิ โตระ ปูลัก. นู ฌาดี ซือมียา บาฌิ ดัฮ     บรี ตาฮู บาญะ ลาฆู ปูลัก.
61001006	นู ตาฮู บาญะ ลาฆู ดัฮ     บรี ตาฮู ตาฮัด ญาวา ตะอาซิก ปูลัก. นู ตาฮัด ญาวา ตะอาซิก ดัฮ     บรี อาดา ฮาตี กือฌะ-กือมัซ ปูลัก. นู อาดา ฮาตี กือฌะ-กือมัซ ดัฮ     บรี ตูโรจ กะ ฌาลัด นะ ตูฮัด ปูลัก.
61001007	นู ตูโรจ กะ ฌาลัด นะ ตูฮัด ดัฮ     บรี ซายัก ซามา ดีบราดี ปูลัก. นู ซายัก ซามา ดีบราดี เตอ     บรี ซายัก กะ ซือมียา ซือมูฮา ปูลัก เลอ.
61001008	กะ อาดา ฮาตี กะฆีเตอ ดูโดะ เดะ กาเญา ปือนอฮ บาฌิ ดัฮ     ญา นะ บูวัจ บรี กาเญา บือเลฮ อูโตก     บือบูวัฮ ลือบัจ     เดะ ลาฆู นู กาเญา กราลา เยซู คริด ตูฮัด นะ กีตา.
61001009	กรานา-จะ     ดัฮ ซือมียา ดีฮา ฮอย ลาฆู บาฌิ กะฆีเตอ     ญา ฌาดี ซือมียา มาตา บูตา     ลีฮัจ บือฆารี เตด ซัฮ เลอ     ลูปา ดัฮ จะ     นู ตูฮัด บือเลฮ บาโซฮ ญา ดัฮ     บรี ลือปัซ เดะ ดูซา นู ดูลู นะ ญา.
61001010	ซาเบะ กะฆีเตอ     ลูมอฮ ดีบราดี เออ     กือนา กูวาซา บูวัจ ตูโรจ บรี กือฌะ-กือมัซ     บือกะ ลาฆู นู ตูฮัด ปาเงน กาเญา     ปีเลฮ กาเญา ดัฮ. กรานา-จะ     ดัฮ กาเญา บูวัจ กะฆีเตอ     นะ เตด ดือละ ซือซัจ ฌาลัด     ตีงัน ลาฆู ปือจายา.
61001011	กะฆีเตอ ตูฮัด นะ บูกา ปีตู นู ลือฆา บาฌิ     บรี กะ กาเญา นะ มาโซะ กะ ดือนียา นู ซือลาลู อีตู     นู อาดา ตูฮัด เยซู คริด ฌาดี ราฌา ญา เลอ นู ตูโลก กีตา บรี ฮีโดะ ลือปัซ บาฌิ.
61001012	ซาเบะ กะฆีเตอ     มีเซ-จะ กาเญา ตาฮู ดัฮ     กาเญา กือฌะ-กือมัซ เดะ ลาฆู ซูโงฮ นู กาเญา ซาโมจ ดัฮ     ตาปี กู โปด     อาดา ฮาตี นะ ปรีงัจ กะ กาเญา ซือลาลู     บรี อีงัจ กะ ลาฆู กะฆีนี ซือมูฮา.
61001013	กาลา กู อาดา ดูโดะ เดะ ญาวา นู อีนี ลาฆี     กู ฆามะ ลีฮัจ บาฌิ ดัฮ     นู นะ ปรีงัจ กะ กาเญา เดะ ลาฆู กะฆีนี.
61001014	กรานา กู ตาฮู จะ     เตด บราปา ลามา     กู นะ มือนีงัน ญาวา นะ กู ปี     บือกะ นู เยซู คริด     ตูฮัด นะ กีตา     ญา บือเลฮ ปลีฮัจ กะ กู ดัฮ.
61001015	กู กูวาซา นะ มียา ฌาลัด     บรี กะ กาเญา นะ บรีงัจ รอจ กะ ลาฆู กะฆีนี บือเลฮ     วะตู กู มือนีงัน ปี เดะ ดือนียา อีนี ดัฮ.
61001016	กรานา-จะ     กาลา กามี บือเลฮ บรี กะ กาเญา ตาฮู ปาซัน นะ เยซู คริด     ตูฮัด นะ กีตา     นู ญา นะ มาแรฮ ฌางัน ลาฆู มือฆัฮ เตอ     กามี เตด บือเลฮ ตูโรจ กะ ลาฆู จรือตา นู กูญา ปานัย อีงัจ เตอ     ตาปี กามี ฌาดี ซะซี     บือเลฮ ลีฮัจ ฌางัน มาตา นะ กามี จะ     เยซู ญา บือซัยํ บือซรี เลอ.
61001017	ซาเบะ จะ     กามี อาดา บือซามา ฌูฆา     กาลา ตูฮัด นู อาโปก เดะ อาตัซ บือเลฮ ปูฌี กะ เยซู     บรี ญา ซาโมจ ลาฆู บือซรี บือซายา เตอ. อาดา ซูวารา มาแรฮ รอจ กะ ญา ฌูฆา     ดาตัก เดะ นู บือซรี ซูโงฮ นะ ตูฮัด     นู จะ     "ซือมียา อีนี เลอ     ฌาดี นานะ นะ กู     นู กู ซายัก. กู ซูกา-ฮาตี กะ ญา ซูโงฮ เลอ."
61001018	กามี โปด     บือเลฮ ดืองัยํ ซูวารา อีตู     บูงี ดาตัก มาแรฮ เดะ โซะ ลาแงะ     กรานา-จะ     กามี อาดา ดูโดะ ฌางัน เยซู     เดะ บูเกะ นู บาฌิ บือซรี อีตู เตอ.
61001019	กะฆีเตอ     กีตา ซือมูฮา บือเลฮ ตือตู-ฮาตี บาญะ ลาฆี     เดะ ปือมือเลา นะ โกะ ซือมียา นู ตูโดฮ ลาฆู นะ ตูฮัด. นะ ฌาดี ลาฆู บาฌิ เลอ     บรี กาเญา ตูโรจ กะ ปือมือเลา อีตู     ซาเบะ ปือมือเลา อีตู ฌาดี ซือรูปา ซายา ปลีตา นู ซูวัยํ ปี กะ โซะ กือลับ     ตือดะ อารี อีตู นะ บือบีฮัก     ตือดะ บีตัก มูกัยํ นะ ตีโมน เดะ ฮาตี นะ กาเญา.
61001020	กาเญา กือนา ตาฮู ลาฆู อีนี ดูลู จะ     ปือมือเลา ตูโดฮ ราตา     นู อาดา ฆาแรฮ เดะ ซูรัจ ปือมือเลา นะ ตูฮัด ดัฮ เตอ     ฮอย ซือมียา ดีฮา     นะ บือเลฮ มาโซะ เดะ ฮาตี     บรีงัจ ตูโรจ กะ ฮาตี นะ ญา ตะอาซิก เตอ.
61001021	กรานา-จะ     ฮอย ปือมือเลา ตูโดฮ นู ดีฮา โปด     นู ดือละ บือฌาดี มาแรฮ     ตูโรจ กะ ฮาตี นะ ซือมียา     ตาปี-จะ ซือมืองัจ นะ ตูฮัด บาวา โกะ ซือมียา บือปี     บรี กูญา มือเลา ตูโรจ กะ ปือมือเลา นู มาแรฮ ดาตัก เดะ ตูฮัด เดะ อาตัซ เลอ.
61002001	ตาปี-จะ     กาลา ดูลู อาดา ซือมียา ตูโดฮ มืออูปัย     เดะ ตืองัฮ โกะ ลูมอฮ บักซา อิซราเอน อีตู. กะฆีเตอ ฌูฆา เลอ     นะ อาดา ซือมียา อาฌัยํ ลาฆู มืออูปัย เดะ ตืองัฮ ลูมอฮ กาเญา. กูญา นะ จูรี อาเมด ลาฆู ซาลัฮ มาแรฮ อาฌัยํ     นู นะ บาวา ปี รอจ กะ ลาฆู ฌาฮานัม. กูญา นะ กีปัซ ตูฮัด     ญา นู บือเลฮ ตือบุซ กูญา ดัฮ. กะฆีเตอ     ลาฆู ฌาฮานัม นะ บางัจ มาแรฮ รอจ กะ กูญา ตะอาซิก เลอ.
61002002	อาดา บาญะ ซือมียา นะ บูวัจ ตูโรจ กะ ลาฆู ฌาฮัจ เตด บือฆูนา นะ กูญา อีตู. ปือบูวัจ นะ กูญา อีตู เตอ     นะ บูวัจ บรี บาญะ ซือมียา นะ มือเลา ตะอารัฮ กะ ฌาลัด นู ซูโงฮ.
61002003	ตูโรจ กะ ฮาตี ฮาลูบา นะ กูญา ตะอาซิก เตอ     กูญา อีตู นะ มือเลา จรือเกาะ ตือลือตัก     นะ บือฌูวัน อาเมด อูโตก เดะ กาเญา. ตูฮัด นู นะ กรัจ ฮูโกบ โกะ ซือมียา กะฆีเตอ     ญา อาดา ซียะ ลามา ดัฮ. ตูฮัด นู นะ บูวัจ ลาฆู ฌาฮานัม กะ กูญา     ญา ฮอย เตด ตือปือฌับ ลีนา เลอ.
61002004	ตูฮัด เดะ อาตัซ     ญา เตด บือเลฮ อาเกะ ลาฆู ซาลัฮ นะ ลูมอฮ ฮูลู-บาลัก นู บูวัจ ดูซา เตอ     ตาปี ตูละ กูญา บรี ฆูโฆยํ ปี กะ นังฆรี ฮาตู     บือเลฮ กานัก กูญา ตาโรฮ เดะ ลูบัก นู กือลับ     ฌาฆา ตาโรฮ ยู รอจ กะ อารี นู นะ กรัจ ฮูโกบ เลอ.
61002005	กะฆีเตอ ฌูฆา     ตูฮัด ญา ฮอย เตด บือเลฮ อาเกะ ลาฆู ซาลัฮ นะ อูมัจ-ซือมียา กาลา นูตู เตอ     ตาปี บูวัจ บรี อาเย อาโปฮ ดือนียา นะ โกะ ซือมียา ฌาฮัจ. กาลา อีตู เตอ     ตูฮัด บือเลฮ ตูโลก ฌาฆา โนฮา     ซือมียา นู มือญาเระ บรี ตาฮู ปาซัน ลาฆู บาฌิ-ตือปัจ     ฌางัน ซือมียา อาซิก ตูโฌฮ อูรัก ฌูฆา.
61002006	กะฆีเตอ ปูลัก     ตูฮัด ญา บือเลฮ กรัจ ฮูโกบ นังฆรี โซโดม ฌางัน นังฆรี โฆโมรา บรี บือนาซา ฮาบิฮ     ปือลัฮ ฌาดี ฮาบู     บีดา นะ ฌาดี จูตอ บรี ลีฮัจ จะ     โกะ ซือมียา ฌาฮัจ นะ กือนา ลาฆู นามา.
61002007	ญา บือเลฮ ตูโลก โลด     ซือมียา ซืออูรัก นู บาฌิ-ตือปัจ     บรี ลือปัซ เดะ ลาฆู ฌาฮานัม. โลด เตอ     ฆาโดฮ-ฮาตี บาญะ     กรานา ลาฆู ปือบูวัจ เตด บือฆูนา     นะ โกะ ซือมียา นู ฌาฮัจ อีตู.
61002008	กรานา-จะ     ซือมียา นู บาฌิ-ตือปัจ อีตู     ญา ดูโดะ เดะ ตืองัฮ ลูมอฮ ซือมียา ฌาฮัจ. กะฆีเตอ     บีลัก อารี     บีลัก มาลับ     ฮาตี นู บาฌิ นะ ญา     บรีงัจ บาญะ ซูซัฮ-ฮาตี     กรานา ลาฆู ปือบูวัจ นู ฌาฮัจ นะ กูญา     นู ญา บือเลฮ ลีฮัจ     บือเลฮ ดืองัยํ ดัฮ.
61002009	โกะ ลาฆู นู อีตู ซือมูฮา บรี ลีฮัจ จะ     ตูฮัด ญา ตาฮู นู นะ ตูโลก โกะ ซือมียา นู ตูโรจ กะ ฌาลัด นะ ตูฮัด     บรี ลือปัซ เดะ ลาฆู ลกลีฮัจ. ญา ตาฮู นู นะ ฮูโกบ โกะ ซือมียา ฌาฮัจ     กานัก กูญา ตาโรฮ     ตือดะ รอจ กะ อารี นู นะ กรัจ ฮูโกบ เตอ.
61002010	ลือเบฮ เดะ กาวัด เตอ     ญา นะ ฮูโกบ กูญา อีตู นู ปลือปัซ ญาวา ตะอาซิก     บรี ตูโรจ กะ ลาฆู ฆาละ นู ตะอารัฮ โตระ     นู มือเลา มือฌัฮ กะ ลาฆู ปือมือฆัฮ นะ ตูฮัด. โกะ ซือมียา อาฌัยํ ซาลัฮ อีตู     กูญา บรานี นะ บูวัจ ตูโรจ กะ ฮาตี ตะอาซิก     เตด บรีงัจ นะ ตาโกจ     เดะ ลาฆู นู กูญา มือเลา ตะอารัฮ กะ ลูมอฮ ฌิด นู ซัยํ-บือซัยํ.
61002011	ตาปี โซะ โกะ ฮูลู-บาลัก เตอ     มีเซ-จะ กูญา มือฆัฮ ตือฆัยํ-อูรัจ ลือเบฮ เดะ โกะ ฌิด โปด     ตาปี กูญา เตด บือเลฮ มือเลา ตะอารัฮ อาดู โกะ ฌิด     โซะ ฮึลด มูคา นะ ตูฮัด.
61002012	ตาปี โกะ ซือมียา อีตู ซีงี     กูญา ฌาดี ซือรูปา บือนาตัก นู ฮอย อากัน     ตูโรจ กะ ฮาดัจ นะ กูญา เตอ     นู บือฌาดี มาแรฮ บีดา นะ กือนา รีฆะ     กือนา บูนอฮ บือนาซา เลอ. ซือมียา กะฆีเตอ มือเลา ตะอารัฮ โกะ ลาฆู อีตู     นู กูญา เตด มาโซะ เดะ ฮาตี ลาลู เลอ. กูญา นะ ฆาโดฮ ฌาฮานัม     ซือรูปา บือกะ บือนาตัก นู อีตู.
61002013	กูญา นะ กือนา ลาฆู ซูซัฮ ปายัฮ     บาลัซ ปาเระ ลาฆู ซูซัฮ ปายัฮ นู กูญา บูวัจ ดัฮ. โซะ กูญา เตอ     นู นะ รามัย มาโบะ แจะ-บีแระ เดะ ตืองัฮ อารี     ฌาดี ลาฆู บรามัย ซูกา-ฮาตี เลอ. กูญา ซือรูปา กะ ปะออย     ซือรูปา บือกัซ ลียัก     บรามัย แจะ-บีแระ เดะ ลาฆู ตีปู นะ กูญา     กาลา ตืองัฮ บือฮีมุน มากัด บือซามา ฌางัน กาเญา.
61002014	มาตา นะ กูญา ซูกา นะ ลีฮัจ นีบีนี บือฌูวัน. กูญา ซูกา นะ บูวัจ ดูซา ฮอย เตด ฮาบิฮ ลาลู     ตีปู บาอาฌะ ซือมียา นู ฮาตี เตด กือฌะ-กือมัซ. ฮาตี นะ กูญา ลาดัจ บูวัจ ตูโรจ กะ ลาฆู ฮาลูบา. กูญา ฌาดี ซือมียา นู กือนา ซูปัฮ ดัฮ เลอ.
61002015	กูญา ตีงัน ฌาลัด นู รือมัก     ซือซัจ ปี ตูโรจ กะ ฌาลัด นู ซาลัฮ     ปี บูวัจ ตูโรจ กะ ฌาลัด นะ บาลาอัม     นานะ นะ เบโอ     ซือมียา นู ซูกา บือเลฮ อูโตก     นู ดาตัก มาแรฮ เดะ ลาฆู ฌาฮัจ.
61002016	ตาปี บาลาอัม กือนา อูจะ     กรานา ญา บูวัจ กือลือเบฮ เตอ. อานะ กูดา นู มือเลา เตด บือเลฮ เตอ     ญา โปด     บือเลฮ มือเลา ฌาดี บาซา อูมัจ-ซือมียา     ญา บือเลฮ ซาฆัก ลาฆู ราโซะ นะ ซือมียา ตูโดฮ อีตู.
61002017	โกะ ซือมียา กะฆีนี     กูญา บือกะ ตือลาฆา นู ฮอย อาเย     บือกะ โกะ กือมูวัง นู กือนา อาเงน รีโบจ ตีโยะ ปี เลอ. ตูฮัด ญา ซียะ ตือปัจ กือลับ ซูโงฮ เดะ นอรากา     บรี กะ โกะ ซือมียา กะฆีเตอ.
61002018	ซาเบะ-จะ     กูญา มือเลา บือซัยํ     งันตืองัน ลาฆู บูดอ นะ กูญา. กูญา ซูโรฮ ลาฆู ฆาละ โซะ ญาวา     ลาฆู ฮอย เตด บือฆูนา เตอ     มาแรฮ ตีปู บาอาฌะ โกะ ซือมียา อีตู     นู บารู ลารี ลือปัซ ดัฮ     เดะ โกะ ซือมียา นู บือฌาลัด ตูโรจ กะ ฌาลัด นู ซือซัจ.
61002019	กูญา ฌาญี จะ     นะ บรี โกะ ซือมียา อีตู ลือปัซ เดะ ลาฆู ฌาดี ปราโซฮ     ตาปี อีซี กูญา ตะอาซิก ฌาดี ปราโซฮ นะ โกะ ลาฆู อีตู นู บรี ญาวา กูญา บูโระ บูโซะ. กรานา-จะ     ดัฮ ซือมียา ดีฮา อาลัฮ เดะ ลาฆู มานามา     ญา นะ ฌาดี ปราโซฮ นะ ลาฆู อีตู เลอ.
61002020	กรานา-จะ     อาดา ซือมียา ซือตืองัฮ นู บือเลฮ ลือปัซ เดะ ลาฆู ตะอารัฮ โซะ ดือนียา อีนี ดัฮ     ซาเบะ กูญา บือเลฮ กราลา เยซู คริด     ตูฮัด นะ กีตา     นู ตูโลก บรี กีตา ฮีโดะ ลือปัซ บาฌิ ดัฮ. ตาปี ดัฮ โกะ ซือมียา อีตู กือนา รีฆะ เดะ ลาฆู ตะอารัฮ อีตู ปูลัก     อาลัฮ ดัฮ เตอ     เดะ บลากัก กูญา โปด     ซูซัฮ ปายัฮ ลือเบฮ เดะ นู ลามูลา เลอ.
61002021	ซาเบะ-จะ     ดัฮ เตด บือเลฮ ตาฮู ฌาลัด นู บาฌิ-ตือปัจ อีตู ลาลู     กะฆีเตอ โปด     บาฌิ เดะ นู นะ บือเลฮ ตาฮู ฌาลัด อีตู ดัฮ     ตาปี อาเลฮ บลากัก กะ ปือมือซัด ฮูโกบ นู จรัฮ บาฌิ     นู บือเลฮ กีเรบ บรี กะ กูญา ดัฮ.
61002022	ลาฆู นู บือฌาดี ฌางัน กูญา     ตูโรจ กะ ปือมือเลา นูตู นู ซูโงฮ     นู มือเลา จะ "อาซู ญา ปาเระ มาแรฮ มากัด บารัก นู ญา มูตัฮ ซีงี เตอ." อาดา ฌูฆา นู จะ "บาบี นู ซือมียา บาโซฮ บรี จรัฮ ดัฮ     ญา ปาเระ ปี ฆูแลก เดะ กูบัก ลูโปยํ ปูลัก เลอ."
61003001	ลูมอฮ นู กู ซายัก เออ     นี ฌาดี ซูรัจ นู ดูวา นะ กู     นู บือเลฮ ฆาแรฮ รอจ กะ กาเญา เตอ. เดะ ดาลับ ซูรัจ กือดูวา อีนี     กู บือเลฮ ปรีงัจ กะ ฮาตี นู รือมัก นะ กาเญา     บรี อีงัจ กะ ลาฆู กะฆีนี.
61003002	อาดา โกะ ปือมือเลา อีตู     นู โกะ ซือมียา ตูโดฮ นู จรัฮ บาฌิ บือเลฮ มือเลา กาลา ดูลู ดัฮ เตอ     อาดา ฌูฆา โกะ ปือมือซัด นะ ตูฮัด นู ตูโลก กีตา บรี ลือปัซ เตอ     นู ญา บือเลฮ กีเรบ บรี กะ โกะ ปือญูโรฮ นะ มือญาเระ กะ กาเญา. ลาฆู อีตู เตอ     กู นะ บรี กาเญา จับ บรี บาฌิ เลอ.
61003003	กาเญา กือนา มาโซะ เดะ ฮาตี ตือนอซ อีนี ดูลู จะ     เดะ กาลา ปือญูดัฮ     อาดา โกะ ซือมียา นู ซูกา อาฆัฮ-ฆือละ     นู บูวัจ ตูโรจ กะ ฮาตี ฆาละ นะ กูญา ตะอาซิก. กูญา นะ มาแรฮ อาฆัฮ-ฆือละ กะ กาเญา
61003004	ตาญา จะ     "ปือมือเลา นู ฌาญี จะ     ตูฮัด นะ มาแรฮ เตอ     อาดา ซูโงฮ เฆอ? กรานา-จะ     ตะเดะ โกะ บีลาแก มาตี ปี ดัฮ     ลาฆู ซือมูฮา โปด     อาดา ดูโดะ ซือรูปา กะฆีเตอ     ตะเดะ ดูลู     นู ตูฮัด บือเลฮ บือฌาดี ดือนียา เลอ."
61003005	ซาเบะ กูญา วัจบูวัจ ลูปา ลาฆู นู อีนี บูวัก ดัฮ     นู จะ     กาลา นูตู เตอ     ปือมือเลา นะ ตูฮัด บือเลฮ บือฌาดี ลาแงะ ฌางัน ดือนียา. ดือนียา โปด     บือเลฮ บือฌาดี มาแรฮ     ดาตัก เดะ อาเย     บือฌาดี มาแรฮ ฌางัน อาเย ฌูฆา เลอ.
61003006	กะฆีเตอ ฌูฆา     อาเย อีตู โปด     ญา อาโปฮ     บรี ดือนียา เดะ กาลา อีตู     บือนาซา ฮาบิฮ ดัฮ.
61003007	ตาปี ลาแงะ ฌางัน ดือนียา นู อาดา เดะ ฮาดัจ อีนี เตอ     นู ซา ปือมือเลา นะ ตูฮัด อีตู     ญา ปือซัด ตาโรฮ     บีดา นะ บรี กะ อาปี ตูนู บรี ปือลัฮ ฮาบิฮ เตอ     ตาโรฮ ตือดะ นะ รอจ กะ อารี นู ตูฮัด นะ กรัจ ฮูโกบ โกะ ซือมียา ฌาฮัจ     บรี บือนาซา ฮาบิฮ เลอ.
61003008	ตาปี ลีฮัจ เลอ กาเญา     ลูมอฮ นู กู ซายัก เออ     ฌางัน ลูปา ตือนอซ อีนี เลอ     นู จะ     โซะ ตูฮัด เตอ     ซืออารี ญา ซือรูปา กะ ซือรีบู ตาโฮด     ซือรีบู ตาโฮด โปด     ซือรูปา กะ ซืออารี เลอ.
61003009	ตูฮัด ญา เตด ลามัจ เดะ ลาฆู นู ญา บือฌาญี ดัฮ     บือกะ ซือมียา ซือตืองัฮ อีงัจ เตอ     ตาปี ญา ตาฮัด-ฮาตี ลามา     กรานา ลีฮัจ กะ กาเญา. ตูฮัด ญา เตด บือคานะ บรี กะ ซือมียา ซืออูรัก โปด     นะ กือนา ฌาฮานัม     ตาปี ญา บือคานะ นะ บรี โกะ ซือมียา ซือมูฮา บราเลฮ-ฮาตี ปาเระ.
61003010	ตาปี อารี นะ ตูฮัด นะ มาแรฮ ซือรูปา บือกะ อูรัก ปือญูรี มาแรฮ. เดะ อารี อีตู     ลาแงะ ซือมูฮา นะ ลือแงะ ปี ฌางัน ซูวารา บูงี บาฮานา. โกะ บีตัก ซือมูฮา โปด     นะ บือนาซา ฌางัน อาปี. ดือนียา อีนี ฌางัน ซือบารัก ซือมูฮา นู อาดา เดะ ดือนียา     นะ ฮางอซ ฮาบิฮ เลอ.
61003011	กรานา ลีฮัจ ดัฮ จะ     บารัก ซือมูฮา อีนี     ญา ฆาโดฮ บือนาซา ปี ฮาบิฮ ดัฮ     กาเญา เตอ     ปาโตจ นะ ฌาดี ซือมียา กะฮามี เลอ? กือนา บูวัจ ตูโรจ กะ ปือบูวัจ นู บาฌิ บือฆาจะ     ตูโรจ กะ ฌาลัด นะ ตูฮัด
61003012	ตืองัฮ กาเญา นาตี บรี อารี นู ตูฮัด นะ มาแรฮ รอจ     กูวาซา บูวัจ บรี อารี อีตู นะ มาแรฮ ปัจ-จือปัจ ฌูฆา เลอ. เดะ อารี อีตู     ลาแงะ กือนา นะ ตูนู บรี ปือลัฮ ฮาบิฮ ปี เลอ. โกะ บีตัก โปด     นะ ปือลัฮ ลัย ปี ฌูฆา     เดะ อาปี นู ฮางัจ โตระ.
61003013	ตาปี-จะ     ตูโรจ กะ ลาฆู นู ตูฮัด บือฌาญี เตอ กีตา อาดา นาตี ลีฮัจ ลาแงะ นู บารู ฌางัน ดือนียา นู บารู     ตือปัจ นู อาดา ลาฆู บาฌิ-ตือปัจ ดูโดะ ซือลาลู เลอ.
61003014	ซาเบะ กะฆีเตอ     ลูมอฮ นู กู ซายัก เออ     นู กาเญา อาดา นาตี อารี อีตู ซีงี เตอ     กาเญา กือนา กูวาซา บรี ตูฮัด ดาปัจ กาเญา     ดูโดะ ซือนัง ซือลามัจ     ฮอย ตือปัจ ตะอารัฮ     ฮอย ซาลัฮ เลอ.
61003015	กือนา บรีงัจ จะ     ตูฮัด นะ กีตา ตาฮัด-ฮาตี ลามา เตอ     บีดา กีตา นะ บือเลฮ ฮีโดะ ลือปัซ บาฌิ     บือกะ ซือรูปา นู เปาโล     ดีบราดี นู กีตา ซายัก     บือเลฮ ฆาแรฮ ซูรัจ อาตัจ กะ กาเญา     ตูโรจ กะ ลาฆู ปานัย อากัน นู ตูฮัด บือเลฮ บรี กะ ญา เตอ.
61003016	เดะ ซูรัจ ราตา ลามัยํ นะ ญา โปด     ญา บือเลฮ ฆาแรฮ ปาซัน ลาฆู กะฆีนี ดัฮ. เดะ โกะ ซูรัจ อีตู เตอ     อาดา ลาฆู ซือตืองัฮ     นู มาโซะ เดะ ฮาตี ปายัฮ     นู โกะ ซือมียา นู เตด ตาฮู อารัฮ     อาดา ฮาตี เตด ตือตู เตอ     กูญา บือเลฮ ซาเลด มือญาเระ บรี ซาลัฮ     บือกะ ซือรูปา นู กูญา บูวัจ     เดะ โกะ ซูรัจ ปือมือเลา นะ ตูฮัด นู ฆีลาฆี. ลาฆู กะฆีเตอ บูวัจ บรี กะ ญาวา กูญา ตะอาซิก นะ ฌาฮานัม.
61003017	ซาเบะ กะฆีเตอ     กาเญา เลอ     ลูมอฮ นู กู ซายัก เออ     นู กาเญา ตาฮู ลาฆู กะฆีนี ดูลู ดัฮ     กาเญา กือนา ฌาฆา บรี บาฌิ     ตาโกจ-จะ     กาเญา นะ ซือซัจ ฌาลัด     ตูโรจ กะ ฌาลัด ซาลัฮ นะ โกะ ซือมียา ฌาฮัจ เลอ. กะฆีเตอ     กาเญา นะ ฆูรก ดัฮ     เดะ ตือปัจ กือฌะ-กือมัซ นะ กาเญา เตอ.
61003018	ตาปี บรี กาเญา บาฌิ ซือรูโลยํ     บือกะ นู ตูฮัด ฮาลัย บรี ซือลามัจ กะ กาเญา. บรี กาเญา กราลา เยซู คริด     บรี บาญะ ซือรูโลยํ ฌูฆา. ญา เลอ     ตูฮัด นะ กีตา     นู ตูโลก กีตา บรี ฮีโดะ ลือปัซ บาฌิ. บรี กีตา ปูฌี กะ ญา     ตะเดะ อีนี     ปี ซือลาลู เลอ. อาเมน.
62001001	อาดา ลาฆู ปาซัน ปือมือเลา นะ ตูฮัด นู บรี ฮีโดะ     จะ     ปือมือเลา อีตู นู อาดา ตะเดะ ดูลู นูตู เตอ. นู บลาโลก จะ     ปือมือเลา นะ ตูฮัด อีตู     กามี บือเลฮ ดืองัยํ ดัฮ     กามี ลีฮัจ บือฆารี ฌางัน มาตา ดัฮ     กามี ตีญูง ลีฮัจ ดัฮ     กามี ปือเตาะ ฌางัน ตางัน นะ กามี ดัฮ.
62001002	ซือมียา นู บรี ฮีโดะ อีตู     ญา มาแรฮ ปลีฮัจ ดัฮ. กามี โปด     บือเลฮ ลีฮัจ บือฆารี ญา กะฆีเตอ กามี ฌาดี ซะซี นู นะ มือญาเระ     ปาซัน ลาฆู นู นะ ฮีโดะ ซูโงฮ ซือลาลู เตอ     บรี กะ กาเญา ตาฮู. ซือมียา นู บรี ฮีโดะ อีตู     ญา อาดา ฌางัน อาโปก เดะ อาตัซ เลอ     ตาปี ญา บือเลฮ มาแรฮ ปลีฮัจ กะ กามี ดัฮ.
62001003	กามี บือเลฮ บือมุน บรามัย บือซามา     ฌางัน อาโปก เดะ อาตัซ     ฌางัน เยซู คริด นานะ นะ ญา เตอ. กะฆีเตอ กามี มือญาเระ กะ กาเญา     จะ     ลาฆู นู กามี บือเลฮ ลีฮัจ บือฆารี     บือเลฮ ดืองัยํ ดัฮ     บีดา บรี กาเญา นะ บือเลฮ บือมุน บรามัย บือซามา ฌางัน กามี.
62001004	ลาฆู อีนี     กามี ฆาแรฮ บรี กะ กาเญา     นะ บรี กีตา ซือมูฮา ซูกา-ฮาตี     ปือนอฮ มีเม เลอ.
62001005	นี เลอ     ฌาดี ลาฆู นู กามี บือเลฮ ดืองัยํ ดาตัก มาแรฮ เดะ ตูฮัด ดัฮ     นู นะ มือญาเระ กะ กาเญา     จะ     ตูฮัด เตอ เลอ     ญา ฌาดี นู จรัฮ เลอ. ฮอย ลาฆู นู กือลับ เดะ ตูฮัด เลอ.
62001006	ดัฮ กีตา มือเลา จะ     "กีตา เลอ     บือมุน บรามัย ฌางัน ตูฮัด"     ตาปี กีตา ตูโรจ กะ ลาฆู นู โซะ กือลับ     กะฆีเตอ กีตา มือเลา มืออูปัย     กีตา เตด ตูโรจ กะ ลาฆู นู ซูโงฮ.
62001007	ตาปี ดัฮ กีตา บูวัจ ตูโรจ     กะ ลาฆู โซะ จรัฮ เตอ     บือกะ ซือรูปา นู ตูฮัด     ญา อาดา โซะ จรัฮ     กะฆีเตอ กีตา บือมุน บรามัย บือซามา-ซามา. กะฆีเตอ ปูลัก     ดารัฮ นะ เยซู นานะ นะ ตูฮัด เดะ อาตัซ     ญา บาโซฮ กีตา     บรี ลือปัซ เดะ ดูซา ซือมูฮา เลอ.
62001008	ดัฮ กีตา มือเลา จะ     "ฮอย ดูซา ดัฮ"     กะฆีเตอ กีตา ฌาดี ซือมียา ตีปู กะ ญาวา ตะอาซิก     ฮอย ลาฆู นู ซูโงฮ     เดะ ฮาตี นะ กีตา เลอ.
62001009	ดัฮ กีตา ซาโงะ ฌางัน ตูฮัด     จะ     กีตา ดูซา ดัฮ     กะฆีเตอ ตูฮัด ญา ฮาตี รือมัก     ญา บาฌิ-ตือปัจ     ญา ยอม อาเกะ ดูซา นะ กีตา. ญา ยอม บาโซฮ กีตา บรี ลือปัซ     เดะ ลาฆู นู เตด บือฆูนา ซือมูฮา เลอ.
62001010	ดัฮ กีตา มือเลา จะ     "กู เตด บือเลฮ บูวัจ ดูซา ดัฮ"     ญา เตอ     ซือรูปา บือกะ กีตา มือเลา จะ     "ตูฮัด มือเลา มืออูปัย". กะฆีเตอ ปือมือเลา นะ ตูฮัด ฮอย เตด ดูโดะ     เดะ ฮาตี นะ กีตา เลอ.
62002001	โอ โกะ นานะ ดือมิ นะ กู เออ     กู ฆาแรฮ ลาฆู อีนี บรี กะ กาเญา     บีดา ตีเมา บรี กาเญา นะ บูวัจ ดูซา. ตาปี ดัฮ ซาปา บูวัจ ดูซา ดัฮ     กีตา อาดา ซือมียา ตูโลก มือเลา ปาซัน นะ กีตา     ฌางัน อาโปก เดะ อาตัซ. ญา เตอ     เยซู คริด     นู บาฌิ-ตือปัจ เลอ.
62002002	ญา เตอ เลอ     นู ฌาดี ซือรูปา บารัก มือญือมัฮ นู มือนืองะ บรี กะ ตูฮัด     บรี ญา นะ อาเกะ ดูซา นะ กีตา. บูกัด ซา ลาฆู ดูซา นะ กีตา เตอ     ตาปี ดูซา นะ โกะ อูมัจ-ซือมียา เดะ ดือนียา ซือมูฮา เลอ.
62002003	นู กีตา ตูโรจ กะ โกะ ปือมือซัด นะ ตูฮัด     บูวัจ บรี กีตา ตือตู-ฮาตี จะ     กีตา กราลา ตูฮัด ดัฮ.
62002004	ซือมียา นู มือเลา จะ     "กู กราลา ตูฮัด"     ตาปี เตด บูวัจ ตูโรจ กะ ปือมือซัด นะ ญา     ซือมียา อีตู เตอ     ฌาดี ซือมียา มือเลา มืออูปัย. ฮอย ลาฆู นู ซูโงฮ เดะ ฮาตี นะ ญา.
62002005	ตาปี ซือมียา ดีฮา นู ตูโรจ กะ ปือมือเลา นะ ตูฮัด     ซือมียา อีตู เลอ     นู อาดา ฮาตี ซายัก กะ ตูฮัด ปือนอฮ บาฌิ ดัฮ. ลาฆู กะฆีนี     บรี กีตา ตาฮู จะ     กีตา อาดา ลือกัจ บือซามา ฌางัน ตูฮัด เลอ.
62002006	ฌาดี-จะ     ซือมียา นู จะ     "กู ลือกัจ บือซามา ฌางัน ตูฮัด"     ซือมียา อีตู เลอ     ฆาโดฮ บูวัจ ตูโรจ บือกะ ลาฆู นู เยซู คริด บือเลฮ บูวัจ ดัฮ.
62002007	โกะ กาวัด นู กู ซายัก เออ     ปือมือซัด นู กู ฆาแรฮ บรี กะ กาเญา เตอ     บูกัด ปือมือซัด บารู     ตาปี ฌาดี ปือมือซัด นู ลามา     นู กาเญา อาดา ตะเดะ ลามูลา ดัฮ. ปือมือซัด นู ลามา อีตู     ฌาดี ปือมือเลา นู กาเญา บือเลฮ ดืองัยํ ดัฮ.
62002008	มีเซ กะฆีเตอ โปด     ตาปี ฌาดี ปือมือซัด นู บารู     นู กู ฆาแรฮ บรี กะ กาเญา ฌูฆา     ฌาดี ลาฆู ซูโงฮ นู อาดา เดะ ฮาตี นะ ตูฮัด     อาดา เดะ ฮาตี กาเญา ฌูฆา. ฌาดี-จะ     ลาฆู กือลับ ลือปัซ ปี ดัฮ     ลาฆู จรัฮ นู ซูโงฮ เตอ     ตืองัฮ ซูโลฮ มาแรฮ เลอ.
62002009	ซือมียา นู จะ     "กู อาดา ดูโดะ เดะ โซะ จรัฮ ดัฮ"     ตาปี ญา บือชี กะ ดีบราดี นะ ญา     ซือมียา อีตู เตอ     ฌาดี ซือมียา นู ดูโดะ โซะ กือลับ ลาฆี.
62002010	ตาปี ซือมียา นู ซายัก กะ ดีบราดี นะ ญา เตอ     ญา อาดา ดูโดะ โซะ เดะ จรัฮ เตอ เลอ     ญา ฮอย นามา นู นะ บรี กะ ซือมียา ตือซีปะ รือบัฮ.
62002011	ตาปี ซือมียา นู บือชี กะ ดีบราดี นะ ญา เตอ     ญา ดูโดะ เดะ โซะ กือลับ เลอ. ญา บือฌาลัด ปี กะ โซะ กือลับ. ลาฆู กือลับ อีตู เตอ     นะ บูวัจ บรี ญา มาตา บูตา. ญา นะ ปี กะ ดีฮา โปด     ญา ปี เตด กือนา.
62002012	โกะ นานะ ดือมิ เออ     กู ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ ดูซา นะ กาเญา กือนา อาเกะ ดัฮ     กรานา นามา นะ ตูฮัด เลอ.
62002013	โกะ ปะ เออ     กู ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ กาเญา บือเลฮ กราลา ตูฮัด     นู อาดา ตะเดะ ดูลู นูตู เลอ. โกะ อูรัก มูดา เออ     กู ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ กาเญา บือเลฮ ฌือนัฮ เดะ ฮาตู ซีตัด นู ฌาฮัจ ดัฮ เลอ. โกะ นานะ ดือมิ เออ     กู บือเลฮ ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ กาเญา บือเลฮ กราลา อาโปก เดะ อาตัซ ดัฮ เลอ.
62002014	โกะ ปะ เออ     กู บือเลฮ ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ กาเญา บือเลฮ กราลา ตูฮัด     นู อาดา ตะเดะ ดูลู นูตู เลอ. โกะ อูรัก มูดา เออ     กู บือเลฮ ฆาแรฮ ซูรัจ อีนี     อาตัจ บรี กะ กาเญา     ซาเบะ-จะ กาเญา บือเลฮ ตือฆัยํ-อูรัจ ดัฮ เลอ. ปือมือเลา นะ ตูฮัด     ญา ดูโดะ เดะ ฮาตี นะ กาเญา. กาเญา โปด ฌือนัฮ เดะ ฮาตู ซีตัด นู ฌาฮัจ ดัฮ.
62002015	ฌางัน ซายัก กะ ดือนียา อีนี     เฆอ-จะ โกะ ซือบารัก โซะ ดือนียา อีนี. ดัฮ ซือมียา ดีฮา ซายัก กะ ดือนียา     ญา เตอ     ฮอย ลาฆู นะ ซายัก กะ อาโปก เดะ อาตัซ     เดะ ฮาตี นะ ญา.
62002016	ซาเบะ บือนา ซือมูฮา เดะ ดือนียา อีนี เตอ     อาดา กะฆีนี     อาดา ลาฆู นู ฮาตี นะ กีตา ฆาละ นะ บูวัจ ลาฆู นู ฌาฮัจ เตอ     อาดา นู มาตา กีตา ฆาละ นะ ลีฮัจ นามาๆ เตอ     อาดา ลาฆู นู มูโลจ นะ กีตา ลาดัจ มือเลา มือโอจ กะ ญาวา ตะอาซิก เตอ. ลาฆู อีนี ซือมูฮา     เตด มาแรฮ ดาตัก เดะ อาโปก เดะ อาตัซ เตอ     ตาปี มาแรฮ เดะ โซะ ดือนียา เตอ เลอ.
62002017	ดือนียา อีนี ฌางัน บือนา บารัก ซือมูฮา เดะ ดือนียา     นู ซือมียา ฆาละ นะ บูวัจ     ญา นะ ลือแงะ ปี ฮาบิฮ ดัฮ     ตาปี ซือมียา นู ตูโรจ กะ ฮาตี นะ ตูฮัด     ญา นะ ดูโดะ ซือลาลู เลอ.
62002018	โกะ นานะ เออ     วะตู อีนี ฌาดี วะตู ปือญูดัฮ ดัฮ. บือกะ กาเญา บือเลฮ ดืองัยํ ดัฮ     อาดา ซือมียา ซืออูรัก นู ลาวัด ฌางัน เยซู คริด     ญา นะ มาแรฮ. วะตู อีนี เลอ     อาดา ซือมียา ลาวัด ฌางัน เยซู คริด บาญะ อูรัก ดัฮ. กะฆีเตอ กีตา ตาฮู จะ     นี เลอ     ฌาดี วะตู ปือญูดัฮ ดัฮ เลอ.
62002019	ลูมอฮ กูญา อีตู ตรือเบะ ปี เดะ ลูมอฮ กีตา ดัฮ. ตาปี กูญา อีตู บูกัด ลูมอฮ นะ กีตา. ดัฮ กูญา ฌาดี ลูมอฮ นะ กีตา     กูญา กือนา ดูโดะ บือซามา ฌางัน กีตา ลาฆี. ตาปี กูญา ตรือเบะ ดัฮ     บีดา บรี ลีฮัจ จะ     กูญา บูกัด ลูมอฮ นะ กีตา     ราตา ซือมียา เลอ.
62002020	ตาปี ตูฮัด นู บาฌิ ซูโงฮ     ญา อูแร ซือมืองัจ นะ ญา เดะ ลูมอฮ กาเญา ดัฮ. กะฆีเตอ กาเญา ตาฮู ลาฆู นู ซูโงฮ นะ ตูฮัด     ราตา ซือมียา เลอ.
62002021	กู ฆาแรฮ ซูรัจ บรี กะ กาเญา     บูกัด กรานา กาเญา เตด ตาฮู ลาฆู นู ซูโงฮ     ตาปี กรานา กาเญา ตาฮู ดัฮ. กาเญา ตาฮู จะ     ปือมือเลา มืออูปัย ซือปาตัฮ โปด     ฮอย เตด มาแรฮ ดาตัก เดะ ลาฆู นู ซูโงฮ เลอ.
62002022	ซาปา เลอ     นู ฌาดี ซือมียา มือเลา มืออูปัย? ญา เตอ เลอ     ซือมียา นู มือเลา กีปัซ     ฮอย เตด ซาโงะ จะ     เยซู ฌาดี ราฌา นู บรี ซือลามัจ. ญา เตอ เลอ     นู ฌาดี ซือมียา นู ลาวัด ฌางัน เยซู คริด เตอ     ญา กีปัซ อาโปก เดะ อาตัซ     ฌางัน นานะ นะ ญา ซามา.
62002023	ซือมียา ดีฮา กีปัซ นานะ นะ ตูฮัด     ซือมียา อีตู ญา ฮอย ตูฮัด ฌาดี อาโปก นะ ญา. ตาปี ซือมียา ดีฮา ซาโมจ นานะ นะ ตูฮัด เตอ     ญา เลอ อาดา ตูฮัด ฌาดี อาโปก ฌูฆา เลอ.
62002024	กาเญา อาดา ลาฆู     นู กาเญา บือเลฮ ดืองัยํ ตะเดะ ลามูลา ดัฮ     บรี ลาฆู อีตู อาดา ดูโดะ ฌางัน กาเญา เลอ. ดัฮ ลาฆู อีตู อาดา ดูโดะ ฌางัน กาเญา     กะฆีเตอ กาเญา นะ ดูโดะ ลือกัจ บือซามา ฌางัน นานะ นะ ตูฮัด     ฌางัน อาโปก เดะ อาตัซ ฌูฆา.
62002025	อีนี เลอ     ฌาดี ปือมือเลา นู ตูฮัด บือเลฮ บือฌาญี ฌางัน กีตา     ฌาดี-จะ     นะ บรี กีตา ฮีโดะ ซูโงฮ ซือลาลู.
62002026	ลาฆู อีนี     กู ฆาแรฮ บรี กะ กาเญา     มือญาเระ ลาฆู นะ ลูมอฮ ซือมียา     นู นะ ตีปู กาเญา บรี ซือซัจ.
62002027	ตาปี นู ตูฮัด อูแร ซือมืองัจ นะ ญา     เดะ กาเญา ดัฮ     ญา เตอ     อาดา ดูโดะ เดะ ฮาตี นะ กาเญา เลอ. กะฆีเตอ เตด ปายัฮ บรี กาวัด อาฌัยํ กาเญา     กรานา ซือมืองัจ นู บือเลฮ อูแร ดัฮ     ญา เตอ นะ อาฌัยํ กาเญา เดะ ราตา ลาฆู     ราตา มาจับ. ลาฆู นู ซือมืองัจ นะ ตูฮัด อาฌัยํ กะฆีนี     ฌาดี ลาฆู นู ซูโงฮ     บูกัด ลาฆู มืออูปัย. กะฆีเตอ นู ญา อาฌัยํ กาเญา กะฮามี     กาเญา กือนา ดูโดะ ลือกัจ บือซามา ฌางัน ตูฮัด กะฆีเตอ เลอ.
62002028	กะฆีเตอ     นานะ ดือมิ เออ     บรี กาเญา ดูโดะ ลือกัจ บือซามา ฌางัน ตูฮัด เตอ เลอ. กะฆีเตอ ตานา ตูฮัด นะ มาแรฮ ปลีฮัจ     กีตา นะ อาดา ฮาตี บรานี     ฮอย ลาฆู ปือญือและ โซะ ฮึลด มูคา นะ ตูฮัด     เดะ วะตู นู ญา มาแรฮ.
62002029	ดัฮ กาเญา ตาฮู จะ     ตูฮัด เตอ     ญา เลอ นู บาฌิ-ตือปัจ     กะฆีเตอ กาเญา ตาฮู จะ     ราตา ซือมียา นู ตูโรจ กะ ลาฆู บาฌิ-ตือปัจ     นู ญา บือฌาดี ดาตัก เดะ โซะ ตูฮัด เตอ เลอ.
62003001	ลีฮัจ เลอ     อาโปก เดะ อาตัซ ญา ซายัก กะ กีตา     บาญะ กะฆีนี เลอ     นู ญา บรี กะ กีตา ปือนามา จะ     โกะ นานะ นะ ตูฮัด เลอ. ซูโงฮ     กีตา ฌาดี นานะ นะ ตูฮัด เตอ เลอ. กะฆีเตอ ซือมียา เดะ ดือนียา เตด กราลา กีตา     กรานา-จะ กูญา เตด กราลา ตูฮัด เลอ.
62003002	กาวัด นู กู ซายัก เออ     วะตู อีนี กีตา ฌาดี นานะ นะ ตูฮัด ดัฮ. เตด ดือละ ลีฮัจ จะ     อาดา ซืออารี โซะ ฮึลด     กีตา นะ ฌาดี กะฮามี เลอ. ตาปี กีตา ตาฮู จะ     ตานา เยซู คริด นะ มาแรฮ ปลีฮัจ เตอ     กีตา นะ ฌาดี ซือรูปา บือกะ ญา เลอ     กรานา-จะ ตูฮัด เยซู ฌาดี กะฮามี     กีตา นะ ลีฮัจ บือฆารี ญา     กะฆีเตอ เลอ.
62003003	กะฆีเตอ     ราตา ซือมียา นู จาดัก นะ ลีฮัจ ตูฮัด กะฆีนี     ญา ยอม บาโซฮ ญาวา ตะอาซิก บรี จรัฮ บาฌิ     ซือรูปา กะ ตูฮัด นู จรัฮ บาฌิ เลอ.
62003004	ซือมียา ดีฮา นู บูวัจ ดูซา     ญา เตอ     ซาลัฮ เดะ ปือมือเลา ฮูโกบ นะ ตูฮัด. กรานา ลาฆู บูวัจ ดูซา เตอ     ฌาดี ลาฆู ซาลัฮ เดะ ปือมือเลา ฮูโกบ นะ ตูฮัด.
62003005	กาเญา ตาฮู ดัฮ จะ     นู เยซู ญา มาแรฮ ปลีฮัจ ดัฮ     บีดา นะ บาวา โกะ ดูซา บือปี บูวัก. ตาปี อีซี ญา โปด     ฮอย ดูซา ลาลู.
62003006	ซือมียา ดีฮา นู ดูโดะ ลือกัจ บือซามา ฌางัน ตูฮัด     ญา เตอ     เตด ลาดัจ บูวัจ ดูซา. ซือมียา ดีฮา นู ลาดัจ บูวัจ ดูซา     ญา เตด บือเลฮ บือฆารี ตูฮัด ดัฮ     เตด บือเลฮ กราลา ตูฮัด ดัฮ เลอ.
62003007	นานะ ดือมิ เออ     ฌางัน บรี ซือมียา ดีฮา บืออาฌะ กาเญา บรี ซือซัจ ฌาลัด. ซาปา นู บูวัจ ลาฆู บาฌิ-ตือปัจ     ญา เตอ     ฌาดี ซือมียา บาฌิ-ตือปัจ ดัฮ     ซือรูปา บือกะ ตูฮัด ญา นู บาฌิ-ตือปัจ เลอ.
62003008	ซือมียา นู ลาดัจ บูวัจ ดูซา เตอ     ฌาดี ซือมียา นะ กือปาลา ฮาตู ซีตัด     ซาเบะ-จะ กือปาลา ฮาตู ซีตัด ญา บูวัจ ดูซา     ตะเดะ ลามูลา นูตู เลอ. กะฆีเตอ นานะ นะ ตูฮัด ญา มาแรฮ ปลีฮัจ ดัฮ     บีดา นะ บูวัจ บรี โกะ ปือบูวัจ นะ ฮาตู ซีตัด อีตู     บือนาซา ดัฮ เลอ.
62003009	ซือมียา ดีฮา นู ฌาดี นานะ นะ ตูฮัด     ญา เตอ     เตด ลาดัจ บูวัจ ดูซา     ซาเบะ อีซี ตูฮัด ตะอาซิก อาดา ดูโดะ เดะ ฮาตี นะ ซือมียา อีตู. ญา ฌาดี นานะ นะ ตูฮัด ดัฮ     กะฆีเตอ ญา นะ ลาดัจ บูวัจ ดูซา เตด บือเลฮ เลอ.
62003010	กะฆีเตอ นะ ลีฮัจ บือเลฮ จะ     ซาปา นู ฌาดี นานะ นะ ตูฮัด     ซาปา นู ฌาดี นานะ นะ ฮาตู ซีตัด. ซือมียา ดีฮา นู เตด ตูโรจ กะ ปือบูวัจ นู บาฌิ-ตือปัจ     นู เตด ซายัก โกะ ดีบราดี เตอ     ญา เลอ     บูกัด นานะ นะ ตูฮัด.
62003011	นี เลอ     ฌาดี ปือมือเลา อาฌัยํ นู กาเญา บือเลฮ ดืองัยํ     ตะเดะ ลามูลา ดัฮ เตอ     จะ     บรี กีตา บือซายัก-ซายัก เลอ.
62003012	ฌางัน บูวัจ ตูโรจ บือกะ คาอิน     นู ญา มาแรฮ ดาตัก เดะ กือปาลา ฮาตู ซีตัด นู ฌาฮัจ     ญา บือเลฮ บูนอฮ อาดี เดะ ญา ตะอาซิก. ซาเบะ นามา ญา บูนอฮ อาดี เดะ ญา เตอ? กรานา-จะ ปือบูวัจ นะ อีซี ญา     ฌาฮัจ     ตาปี ลาฆู ปือบูวัจ นะ อาดี เดะ ญา     ฌาดี ลาฆู นู บาฌิ เลอ.
62003013	ลูมอฮ ดีบราดี เออ     ฌางัน นะ ฆาโดฮ-ฮาตี เลอ     นู ซือมียา เดะ ดือนียา บือชี กะ กาเญา.
62003014	นู กีตา ซายัก กะ ลูมอฮ ดีบราดี     บูวัจ บรี กีตา ตาฮู จะ     กีตา บือเลฮ ลือปัซ เดะ มาตี     รอจ กะ ลาฆู นู ฮีโดะ ซูโงฮ ดัฮ. ซือมียา ดีฮา นู เตด ซายัก โกะ ดีบราดี     ญา เตอ     อาดา ดูโดะ โซะ ลาฆู มาตี ลาฆี.
62003015	ซือมียา ดีฮา นู บือชี กะ ดีบราดี     ญา เตอ เลอ     นู ฌาดี ซือมียา บูนอฮ กาวัด. กาเญา ตาฮู จะ     ซือมียา บูนอฮ กาวัด     ญา เตอ     ฮอย ลาฆู ฮีโดะ นู ซือลาลู     ดูโดะ เดะ ญา เลอ.
62003016	กะฆีนี เลอ     กีตา ตาฮู จะ     ลาฆู นู ซายัก ฌาดี ลาฆู กะฮามี     นู เยซู ซรัฮ ญาวา นะ ญา ดัฮ     กรานา กีตา. กะฆีเตอ กีตา โปด     กือนา นะ ซรัฮ ญาวา นะ กีตา     กรานา โกะ ลูมอฮ ดีบราดี ฌูฆา เลอ.
62003017	ดัฮ ซือมียา ดีฮา นู อาดา โกะ บือนา บารัก ฆือนะ บาฌิ ดัฮ     ญา ลีฮัจ ดีบราดี นะ ญา ฮาฌะ โตระ     ตาปี ญา บูวัจ ฮาตี กรัซ     ญา เตด ตูโลก ดีบราดี อีตู     ซือมียา อีตู นะ มืองากู จะ     ญา ซายัก กะ ตูฮัด บือเลฮ กะฮามี เลอ?
62003018	โกะ นานะ ดือมิ เออ     นู กีตา ซายัก เตอ     ฌางัน บรี ฌาดี ซา ลาฆู นู ปือมือเลา เดะ มูโลจ เลอ     ตาปี บรี กีตา ซายัก เดะ ลาฆู ปือบูวัจ ฌางัน ลาฆู นู ซูโงฮ.
62003019	กะฆีนี เลอ     กีตา ตาฮู จะ     กีตา อาดา ดูโดะ โซะ ลาฆู นู ซูโงฮ     นะ บรี กีตา ตือตู-ฮาตี โซะ ฮึลด มูคา นะ ตูฮัด.
62003020	มีเซ-จะ ฮาตี นะ กีตา บราซา จะ     ซาลัฮ ดัฮ     ตาปี ตูฮัด บือซัยํ เดะ อาตัซ     ญา เตอ     บือซัยํ เดะ ฮาตี นะ กีตา ลาฆี     ญา ตาฮู ลาฆู ซือมูฮา ราตา.
62003021	โอ โกะ ซือมียา นู กู ซายัก เออ     ดัฮ ฮาตี นะ กีตา เตด บราซา จะ     ซาลัฮ เตอ     กะฆีเตอ กีตา บรานี โซะ ฮึลด มูคา นะ ตูฮัด เลอ.
62003022	ดัฮ กีตา บูวัจ ตูโรจ กะ ปือมือซัด นะ ตูฮัด     ตูโรจ กะ ลาฆู นู กือนา เดะ ฮาตี นะ ญา เตอ     กะฆีเตอ     ลาฆู นามา นู กีตา มีตา เดะ ตูฮัด โปด     ญา นะ บรี เลอ.
62003023	นี เลอ ฌาดี ปือมือซัด นะ ตูฮัด     ฌาดี-จะ     บรี กีตา ปือจายา กะ นามา นะ เยซู คริด     นานะ นะ ตูฮัด เตอ เลอ. บรี กีตา บือซายัก-ซายัก เลอ     บือกะ ตูฮัด ปือซัด กะ กีตา ดัฮ.
62003024	ราตา ซือมียา นู บูวัจ ตูโรจ กะ ปือมือซัด นะ ตูฮัด เตอ     กูญา ดูโดะ ลือกัจ บือซามา ฌางัน ตูฮัด. ตูฮัด โปด     ญา ดูโดะ ลือกัจ บือซามา ฌางัน กูญา. กะฆีนี เลอ     กีตา ตาฮู จะ     ตูฮัด ญา ดูโดะ ลือกัจ บือซามา ฌางัน กีตา     กรานา ซือมืองัจ นะ ญา     นู ญา บรี กะ กีตา ดัฮ.
62004001	โอ ลูมอฮ กาวัด นู กู ซายัก เออ     ฌางัน ปือจายา กะ ราตา ซือมียา นู มืองากู จะ     ญา อาดา ซือมืองัจ นะ ตูฮัด. กือนา มือญาซัจ บรี ลีฮัจ จะ     ซือมืองัจ อีตู ดาตัก ตือปัจ ดีฮา? ดาตัก เดะ ตูฮัด บือซัยํ เดะ อาตัซ เฆอ เตด. กรานา-จะ อาดา ลูมอฮ ซือมียา ตูโดฮ มือเลา มืออูปัย     บาญะ อูรัก     นู บือเลฮ ปี กะ ดือนียา ราตา ดัฮ.
62004002	กะฆีนี เลอ     กาเญา นะ บือเลฮ กราลา ซือมืองัจ นะ ตูฮัด. ราตา ซือมียา นู ซาโงะ จะ     "เยซู คริด มาแรฮ ฌาดี ซือมียา ดัฮ"     ซือมียา อีตู ญา อาดา ซือมืองัจ     นู มาแรฮ ดาตัก เดะ ตูฮัด เดะ อาตัซ.
62004003	ราตา ซือมียา นู ตีเมา นะ ซาโงะ เยซู กะฆีเตอ     ญา เตอ     อาดา ซือมืองัจ นู เตด มาแรฮ ดาตัก เดะ ตูฮัด บือซัยํ เดะ อาตัซ เลอ. ญา เตอ     อาดา ซือมืองัจ นะ ซือมียา นู ลาวัด ฌางัน เยซู คริด. กาเญา บือเลฮ ดืองัยํ ดัฮ     จะ     นู ซือมืองัจ นู บลาวัด อีตู นะ มาแรฮ. ตาปี วะตู อีนี เลอ     ญา อาดา เดะ ดือนียา ดัฮ.
62004004	โกะ นานะ ดือมิ เออ     กาเญา ฌาดี โกะ ซือมียา นะ ตูฮัด บือซัยํ เดะ อาตัซ ดัฮ เลอ. กาเญา ฌือนัฮ เดะ ซือมียา ตูโดฮ มืออูปัย อีตู ดัฮ     กรานา-จะ ซือมืองัจ นะ ตูฮัด     นู อาดา ดูโดะ เดะ ฮาตี นะ กาเญา     ญา เตอ     บือซัยํ ลือเบฮ เดะ ซือมืองัจ อีตู นู ดูโดะ เดะ ดือนียา เลอ.
62004005	กูญา อีตู ฌาดี ซือมียา โซะ ดือนียา เลอ. กะฆีเตอ กูญา มือเลา ลาฆู นู โซะ ดือนียา. โกะ ซือมียา เดะ ดือนียา โปด     กูญา ซูกา มือนีงัย.
62004006	กีตา นี เลอ     ฌาดี โกะ ซือมียา นะ ตูฮัด บือซัยํ เดะ อาตัซ. ซาปา นู กราลา ตูฮัด เดะ อาตัซ เตอ     กูญา ซูกา นะ มือนีงัย กะ กีตา เลอ. ซาปา เตด กราลา ตูฮัด เดะ อาตัซ เตอ     กูญา ตีเมา นะ มือนีงัย กะ กีตา. กะฆีเตอ เลอ     กีตา นะ บือเลฮ กราลา     ซือมืองัจ นู ซูโงฮ     ฌางัน ซือมืองัจ นู ซือซัจ.
62004007	โอ ลูมอฮ กาวัด นู กู ซายัก เออ     บรี กีตา ซายัก บือซามา-ซามา เลอ     กรานา-จะ ลาฆู นู ซายัก ดาตัก มาแรฮ เดะ โซะ ตูฮัด บือซัยํ เดะ อาตัซ. ราตา ซือมียา นู บือซายัก-ซายัก เตอ     ญา บือฌาดี มาแรฮ เดะ ตูฮัด     ญา กราลา ตูฮัด เลอ.
62004008	ซือมียา ดีฮา นู เตด ซายัก     ญา เตอ     เตด กราลา ตูฮัด     กรานา-จะ ตูฮัด เดะ อาตัซ เตอ เลอ     ฌาดี นู ซายัก.
62004009	นู ตูฮัด เดะ อาตัซ ซายัก กีตา เตอ     ญา ปลีฮัจ กะ กีตา กะฆีนี จะ     ญา บือเลฮ ซูโรฮ นานะ ตูงัน นะ ญา มาแรฮ มาโซะ กะ ดือนียา     บีดา นะ บรี กีตา บือเลฮ ฮีโดะ     กรานา นานะ อีตู เลอ.
62004010	ลาฆู นู ซายัก เตอ     ฌาดี กะฆีนี     บูกัด บือกะ กีตา ซายัก กะ ตูฮัด เตอ     ตาปี บือกะ ตูฮัด เตอ เลอ     ญา ซายัก กะ กีตา ดัฮ     ญา ซูโรฮ นานะ นะ ญา มาแรฮ มาตี     ฌาดี ซือรูปา บารัก มือญือมัฮ     มือนืองะ กะ ตูฮัด     บรี ญา นะ อาเกะ ดูซา นะ กีตา เลอ.
62004011	ลูมอฮ กาวัด นู กู ซายัก เออ     นู ตูฮัด เดะ อาตัซ บือเลฮ ซายัก กีตา กะฆีเตอ ดัฮ     กีตา กือนา ซายัก บือซามา-ซามา ฌูฆา.
62004012	ฮอย ซาปา ดือละ ลีฮัจ ตูฮัด บือซัยํ เดะ อาตัซ. ตาปี ดัฮ กีตา ซายัก บือซามา-ซามา เตอ     ตูฮัด เลอ     ญา นะ ดูโดะ ลือกัจ บือซามา ฌางัน กีตา     ญา นะ บูวัจ บรี กีตา อาดา ฮาตี ซายัก ซือรูปา กะ ญา     ปือนอฮ มีเม ดัฮ เลอ.
62004013	กะฆีนี เลอ     กีตา นะ ตาฮู จะ     กีตา ดูโดะ ลือกัจ บือซามา ฌางัน ตูฮัด ดัฮ     ตูฮัด โปด     ญา ดูโดะ ลือกัจ บือซามา ฌางัน กีตา ฌูฆา     กรานา ตูฮัด เตอ เลอ     บือเลฮ บรี ซือมืองัจ นะ ญา กะ กีตา ดัฮ.
62004014	กะฆีเตอ กีตา บือเลฮ ลีฮัจ ดัฮ     นะ มือญาเระ ฌาดี ซะซี ปูลัก จะ     อาโปก เดะ อาตัซ ญา ซูโรฮ นานะ นะ ญา มาแรฮ ฌาดี ซือมียา     บีดา นะ ตูโลก โกะ อูมัจ-ซือมียา เดะ ดือนียา     บรี ฮีโดะ ลือปัซ บาฌิ ดัฮ.
62004015	ดัฮ ซือมียา ดีฮา ซาโงะ จะ     เยซู ฌาดี นานะ นะ ตูฮัด บือซัยํ เดะ อาตัซ เตอ     ตูฮัด เตอ เลอ     นะ ดูโดะ ลือกัจ บือซามา ฌางัน ซือมียา อีตู. ซือมียา อีตู โปด     นะ ดูโดะ ลือกัจ บือซามา ฌางัน ตูฮัด เลอ.
62004016	กะฆีเตอ เลอ     กีตา ตาฮู ดัฮ     กีตา ปือจายา ดัฮ     จะ     ตูฮัด ญา ซายัก กะ กีตา ซูโงฮ เลอ. ตูฮัด บือซัยํ เดะ อาตัซ เตอ เลอ     นู ซายัก. ซือมียา นู ซายัก ปือนอฮ เดะ ฮาตี เตอ     ญา เลอ     ดูโดะ ลือกัจ บือซามา ฌางัน ตูฮัด. ตูฮัด โปด     ดูโดะ ลือกัจ บือซามา ฌางัน ญา.
62004017	นู กีตา ซายัก     ญา ปือนอฮ บาฌิ ดัฮ     บีดา บรี กีตา นะ ฌาดี ซือมียา ฮาตี บรานี     เดะ อารี นู ตูฮัด นะ กรัจ ฮูโกบ. กรานา ตูฮัด ฌาดี กะฮามี     กีตา อีนี นะ ฌาดี กะฆีเตอ     เดะ ดือนียา อีนี ฌูฆา.
62004018	ซือมียา นู ซายัก     ญา เตด ฆรานา ตาโกจ ลาฆู นามา. กรานา-จะ     นู ซายัก ปือนอฮ บาฌิ เตอ     ซือรูปา ญา โปรฮ ลาฆู ตาโกจ ปี ฮาบิฮ เลอ. ซาเบะ นู ซือมียา นะ ตาโกจ เตอ     ฌาดี ปาซัน ลาฆู กรัจ ฮูโกบ. โกะ ซือมียา นู ตาโกจ กะฆีเตอ     กูญา เตด ซายัก ปือนอฮ บาฌิ เลอ.
62004019	นู กีตา ซายัก เตอ     ซาเบะ-จะ ตูฮัด ตะอาซิก     ญา บือเลฮ ซายัก กะ กีตา ดูลู.
62004020	ซือมียา ดีฮา นู จะ     "กู ซายัก กะ ตูฮัด เดะ อาตัซ"     ตาปี ดัฮ ญา บือชี กะ ดีบราดี เตอ     ญา มือเลา มืออูปัย ฮาปา. ซือมียา นู เตด ซายัก กะ ดีบราดี     นู ญา ลีฮัจ บือฆารี ดัฮ เตอ     ญา นะ ซายัก กะ ตูฮัด บือซัยํ เดะ อาตัซ     นู ญา ลีฮัจ เตด ดือละ บือฆารี     บือเลฮ กะฮามี เลอ?
62004021	ปือมือซัด อีนี นู กีตา อาดา เตอ     ญา มาแรฮ ดาตัก เดะ ตูฮัด     ฌาดี-จะ     ซือมียา นู ซายัก กะ ตูฮัด บือซัยํ เดะ อาตัซ เตอ     บรี ญา ซายัก กะ ดีบราดี นะ ญา ฌูฆา.
62005001	ซือมียา ดีฮา นู ปือจายา จะ     "เยซู เตอ     ญา ฌาดี ราฌา นู บรี ซือลามัจ" ซือมียา อีตู เลอ     ฌาดี นานะ นะ ตูฮัด ดัฮ. ราตา ซือมียา นู ซายัก กะ อาโปก เตอ     ญา กือนา ซายัก กะ นานะ นะ ญา ฌูฆา.
62005002	วะตู กีตา ซายัก กะ ตูฮัด บือซัยํ เดะ อาตัซ     ตูโรจ โกะ ปือมือซัด นะ ญา เตอ     กะฆีเตอ กีตา ตาฮู จะ     กีตา ซายัก กะ ลูมอฮ นานะ นะ ตูฮัด ฌูฆา.
62005003	นี เลอ     ฌาดี ลาฆู นู กีตา ซายัก กะ ตูฮัด เดะ อาตัซ     ฌาดี-จะ     นู กีตา ตูโรจ กะ โกะ ปือมือซัด นะ ญา. โกะ ปือมือซัด นะ ญา โปด     ฮอย ตือนอซ นู ปายัฮ ลาลู.
62005004	ซือมียา ดีฮา นู ฌาดี นานะ นะ ตูฮัด ดัฮ     กูญา เตอ     ฌือนัฮ เดะ ดือนียา เลอ. กะฆีนี เลอ     นู กีตา ฌือนัฮ เดะ ดือนียา เตอ     กรานา-จะ กีตา ปือจายา.
62005005	ซาปา นู ฌือนัฮ เดะ ดือนียา? ซือมียา อีตู เลอ     นู ปือจายา จะ     "เยซู ฌาดี นานะ นะ ตูฮัด บือซัยํ เดะ อาตัซ."
62005006	เยซู คริด นี เลอ     นู มาแรฮ กะ ดือนียา ดัฮ     อาดา ฌางัน อาเย อีตู     นู ญา ซาโมจ ลาฆู ซือลับ เดะ อาเย เตอ     อาดา ฌางัน ดารัฮ     นู ญา มาตี ดัฮ เลอ. บูกัด-จะ ซา ลาฆู อาเย     ตาปี อาดา ฌางัน อาเย     ฌางัน ดารัฮ ฌูฆา.
62005007	นี เลอ     ซือมืองัจ นะ ตูฮัด นู ฌาดี ซะซี     ซาเบะ ซือมืองัจ อีตู เตอ     ญา เลอ นู ซูโงฮ.
62005008	อาดา ซะซี ตีฆา มาตา     ฌาดี-จะ     ซือมืองัจ นะ ตูฮัด ซา     อาเย ซา     ดารัฮ ซา. ซะซี นู ตีฆา อีนี     อาดา ปือมือเลา ซือรูปา ซือมูฮา เลอ.
62005009	กีตา บียาซา มือนีงัย ปือมือเลา นู ซือมียา ฌาดี ซะซี เตอ     ตาปี ปือมือเลา ซะซี นะ ตูฮัด บือซัยํ เดะ อาตัซ เตอ     ญา บรัจ ลาฆี. กรานา-จะ ตูฮัด เดะ อาตัซ เตอ เลอ     ญา ฌาดี ซะซี ดัฮ     ปาซัน ลาฆู นานะ นะ ญา.
62005010	ซือมียา นู ปือจายา กะ นานะ นะ ตูฮัด     ญา อาดา ปือมือเลา ซะซี อีนี เลอ     เดะ ฮาตี นะ ญา. ซือมียา นู เตด ปือจายา กะ ตูฮัด     ญา บูวัจ ลาฆู ซือรูปา จะ     ตูฮัด มือเลา มืออูปัย     กรานา ซือมียา อีตู เตอ     ญา เตด ปือจายา ปือมือเลา ซะซี     นู ตูฮัด บือซัยํ เดะ อาตัซ บือเลฮ มือเลา     ปาซัน นานะ นะ ญา.
62005011	ปือมือเลา ซะซี นะ ตูฮัด เดะ อาตัซ ฌาดี กะฆีนี     นู ตูฮัด บรี กีตา นะ ฮีโดะ ซูโงฮ ซือลาลู ดัฮ เลอ. นู นะ ฮีโดะ ซูโงฮ ซือลาลู กะฆีนี     อาดา เดะ โซะ นานะ นะ ตูฮัด เลอ.
62005012	ซือมียา อาดา นานะ นะ ตูฮัด เตอ     ญา เลอ     อาดา ฮีโดะ ซูโงฮ ซือลาลู ดัฮ. ซือมียา ดีฮา ฮอย นานะ นะ ตูฮัด เตอ     ญา เตอ     ฮอย เตด ฮีโดะ เลอ.
62005013	ลาฆู กะฆีนี กู บือเลฮ ฆาแรฮ บรี กะ ลูมอฮ กาเญา     นู ปือจายา กะ ปือนามา นานะ นะ ตูฮัด     บีดา นะ บรี กาเญา ตาฮู จะ     กาเญา อาดา ฮีโดะ ซูโงฮ ซือลาลู ดัฮ เลอ.
62005014	กีตา อาดา ฮาตี บรานี โซะ ฮึลด มูคา นะ ตูฮัด     กะฆีนี เลอ     จะ     บือกะ กีตา มีตา ลาฆู นามา นู รือมัก ฌางัน ฮาตี นะ ตูฮัด เตอ     ตูฮัด ญา นะ มือนีงัย เลอ.
62005015	ดัฮ กีตา ตาฮู จะ     วะตู กีตา นะ มีตา นามาๆ โปด     ตูฮัด นะ มือนีงัย เตอ     กะฆีเตอ กีตา ตาฮู ปูลัก จะ     ลาฆู นู กีตา มีตา ดัฮ     ตูฮัด ญา นะ บรี กะ กีตา เลอ.
62005016	ดัฮ ซือมียา ดีฮา ลีฮัจ ดีบราดี ซืออูรัก บูวัจ ดูซา     นู เตด รอจ กะ ลาฆู มาตี เตอ     ญา กือนา มีตา เดะ ตูฮัด ปาซัน ซือมียา อีตู เตอ     กะฆีเตอ ตูฮัด นะ บรี ซือมียา อีตู นะ ฮีโดะ. นู มือเลา กะฆีเตอ     ปาซัน โกะ ซือมียา นู บูวัจ ดูซา นู เตด รอจ กะ มาตี เตอ. ตาปี อาดา ฌูฆา นู จะ กูญา บูวัจ ดูซา     นู รอจ กะ ลาฆู มาตี. กู เตด มือเลา จะ     ฆาโดฮ บือซาโวจ ปาซัน ซือมียา นู บูวัจ ดูซา รอจ กะ มาตี ดัฮ.
62005017	ลาฆู นู บูวัจ เตด บือฆูนา     ราตา มาจับ เตอ     ฌาดี ดูซา ดัฮ เลอ. ตาปี อาดา ดูซา     นู เตด บาวา ปี รอจ กะ มาตี ฌูฆา เลอ.
62005018	กีตา ตาฮู จะ     ซือมียา นู ฌาดี โกะ นานะ นะ ตูฮัด ดัฮ เตอ     กูญา เตด ลาดัจ บูวัจ ดูซา     ตาปี เยซู นู นานะ นะ ตูฮัด เตอ     ญา ฌาฆา บือบือลา กูญา. กะฆีเตอ ฮาตู นู ฌาฮัจ อีตู     นะ บูวัจ กูญา เตด บือเลฮ เลอ.
62005019	กีตา ตาฮู จะ     กีตา ฌาดี ซือมียา นะ ตูฮัด เดะ อาตัซ ดัฮ     ตาปี ซือมียา เดะ ดือนียา ซือมูฮา ราตา     อาดา เดะ ตางัน นะ กือปาลา ฮาตู ซีตัด นู ฌาฮัจ อีตู เลอ.
62005020	กีตา ตาฮู จะ     นานะ นะ ตูฮัด มาแรฮ ดัฮ. ญา บือเลฮ บูวัจ บรี กีตา ปานัย อากัน ดัฮ     บือเลฮ บรี กีตา กราลา ตูฮัด นู ซูโงฮ     บรี กีตา ลือกัจ บือซามา ฌางัน ตูฮัด นู ซูโงฮ     ลือกัจ บือซามา ฌางัน นานะ นะ ญา เตอ     เยซู คริด เลอ. นี เลอ     ฌาดี ตูฮัด นู ซูโงฮ. นี เลอ     ฌาดี ลาฆู ฮีโดะ ซูโงฮ นู ซือลาลู.
62005021	โกะ นานะ ดือมิ เออ     กือนา ฌาฆา บือบือลา ญาวา ตะอาซิก     บรี ลือปัซ เดะ ลาฆู มือญือมัฮ โกะ บราลา เลอ.
63001001	กู นู ซือมียา บือบือลา ลูมอฮ นะ ตูฮัด กู ฆาแรฮ ซูรัจ อีนี     กีเรบ บรี กะ นีบีนี นู ตูฮัด ปีเลฮ ดัฮ     ฌางัน โกะ นานะ นะ ญา     นู กู ซายัก ซูโงฮๆ. บูกัด กู ซายัก ซืออูรัก     ตาปี ราตา ซือมียา นู กราลา ลาฆู นู ซูโงฮ     กูญา ซายัก ฌูฆา.
63001002	ซาเบะ นามา? ซาเบะ ลาฆู นู ซูโงฮ นู ดูโดะ ตือตู เดะ ฮาตี กีตา     นู นะ ดูโดะ บือซามา ฌางัน กีตา ซือลาลู เลอ.
63001003	กู มีตา เดะ ตูฮัด นู อาโปก บือซัยํ เดะ อาตัซ     ฌางัน เยซู คริด     นานะ นะ อาโปก เดะ อาตัซ     มีตา บรี กูญา นะ บรี ซือลามัจ กะ กาเญา     นะ ตือจีฮัด กะ กาเญา     นะ บรี กาเญา ดูโดะ ซือนัง ซือลามัจ เลอ. บรี บือนา อีนี ดูโดะ ฌางัน กาเญา     นู ตูโรจ กะ ลาฆู นู ซูโงฮ     นู ซายัก บาญะ เลอ.
63001004	กู ซูกา-ฮาตี ซูโงฮ     กรานา-จะ ดาปัจ โกะ นานะ นะ เกา ซือตืองัฮ     ลีฮัจ จะ     กูญา ตูโรจ กะ ลาฆู นู ซูโงฮ     บือกะ อาโปก เดะ อาตัซ บือเลฮ ปือซัด กะ กีตา ดัฮ.
63001005	นีบีนี เออ     กู มีตา เดะ เกา     บรี กีตา ซายัก บือซามา-ซามา เลอ. นี เลอ     บูกัด กู ฆาแรฮ ปือมือซัด นู บารู บรี กะ เกา     ตาปี ฌาดี ปือมือซัด นู อาดา ตะเดะ ลามูลา ดัฮ.
63001006	นู ลาฆู ซายัก เตอ     ฌาดี กะฆีนี เลอ     นู กีตา ตูโรจ กะ ปือมือซัด นะ ตูฮัด. ปือมือซัด อีตู ฌาดี กะฆีนี     บือกะ นู กาเญา บือเลฮ ดืองัยํ ตะเดะ ลามูลา     บรี กาเญา บูวัจ ตูโรจ กะฆีเตอ เลอ.
63001007	กรานา-จะ อาดา ซือมียา ตีปู บาญะ อูรัก     นู กือจัย ปี ราตา เดะ ดือนียา ดัฮ. ลูมอฮ อีนี ฮอย เตด ซาโงะ จะ     นู เยซู คริด มาแรฮ ฌาดี ซือมียา ดัฮ. ซือมียา กะฆีเตอ     ฌาดี ซือมียา ตีปู เลอ     ฌาดี ซือมียา นู ลาวัด ฌางัน เยซู คริด.
63001008	กาเญา กือนา ฌาฆา ญาวา บรี บาฌิ     ตีเมา บรี ปูตุซ อูโตก เดะ ลาฆู บือกรือฌา นะ กามี ตาปี นะ บือเลฮ ซาโมจ บาฮาเฆด ปือนอฮ บาฌิ     ดาตัก เดะ ตูฮัด.
63001009	ซือมียา นู เตด ดูโดะ กือฌะ-กือมัซ เดะ ปือมือเลา อาฌัยํ นะ เยซู คริด     ตาปี ญา บูวัจ กือลือเบฮ     ซือมียา อีตู เตอ     ญา ฮอย ตูฮัด บือซัยํ เดะ อาตัซ เลอ. ซือมียา นู ดูโดะ กือฌะ-กือมัซ เดะ ปือมือเลา อาฌัยํ นะ เยซู คริด อีตู เตอ     ญา เลอ     อาดา อาโปก บือซัยํ เดะ อาตัซ     อาดา ฌางัน นานะ นะ ญา ซามา เลอ.
63001010	ดัฮ อาดา ซาปา มาแรฮ มียา กาเญา     ตาปี กูญา เตด บาวา ปือมือเลา อาฌัยํ ซือรูปา กะฆีนี มาแรฮ ซามา เตอ     ฌางัน นะ ซาโมจ กูญา มาโซะ นูปัก เดะ รูมัฮ. ฌางัน บรี ซือลามัจ กะ กูญา.
63001011	ซือมียา ดีฮา นู บรี ซือลามัจ กะ กูญา     ซือรูปา จะ ญา บือฮาโบด บือซามา     เดะ ลาฆู ปือบูวัจ นู ฌาฮัจ นะ กูญา ฌูฆา เลอ.
63001012	กู อาดา ลาฆู อาซิก นะ มือเลา ฌางัน กาเญา     บาญะ ลาฆู     ตาปี ตีเมา ฆาแรฮ ฌาดี ซูรัจ. ตาปี กู จาดัก จะ     นะ บือเลฮ มาแรฮ ซารี กาเญา     นะ มือเลา บือซูวา มูคา. กะฆีเตอ กีตา ซือมูฮา นะ ซูกา-ฮาตี     บรี ปือนอฮ บาฌิ เลอ.
63001013	โกะ นานะ นะ อาดี นีบีนี นะ เกา     นู ตูฮัด ปีเลฮ ดัฮ เตอ     กูญา กีเรบ บรีงัจ กะ เกา ฌูฆา.
64001001	กู นู ซือมียา บือบือลา ลูมอฮ นะ ตูฮัด กู ฆาแรฮ ซูรัจ อีนี     กีเรบ บรี กะ ฆาโย     ซือมียา นู กู ซายัก ซูโงฮ.
64001002	กาวัด นู กู ซายัก เออ     กู บือซาโวจ มีตา เดะ ตูฮัด นะ บรี เกา ดูโดะ บาฌิ     ดูโดะ ซือนัง ญาวา     ซือรูปา ฮาตี นะ เกา ซือนัง บาฌิ ดัฮ.
64001003	อาดา อาดี-บราดี ซือตืองัฮ มาแรฮ     มือญาเระ จะ     ฮาตี นะ เกา รือมัก ซูโงฮ     บือกะ นู เกา อาดา ตูโรจ กะ ลาฆู นู ซูโงฮ อีตู     บูวัจ บรี กู ซูกา-ฮาตี บาญะ เลอ.
64001004	ฮอย นามา อาซิก ดัฮ     นู นะ บูวัจ บรี กู ซูกา-ฮาตี บาญะ ลือเบฮ เดะ อีนี จะ     นู กู นะ ดืองัยํ ปาซัน โกะ นานะ นะ กู จะ     กูญา ตูโรจ กะ ลาฆู นู ซูโงฮ อีนี ฌูฆา เลอ.
64001005	กาวัด นู กู ซายัก เออ     วะตู เกา บูวัจ ลาฆู นามา     ตูโลก โกะ ดีบราดี     มีเซ-จะ กูญา ฌาดี ซือมียา ตูโปะ อาซิก     เกา บือเลฮ บูวัจ ฌางัน ฮาตี รือมัก เลอ.
64001006	กูญา อีตู บือเลฮ มือญาเระ บรี กะ ลูมอฮ นะ ตูฮัด ตาฮู     นู เกา บือเลฮ ซายัก กะฆีนี. ดัฮ เกา นะ ตูโลก อาตัจ กูญา อีตู     บรี กูญา บือฌาลัด ปี ซือนัง เตอ     บือกะ นู บือฆูนา ฌางัน ซือมียา บือกรือฌา ลาฆู นะ ตูฮัด     เกา นะ บูวัจ บาฌิ ดัฮ เลอ.
64001007	ลูมอฮ อีตู ตรือเบะ ปี     บีดา นะ มือญาเระ ปาซัน นามา นะ เยซู. กูญา ตีเมา บรี ซือมียา นู เตด ปือจายา ตูโลก.
64001008	กะฆีเตอ กีตา อีนี กือนา บือบือลา กูญา     บรี กีตา ฌาดี ซือมียา มาโซะ บือกรือฌา บือซามา     เดะ ลาฆู นู ซูโงฮ.
64001009	กู บือเลฮ ฆาแรฮ ซูรัจ นู ปานะ     บรี กะ ลูมอฮ นะ ตูฮัด ดัฮ     ตาปี อาดา ดีโยเตรเฟ     นู ซูกา นะ ฌาดี บือซัยํ เดะ กาวัด     ญา เตอ     ตีเมา มือนีงัย กะ กู.
64001010	กะฆีเตอ ดัฮ กู นะ มาแรฮ เตอ     กู นะ มือญาเระ ลาฆู นะ ญา     นู ญา มือเลา กาซัยํ ปาซัน ลาฆู นะ กู     บาญะ ฌือแนฮ เตอ     ฌาดี ลาฆู มือเลา มืออูปัย. นู ญา บูวัจ กะฆีเตอ โปด     เตด ฆือนะ ลาฆี. กะฆีเตอ ญา ตีเมา นะ ซาโมจ ดีบราดี นู มาแรฮ เตอ. ดัฮ ซือมียา อาซิก นะ ซาโมจ     ญา นะ บลารัก     ญา นะ โปรฮ ซือมียา อีตู     บรี ตรือเบะ เดะ ลูมอฮ นะ ตูฮัด.
64001011	เกา นู กู ซายัก เออ     ฌางัน ตูโรจ กะ จูตอ นู ฌาฮัจ     กือนา ตูโรจ กะ นู บาฌิ เลอ. ซือมียา นู บูวัจ บาฌิ     ฌาดี ซือมียา นะ ตูฮัด เดะ อาตัซ. ซือมียา นู บูวัจ ฌาฮัจ     เตด ดือละ บือฆารี ตูฮัด เดะ อาตัซ เลอ.
64001012	ราตา ซือมียา ฌาดี ซะซี ปูฌี กะ เดเมตรีโย. ลาฆู นู ซูโงฮ ปูฌี กะ ญา ฌูฆา. กู โปด ฌาดี ซะซี กะฆีเตอ เลอ. เกา ตาฮู ปือมือเลา นะ กู จะ     ฌาดี ปือมือเลา นู ซูโงฮ.
64001013	กู อาดา บาญะ ลาฆู นะ มือญาเระ กะ เกา     ตาปี กู ตีเมา ฆาแรฮ เดะ ซูรัจ.
64001014	กู จาดัก จะ     นะ ดาปัจ เกา บางัจๆ เลอ     นะ บือเลฮ มือเลา บือซูวา มูคา ฌางัน เกา.
64001015	มีตา บรี เกา ดูโดะ ซือนัง ซือลามัจ เลอ. โกะ ดีบราดี กีเรบ บรีงัจ กะ เกา ฌูฆา. มีตา กีเรบ บรีงัจ กะ โกะ ดีบราดี     โซก ซืออูรัก     ราตา ซือมียา เลอ.
65001001	กู ยูดา     ฌาดี ปราโซฮ นะ เยซู คริด     ฌาดี อาดี เดะ ยากอบ ฌูฆา. กู กีเรบ ซูรัจ อีนี     อาตัจ บรี กะ กาเญา     นู ตูฮัด บือเลฮ ปาเงน ดัฮ. กาเญา ฌาดี ลูมอฮ ซือมียา นู ตูฮัด อาโปก เดะ อาตัซ ซายัก     ซือมียา นู ญา ฌาฆา บีดา เยซู คริด.
65001002	มีตา บรี ตูฮัด นะ ตือจีฮัด กะ กาเญา     นะ ซายัก กะ กาเญา     นะ บรี กาเญา ดูโดะ ซือนัง ซือลามัจ บือตามัฮ บรี บาญะ เลอ.
65001003	กาเญา นู กู ซายัก เออ     กู บือเลฮ ตือตู-ฮาตี นะ ฆาเเรฮ ซูรัจ รอจ กะ กาเญา     ปาซัน ลาฆู นู กีตา ฮีโดะ ลือปัซ บาฌิ บือซามา. ตาปี-จะ     นี เลอ     กู ฆาโดฮ ฆาเเรฮ ซูรัจ ปรีงัจ กะ กาเญา     บรี บลาวัด ฌาฆา ลาฆู นู กีตา ปือจายา     นู ตูฮัด บือเลฮ กีเรบ เเนฮ ซือกาลี ดัฮ     บรี กะ โกะ ซือมียา นู จรัฮ บาฌิ นะ ญา.
65001004	กรานา-จะ     อาดา ซือมียา ซือตืองัฮ จูรี มาโซะ มาเเรฮ กะ ดาลับ ลูมอฮ กีตา ดัฮ     นู เดะ ซูรัจ นะ ตูฮัด อาดา ฆาเเรฮ ลามา ดัฮ จะ     กูญา นะ ฆาโดฮ กือนา บือดะวา กรัจ ฮูโกบ กะฆีนี. ลาฆู นู ตูฮัด นะ กีตา     ญา ฮาลัย บรี ซือลามัจ กะ กีตา เตอ     โกะ ซือมียา ฌาฮัจ อีตู     กูญา อาเมด ปี กาเลฮ ฌาดี ปาซัน บูวัจ ลาฆู ฌาฮัจ นู ฆาละ. กูญา บือเลฮ กีปัซ เยซู คริด     ญา นู ฌาดี กือปาลา เเนฮ ซา     นู ฌาดี ตูฮัด นะ กีตา เลอ.
65001005	กะฆีเตอ     มีเซ-จะ     กาเญา บือเลฮ ตาฮู ลาฆู ซือมูฮา ฮาบิฮ ซือกาลี ดัฮ โปด     ตาปี กู บือคานะ นะ บรี กาเญา บรีงัจ กะ ลาฆู อีนี จะ     ตูฮัด บือเลฮ ตูโลก บรี ลูมอฮ ซือมียา ซา บักซา     ฮีโดะ ลือปัซ เดะ นังฆรี อียิบ ดัฮ. เดะ บลากัก     ญา บือเลฮ บูวัจ บรี โกะ ซือมียา อีตู     นู เตด ปือจายา     บือนาซา ฮาบิฮ เลอ.
65001006	กะฆีเตอ ฌูฆา     โกะ ฮูลู-บาลัก อีตู     นู เตด ซือนัง-ฮาตี เดะ ลาฆู ฌาดี บือซัยํ นะ กูญา ตะอาซิก     ดาปี บือเลฮ ตีงัน ตือปัจ ดูโดะ นู บาฌิ นะ กูญา เตอ     ลูมอฮ ฮูลู-บาลัก อีตู     ตูฮัด บือเลฮ กานัก     อีกัจ ฌางัน ราตัย นู เตด ดือละ ปูตุซ     กานัก ตาโรฮ เดะ ตือปัจ กือลับ     ตือดะ นะ รอจ กะ อารี กรัจ ฮูโกบ นู บือซัยํ อีตู.
65001007	ซือรูปา กะฆีเตอ เลอ     โกะ ซือมียา นังฆารี โซโดม     นังฆารี โฆโมรา     ฌางัน โกะ ตูโปะ ปีกดาปีก เตอ     กูญา บือเลฮ บูวัจ ตูโรจ กะ ลาฆู เตด บือฆูนา     บือกะ ซือรูปา โกะ ฮูลู-บาลัก ซีงี เตอ     มาโบะ เดะ ลาฆู ฆาละ นู รูบือฮีรู. ตูฮัด ญา ฮูโกบ กูญา     ฆาโดฮ ซูซัฮ โตระ     เดะ อาปี นู เตด ดือละ ปาดับ เลอ     บีดา ฌาดี จูตอ บรี กะ โกะ ซือมียา ซือมูฮา ลีฮัจ.
65001008	ตาปี มีเซ กะฆีเตอ โปด     โกะ ซือมียา อาฌัยํ ลาฆู ซาลัฮ ซีงี     กูญา บูวัจ ซือรูปา. กูญา มีปี ลาฆู เเนฮ-ฌือเเนฮ     นู อาโจบ กูญา บรี บูวัจ ลาฆู ตะอารัฮ เดะ ญาวา     บรี กีปัซ ลาฆู ปือมือฆัฮ นะ ตูฮัด     บรี มือเลา ตะอารัฮ กะ โกะ ฌิด นู ซัยํ-บือซัยํ เลอ.
65001009	ตาปี โซะ กือปาลา ฮูลู-บาลัก มีคาเอน     กาลา ญา บลาวัด ฌางัน กือปาลา ฮาตู ซีตัด     ลาฆู บาดัด นะ มูซา     ญา โปด     เตด บือเลฮ มือเลา ตะอารัฮ     ฮูโกบ กะ กือปาลา ฮาตู ซีตัด ลาลู เตอ. ญา อูซิ มือเลา จะ     "บรี กะ ตูฮัด บลารัก เกา เลอ."
65001010	ตาปี โกะ ซือมียา ซีงี เตอ     กูญา มือเลา ตะอารัฮ     รอจ กะ ลาฆู นามา ๆ นู อีซี กูญา ตะอาซิก เตด ตาฮู. โซะ โกะ ลาฆู นู กูญา ตาฮู บรีงัจ เตอ     กูญา อูซิ ตูโรจ กะ ฮาดัจ นะ กูญา     ซือรูปา บือกะ โกะ บือนาตัก     นู ฮอย อากัน. ลาฆู อีตู เลอ     นะ บูวัจ บรี กูญา บูโระ บูโซะ ดัฮ.
65001011	กูญา นะ ฌาฮานัม เลอ     กรานา-จะ กูญา บือเลฮ ตูโรจ กะ ฌาลัด นะ คาอิน. กูญา บือเลฮ ปลือปัซ ญาวา ตะอาซิก     ตูโรจ กะ ลาฆู ซาลัฮ นะ บาลาอัม     กรานา ลีฮัจ กะ อูโตก. กะฆีเตอ กูญา นะ ฌาฮานัม ปี ดัฮ     ซือรูปา กะ กูรา     ซือมียา นู มือเลา บลาวัด ฌางัน มูซา เลอ.
65001012	โกะ ซือมียา กะฆีนี ฌาดี ซือรูปา ตูกด     เดะ ลาฆู บือมุน มากัด บือซามา นะ กาเญา. กูญา อาดา ฮาตี บรานี นะ อูซิ บรามัย บือซามา ฌางัน กาเญา     ตาปี ซือมาตา บือบือลา ญาวา นะ กูญา ตะอาซิก. กูญา ฌาดี ซือรูปา กือมูวัง นู ฮอย ฮูฌัด     ฮาญอจ ตูโรจ กะ อาเงน เตอ. ซือรูปา โกะ ปูโฮด กายู นู ฮอย บูวัฮ     เดะ มูเซด บือบูวัฮ เตอ     กูญา มาตี ดูวา กาลี ดัฮ     กือนา ซีตะ ฮาบิฮ ฌางัน โกะ ฌากัยํ ๆ.
65001013	กูญา ซือรูปา โกะ อูมะ บือซัยํ     บือปือจัฮ เดะ บีดิก ลาโวจ     บือกือเมาะ ตีโมน ลาฆู จือและ นะ กูญา ตะอาซิก. กูญา ซือรูปา บีตัก นู ฮาญอจ ซือซัจ ปี มาแรฮ     นู ตูฮัด บือเลฮ ซียะ ตือปัจ กือลับ โตระ     บรี กะ กูญา ดูโดะ ซือลาลู เลอ.
65001014	เอโนก     ซือมียา นู ตูโฌฮ     กีรา ตะเดะ อาดับ เตอ     ญา โปด     บือเลฮ มือเลา ตูโดฮ กะ ซือมียา กะฆีนี จะ     "นี เลอ     ตูฮัด ญา นะ มาแรฮ     มารือมา ฌางัน โกะ ฮูลู-บาลัก นู จรัฮ บาฌิ นะ ญา     บาญะ รีบู อูรัก เลอ.
65001015	ญา มาแรฮ บีดา นะ บือดะวา กรัจ ฮูโกบ โกะ ซือมียา ซือมูฮา. ญา นะ ฮูโกบ ซือมียา ราตา ๆ กรานา โกะ ปือบูวัจ นู ฌาฮัจ     นู กูญา บือเลฮ บูวัจ     ตูโรจ กะ ฮาตี ฌาฮัจ นะ กูญา. ญา ฮูโกบ โกะ ซือมียา ฌาฮัจ นู บือดูซา     กรานา โกะ บือมือเลา กรัซ ซือมูฮา     นู กูญา บือเลฮ มือเลา อูจะ กะ ตูฮัด."
65001016	โกะ ซือมียา กะฆีนี ฌาดี ซือมียา ซือมาตา บือซูงุจ     มือเลา งูงัม ๆ เตอ     ฌาดี ซือมียา บูวัจ ตูโรจ กะ ลาฆู ฆาละ นู ฌาฮัจ นะ ญาวา ตะอาซิก. กูญา ฌาดี ซือมียา มือเลา งันตืองัน มือโอจ กะ ญาวา ตะอาซิก     ปูฌี กะ กาวัด ฌูฆา     บีดา นะ บือเลฮ บาฌิ กะ ญาวา ตะอาซิก.
65001017	ตาปี กาเญา นู กู ซายัก     กาเญา กือนา บรีงัจ รอจ กะ ปือมือเลา อีตู     นู ลูมอฮ ปือญูโรฮ นะ เยซู ครีด     ตูฮัด นะ กีตา     บือเลฮ มือเลา กาลา ดูลู.
65001018	กูญา บือเลฮ มือญาเระ กะ กาเญา จะ     "เดะ กาลา ปือญูดัฮ นะ อาดา ซือมียา อาฆัฮ-ฆือละ มาแรฮ     นู นะ บูวัจ ตูโรจ กะ ลาฆู ฆาละ นู ฌาฮัจ นะ ญาวา ตะอาซิก."
65001019	โกะ ซือมียา กะฆีนี เลอ     ฌาดี ซือมียา นู บูวัจ บรี ปือจัฮ-บือลัฮ     ฌาดี ซือกาวัด ๆ     นู ตูโรจ กะ ปรางัย เดะ ฮาตี นะ กูญา     นู ฮอย ซือมืองัจ นะ ตูฮัด.
65001020	ตาปี ลูมอฮ กาเญา นู กู ซายัก     กือนา ตูโลก บือกรือฌา บือซามา     บรี กาเญา นะ กือฌะ-กือมัซ บือตามัฮ บาฌิ     เดะ ลาฆู นู จรัฮ บาฌิ ซูโงฮ     นู กาเญา ปือจายา ดัฮ. กือนา บือซาโวจ     ตูโรจ บือกะ นู ซือมืองัจ นะ ตูฮัด นะ บาวา ปี.
65001021	กือนา ฌาฆา ญาวา` บรี ดูโดะ ตือตู เดะ ลาฆู นู ตูฮัด ซายัก กาเญา เตอ     ตืองัฮ กาเญา มือนาตี ลีฮัจ เยซู คริด     ตูฮัด นะ กีตา     นู นะ ตือจีฮัด กะ กาเญา     บรี กาเญา อาดา ฮีโดะ ซูโงฮ ซือลาลู.
65001022	โซะ ซือมียา นู ฮาตี เตด ตือตู     กือนา ตูโลก บรี กูญา ปือจายา ตือตู ดัฮ.
65001023	โซะ ซือมียา อาซิก     กือนา รือฆัก กูญา     บรี ฮีโดะ ลือปัซ เดะ อาปี. โซะ ซือมียา อาซิก ปูลัก     กือนา ตือจีฮัด กะ กูญา     อาดา ฮาตี ตาโกจ เดะ ตูฮัด. ตาปี มีเซ-จะ โกะ กาเยด บาฌู นะ กูญา     นู บือซีมอยํ เดะ ลาฆู ฆาละ โซะ ญาวา     กือนา บือชี เลอ.
65001024	ปูฌี เลอ     กะ ตูฮัด บือซัยํ เดะ อาตัซ     ตูฮัด แนฮ ซา     ญา เลอ     นู บรี กีตา ฮีโดะ ลือปัซ บาฌิ. ญา มือฆัฮ     บือเลฮ ฌาฆา กาเญา     ตีเมา บรี กาเญา รือบัฮ เดะ ลาฆู ปือจายา     บาวา กาเญา ปี รอจ กะ โซะ ฮืลด มูคา นะ ญา     นู บือซรี บือซายา     ฮอย ตือปัจ ตะอารัฮ ลาลู     ตาปี อาดา ลาฆู ซูกา-ฮาตี บาญะ ซูโงฮ เลอ. บือกะ เยซู คริด     ตูฮัด นะ กีตา     ญา ตูโลก กีตา     กะฆีเตอ กีตา ปูฌี กะ ตูฮัด บือซัยํ เดะ อาตัซ     ซาเบะ ญา เลอ     นู บือซรี ซูโงฮ     มือฆัฮ โตระ     ฌาดี ราฌา ซัยํ-บือซัยํ ลือเบฮ เดะ มานามา     ตะเดะ กาลา นูตู     เดะ กาลา อีนี     ปี ซือลาลู ซือมาญัก-รอจ. อาเมน.
66001001	ซูรัจ อีนี มือญาเระ ลาฆู นู เยซู คริด บือเลฮ ปลีฮัจ     ฌาดี ลาฆู นู ตูฮัด เดะ อาตัซ ปลีฮัจ บรี กะ ญา     บีดา ญา นะ บรี ตาฮู กะ โกะ ปราโซฮ นะ ญา จะ     เตด ลามา อีนี     อาดา ลาฆู นามา     ฆาโดฮ นะ บือฌาดี. ลาฆู กะฆีเตอ     เยซู ซูโรฮ ฮูลู-บาลัก นะ ญา     ปี บรี ลีฮัจ กะ โยฮัน     ซือมียา นู ฌาดี ปราโซฮ นะ ญา.
66001002	โยฮัน เตอ     บือเลฮ มือญาเระ ฌาดี ซะซี     ปาซัน เดะ ลาฆู นู ญา บือเลฮ ลีฮัจ ซือมูฮา     ฌาดี-จะ     ลาฆู ปือมือเลา นะ ตูฮัด     ฌางัน ปือมือเลา ซะซี     นู เยซู คริด บือเลฮ บรี ตาฮู.
66001003	ซือนัง ซือลามัจ เลอ     ซือมียา นู บาจา ซูรัจ ปือมือเลา ตูโดฮ อีนี. ซือนัง ซือลามัจ เลอ     โกะ ซือมียา ซือมูฮา นู ดืองัยํ     นู มือนีงัย บูวัจ ตูโรจ     กะ ลาฆู นู อาดา ฆาแรฮ เดะ ซูรัจ อีนี. กรานา-จะ     วะตู นู ตูฮัด บือเลฮ ตืองะ     ดาปิก นะ รอจ ดัฮ เลอ.
66001004	กู โยฮัน     ฆาแรฮ ซูรัจ อีนี     อาตัจ บรี กะ โกะ ลูมอฮ นะ ตูฮัด กือตูโฌฮ ตือปัจ     นู อาดา เดะ นังฆรี เอเซีย. มีตา เดะ ตูฮัด เดะ อาตัซ     นะ ฮาลัย บรี ซือลามัจ กะ กาเญา     บรี กาเญา นะ ดูโดะ ซือนัง ซือลามัจ ซูโงฮ. ตูฮัด เตอ     ญา เลอ นู อาดา เดะ วะตู อีนี     นู อาดา เดะ กาลา ดูลู     นู นะ มาแรฮ เดะ วะตู โซะ ฮึลด. มีตา เดะ ซือมืองัจ นะ ตูฮัด     จะ ซือมืองัจ กือตูโฌฮ     นู อาดา เดะ โซะ ฮึลด ปาปัด กรือซี ตือปัจ ดูโดะ นะ ตูฮัด เตอ     นะ บรี ซือลามัจ กะ กาเญา กะฆีเตอ.
66001005	มีตา เดะ เยซู คริด ฌูฆา     ญา นู ฌาดี ซะซี รือมัก ซูโงฮ     นู ฌาดี ซือมียา ลามูลา     นู ฮีโดะ ปาเระ เดะ มาตี ดัฮ     ฌาดี ซือมียา นู ฮูโกบ โกะ ราฌา เดะ ดือนียา ราตา เตอ. มีตา บรี ญา นะ บรี ซือลามัจ กะ กาเญา กะฆีเตอ ฌูฆา เลอ. กือนา บรี ซือลามัจ กะ เยซู คริด     ญา เลอ นู ซายัก กีตา     นู ยอม มาตี ดารัฮ มือนีเลฮ     บีดา นะ บูวัจ บรี กีตา ลือปัซ เดะ ดูซา ดัฮ.
66001006	ญา บือเลฮ ตืองะ กีตา บรี ฌาดี ลูมอฮ ซือมียา นะ ญา     ฌาดี ลูมอฮ ซามี นู นะ มือญือมัฮ กะ ตูฮัด เดะ อาตัซ     นู อาโปก เดะ ญา. มีตา บรี เยซู นะ บือซรี บือซายา     นะ มือฆัฮ ซือลาลู     ซือมาญัก-รอจ. อาเมน.
66001007	ลีฮัจ เลอ     เยซู นะ มาแรฮ     ดูโดะ เดะ อาตัซ โกะ กือมูวัง. มาตา ราตา บีฌี     นะ ลีฮัจ บือฆารี ญา. โกะ ซือมียา อีตู นู ตีกับ ญา     กูญา นะ บือเลฮ ลีฮัจ ญา เตอ เลอ. โกะ อูมัจ-ซือมียา ราตา บือแนฮ เดะ ดือนียา     นะ มือนาแงฮ บือปาโตด กรานา ญา. กือนา บรี ฌาดี กะฆีเตอ เลอ. อาเมน.
66001008	ตูฮัด บือซัยํ เดะ อาตัซ     นู มือฆัฮ ลือเบฮ เดะ มานามา     ญา นู อาดา เดะ วะตู อีนี     นู อาดา เดะ กาลา ดูลู     นู นะ มาแรฮ เดะ วะตู โซะ ฮึลด เตอ     ญา มือเลา จะ     "กู นี เลอ     ฌาดี นู ลามูลา ฌางัน นู ปือญูดัฮ. " ญา จะ.
66001009	กู โยฮัน     ฌาดี ดีบราดี นะ กาเญา     ฌาดี กาวัด นู ตูโรจ กะ เยซู บือซามา ฌางัน กาเญา. กะฆีเตอ กู โปด     ฆาโดฮ ตาฮัด เดะ ลาฆู ซูซัฮ ปายัฮ     บือกะ ฌาดี ซือมียา เดะ ลูมอฮ นะ ตูฮัด บือซามา ฌูฆา. กู กือนา อาตัจ ปี กานัก เดะ ปูเลา ปือนามา ปัดมอด     ซาเบะ กู บือเลฮ มือญาเระ ปือมือเลา นะ ตูฮัด     ฌางัน ปือมือเลา ซะซี นู เยซู บือเลฮ บรี ตาฮู ดัฮ.
66001010	เดะ อารี นะ ตูฮัด เตอ     ซือมืองัจ นะ ตูฮัด ญา บือกรือฌา เดะ ฮาตี นะ กู. กะฆีเตอ กู ดืองัยํ บูงี     บือกะ ซูวารา ซือลูนัย     โซะ บลากัก นะ กู
66001011	มือเลา จะ     "ลาฆู นู เกา นะ บือเลฮ บือฆารี     กือนา ฆาแรฮ ตาโรฮ เดะ ซูรัจ เลอ     กีเรบ อาตัจ     บรี กะ โกะ ลูมอฮ นะ ตูฮัด     กือตูโฌฮ ตือปัจ     เดะ โซะ นังฆรี เอเซีย     ฌาดี-จะ     นังฆรี เอเฟซัด     นังฆรี ซะมรือนา     นังฆรี ปือฆามัม     นังฆรี เทียตีรา     นังฆรี ซาดิด     นังฆรี ฟีลาเดนเฟีย     ฌางัน นังฆรี เลาดีเซีย."
66001012	กู กรือเลฮ มาแรฮ     บีดา นะ ลีฮัจ ซาปา นู มือเลา ฌางัน กู. กะฆีเตอ     กู บือเลฮ ลีฮัจ ตือปัจ ตืองะ ปลีตา มีญะ     ตูโฌฮ บาตัก     นู บูวัจ ฌางัน มัซ.
66001013	เดะ ตืองัฮ โกะ ตือปัจ ตืองะ ปลีตา อีตู     อาดา ซืออูรัก     ซือรูปา กะ ซือมียา     นู บือปากัย บาฌู ซรือโกะ ญาวา รอจ กะ กากี     อาดา กาเยด มัซ บือเละ ตาฮะ ดาดา.
66001014	โบะ เดะ ปาลา นะ ญา ปูเตฮ มรือแจว     ซือรูปา กะ ซายา กือมูวัง     ปูเตฮ บือกะ กาปัซ เลอ. มาตา นะ ญา ซือรูปา ญาลา อาปี.
66001015	กากี นะ ญา บือกะ ตือมาฆา     นู กือนา ปือลัย เดะ อาปี     ฆีเญฮ บรี บือตือแล     บือซายา บาฌิ ดัฮ. ซูวารา นะ ญา บูงี     บือกะ อาเย ฆูโฆยํ ตะเดะ อาตัซ บูเกะ เลอ.
66001016	ตางัน โซะ กานัน นะ ญา ปือฆัก บีตัก ตูโฌฮ บีฌี. อาดา ปือดัก     ตาฌับ ดูวา บือลัฮ     ตรือเบะ เดะ มูโลจ. มูคา นะ ญา โปด     บือซายา บือกะ มาตาอารี นู ซูโลฮ จรัฮ โตระ.
66001017	ตานา กู ลีฮัจ ญา     กู รือบัฮ เดะ โซะ กากี นะ ญา     ซือรูปา กะ ซือมียา มาตี ดัฮ. ตาปี ญา อาเงา ตางัน โซะ กานัน นะ ญา     กือนา เดะ ญาวา นะ กู     มือเลา จะ     "ฌางัน ตาโกจ เลอ     กู ฌาดี โซะ ปรือดู ฌางัน โซะ ฮูโฌก เตอ.
66001018	กู ฌาดี ซือมียา นู อาดา ฮีโดะ ซือลาลู. กู มาตี ดัฮ     ตาปี นี เลอ     กู อาดา ฮีโดะ ซือลาลู ซือมาญัก-รอจ. กู นี เลอ     ปือฆัก กูจี     นู นะ บูกา บรี โกะ ซือมียา มาตี     โซะ นังฆรี ฮาตู นะ ฮีโดะ ปาเระ.
66001019	กะฆีเตอ เลอ     กือนา ฆาแรฮ เดะ ซูรัจ     ลาฆู นู เกา นะ ลีฮัจ     ลาฆู นู บือฌาดี เดะ วะตู อีนี     ฌางัน ลาฆู นู ฆาโดฮ นะ บือฌาดี โซะ ฮึลด ฌูฆา.
66001020	ลาฆู ดาลับ ซูโงฮ อีตู     ปาซัน โกะ บีตัก กือตูโฌฮ บีฌี     นู เกา ลีฮัจ เดะ ตางัน โซะ กานัน นะ กู เตอ     ฌางัน ตือปัจ ตืองะ ปลีตา มีญะ     ตูโฌฮ บาตัก     ฌาดี กะฆีนี เลอ. นู บีตัก ตูโฌฮ บีฌี     ฌาดี ฮูลู-บาลัก     นู ฌาฆา โกะ ลูมอฮ นะ ตูฮัด กือตูโฌฮ ตือปัจ. นู ตือปัจ ตืองะ ปลีตา     ตูโฌฮ บาตัก โปด     ฌาดี ลูมอฮ นะ ตูฮัด นู กือตูโฌฮ อีตู เลอ." ตูฮัด ญา จะ.
66002001	ตูฮัด มือเลา ปูลัก จะ     "กือนา ฆาแรฮ ซูรัจ     กีเรบ บรี กะ ฮูลู-บาลัก นู ฌาฆา ลูมอฮ นะ ตูฮัด ตือปัจ นังฆรี เอเฟซัด     จะ      'ญา นู ปือฆัก บีตัก กือตูโฌฮ บีฌี     เดะ ตางัน โซะ กานัน นะ ญา     นู บือฌาลัด เดะ ตืองัฮ ตือปัจ ตืองะ ปลีตา มีญะ     นู บูวัจ ฌางัน มัซ     ตูโฌฮ บาตัก     ญา มือเลา กะฆีนี จะ
66002002	กู ตาฮู ลาฆู บือกรือฌา นะ กาเญา     นู กาเญา ตาฮัด-ฮาตี ลามา     ตูโรจ ยู รือมัย     กะ ฌาลัด นะ ตูฮัด. กู ตาฮู จะ     กาเญา ตาฮัด เตด บียัซ     เดะ โกะ ซือมียา นู ฌาฮัจ. กาเญา บือเลฮ มือญาซัจ โกะ ซือมียา อีตู     นู มืองากู จะ     กูญา ฌาดี ปือญูโรฮ นะ ตูฮัด เตอ     ตาปี ฮอย เตด ฌาดี กะฆีเตอ เลอ. กาเญา บือเลฮ มือญาซัจ ลีฮัจ จะ     กูญา ฌาดี ซือมียา มืออูปัย.
66002003	กู ตาฮู จะ     ลูมอฮ กาเญา ตาฮัด-ฮาตี ยู รือมัย     เดะ ลาฆู ซูซัฮ     กรานา ลีฮัจ กะ นามา นะ กู     ตีเมา นะ อาลัฮ ดัฮ เลอ.
66002004	ตาปี กู อาดา ลาฆู นู นะ อูจะ กะ กาเญา ซือตืองัฮ     กรานา-จะ     กาเญา เตด ซายัก กะ กู     ซือรูปา บือกะ บือเลฮ ซายัก ดัฮ     วะตู บารู ปือจายา.
66002005	ซาเบะ กะฆีเตอ     กือนา บรีงัจ บรี บาฌิ จะ     กาเญา บือเลฮ ตือซีเป บรี ซือซัจ     เดะ ลาฆู นามา ซือตืองัฮ. บราเลฮ-ฮาตี ปาเระ เลอ     ตูโรจ กะ ลาฆู นู ดูลู. ดัฮ เตด กะฆีเตอ     ดัฮ กาเญา เตด บราเลฮ-ฮาตี     กู นะ มาแรฮ มียา กาเญา     นะ อาเกะ ปลีตา นะ กาเญา     บือตรือเบะ เดะ ตือปัจ นะ ญา.
66002006	ตาปี ลูมอฮ กาเญา อาดา ลาฆู นู บาฌิ ซือตืองัฮ จะ     กาเญา บือชี กะ ลาฆู ปือบูวัจ นะ โกะ ลูมอฮ นีโกลัย     นู กู บือชี ฌูฆา เลอ.
66002007	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ. 'ซือมียา ดีฮา นู ฌือนัฮ     กู นะ บรี กะ ญา มากัด บูวัฮ     เดะ ปูโฮด กายู นู บรี ฮีโดะ ซือลาลู นู อาดา ตือปัจ กือโบด นะ ตูฮัด โซะ อาตัซ ลาแงะ.' ตูฮัด ญา จะ."
66002008	"กือนา ฆาแรฮ ซูรัจ     กีเรบ บรี กะ ฮูลู-บาลัก นู ฌาฆา ลูมอฮ นะ ตูฮัด     ตือปัจ นังฆรี ซะมรือนา     จะ      ญา นู ฌาดี โซะ ปรือดู ฌางัน โซะ ฮูโฌก     นู มาตี ดัฮ ตาปี ฮีโดะ ปาเระ เตอ     ญา มือเลา กะฆีนี จะ
66002009	'กู ตาฮู จะ     ลูมอฮ กาเญา ตืองัฮ กือนา ลาฆู ซูซัฮ ปายัฮ     ฌาดี ซือมียา ฮาฌะ โตระ. ตาปี โงฮ-ซูโงฮ กาเญา กายา เลอ. กู ตาฮู จะ     อาดา ซือมียา มือเลา ตะอารัฮ กะ กาเญา     ฌาดี-จะ     โกะ ซือมียา อีตู     นู มืองากู จะ     อีซี กูญา ฌาดี ซือมียา บักซา ยิว ตาปี ฮอย เตด ฌาดี กะฆีเตอ. โงฮ-ซูโงฮ     กูญา ฌาดี ลูมอฮ นะ กือปาลา ฮาตู ซีตัด เลอ.
66002010	ฌางัน ตาโกจ เลอ     เดะ ลาฆู ซูซัฮ นู กาเญา ฆาโดฮ นะ ตาฮัด. นี เลอ     กือปาลา ฮาตู ซีตัด     นะ รีฆะ ซือมียา ซือตืองัฮ     เดะ ลูมอฮ กาเญา     นะ กานัก เดะ ปือฌารา     บีดา นะ ลกลีฮัจ กาเญา ซือมูฮา. กาเญา นะ ซูซัฮ ปายัฮ     รอจ กะ ซือปูโลฮ อารี. ตาปี บรี กาเญา อาดา ฮาตี รือมัก ซูโงฮ     ตือดะ รอจ กะ มาตี. กะฆีเตอ กู นะ บรี กะ กาเญา     นะ ฮีโดะ ซือลาลู     ฌาดี ซือรูปา จูบุก นะ กาเญา เลอ.
66002011	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ. 'ซือมียา ดีฮา นู ฌือนัฮ     ญา นะ เตด กือนา ลาฆู มาตี     มาโซะ กะ ดูวา กาลี เลอ.' ตูฮัด ญา จะ."
66002012	"กือนา ฆาแรฮ ซูรัจ     กีเรบ บรี กะ ฮูลู-บาลัก     นู ฌาฆา ลูมอฮ นะ ตูฮัด     ตือปัจ นังฆรี ปือฆามัม     จะ      ซือมียา นู อาดา ปือดัก     ตาฌับ ดูวา บือลัฮ     ญา มือเลา กะฆีนี จะ
66002013	'กู ตาฮู จะ     ลูมอฮ กาเญา ดูโดะ ตือปัจ ดีฮา     ฌาดี-จะ     ตือปัจ อีตู นู กือปาลา ฮาตู ซีตัด ดูโดะ บือบือลา ฌาดี ราฌา. กู ตาฮู จะ     กาเญา ซือมาตา ตูเฮะ กะ นามา นะ กู     บรี กือฌะ-กือมัซ เตอ. ตือกาลา อีตู     อันตีปัด     ซือมียา ฮาตี รือมัก     นู มือเลา ฌาดี ซะซี ปาซัน ลาฆู นะ กู     ญา กือนา บูนอฮ ดัฮ     เดะ ตืองัฮ ลูมอฮ กาเญา     เดะ ตือปัจ อีตู นู กือปาลา ฮาตู ซีตัด ดูโดะ เตอ. ตาปี กะฆีเตอ โปด     กาเญา ฮอย เตด บือเลฮ มือเลา กีปัซ     กะ ลาฆู นู กาเญา ปือจายา กะ กู เลอ.
66002014	ตาปี กู อาดา ลาฆู นะ อูจะ กะ กาเญา     ดูวา ตีฆา ตือนอซ     จะ     อาดา ซือมียา ซือตืองัฮ เดะ ลูมอฮ กาเญา     นู ตูโรจ กะ ลาฆู นู บาลาอัม อาฌัยํ ดัฮ     นู ญา อาฌัยํ บรี ราฌา บาลัก นะ บูวัจ กะฮามี     บีดา นะ บรี ลูมอฮ อิซราเอน     ตือซีปะ รือบัฮ     บูวัจ ซาลัฮ. กะฆีเตอ     กูญา อีตู มากัด บารัก     นู กือนา อาเกะ มือนืองะ กะ บราลา ดัฮ     กูญา บูวัจ ลาฆู บือกาเซฮ ปูลัก.
66002015	กะฆีเตอ ฌูฆา     อาดา ซือตืองัฮ เดะ ลูมอฮ กาเญา     นู ตูโรจ กะ ปือมือเลา อาฌัยํ นะ ลูมอฮ นีโกลัย เตอ.
66002016	ซาเบะ กะฆีเตอ     กือนา บราเลฮ-ฮาตี ปาเระ เลอ. ดัฮ เตด กะฆีเตอ     กู นะ ฆางู มาแรฮ มียา กาเญา     นะ บลาวัด ฌางัน โกะ ซือมียา อีตู     ฌางัน ปือดัก นู อาดา เดะ มูโลจ นะ กู เลอ.
66002017	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ. 'ซือมียา ดีฮา นู ฌือนัฮ     กู นะ บรี กะ ญา     ตือโปก มานา อีตู นู บูนี ดัฮ     นะ บรี บาตู ปูเตฮ กะ ญา ฌูฆา. เดะ บาตู อีตู อาดา ปือนามา บารู     ฆาแรฮ ตาโรฮ ดัฮ     นู ฮอย ซือมียา ดีฮา นะ ตาฮู     ลือเบฮ ซา ซือมียา นู บือเลฮ ซาโมจ เลอ.' ตูฮัด ญา จะ."
66002018	"กือนา ฆาแรฮ ซูรัจ     กีเรบ บรี กะ ฮูลู-บาลัก     นู ฌาฆา ลูมอฮ นะ ตูฮัด     ตือปัจ นังฆรี เทียตีรา     จะ      ญา นู ฌาดี นานะ นะ ตูฮัด นู อาดา มาตา บือกะ ญาลา อาปี     อาดา กากี บือกะ ตือมาฆา นู กือนา ฆีเญฮ บรี บือตือแล     ญา มือเลา กะฆีนี จะ
66002019	'กู ตาฮู ลาฆู บือกรือฌา นะ กาเญา     นู กาเญา ซายัก บือซามา     นู กาเญา ปือจายา ฮาตี รือมัก     นู กาเญา บือกรือฌา ตูโลก กาวัด บือซามา     ตาฮัด-ฮาตี ลามา ฌูฆา. กู ตาฮู จะ     ลาฆู บือกรือฌา นะ กาเญา เดะ วะตู อีนี     ลือเบฮ บาญะ เดะ วะตู ลามูลา     นู กาเญา บารู ปือจายา เตอ.
66002020	ตาปี กู อาดา ลาฆู นู นะ อูจะ กะ กาเญา ซือตืองัฮ     นู ลูมอฮ กาเญา ตาฮัด มือนีงัย กะ นีบีนี ปือนามา เยเซเบน นู มืองากู จะ     ญา ฌาดี ซือมียา ตูโดฮ ลาฆู นะ ตูฮัด. นีบีนี อีตู     ญา ตีปู อาฌัยํ ลาฆู มืออูปัย กะ ลูมอฮ ปราโซฮ นะ กู     บรี กูญา ซือซัจ บูวัจ ลาฆู บือกาเซฮ     บรี กูญา มากัด บารัก นู กือนา อาเกะ มือนืองะ     กะ บราลา ดัฮ.
66002021	กู บือเลฮ บรี จือลัฮ กะ นีบีนี อีตู     บรี ญา นะ บราเลฮ-ฮาตี ปาเระ     เดะ ลาฆู บือกาเซฮ นะ ญา เตอ     ตาปี ญา ตีเมา บราเลฮ-ฮาตี เลอ.
66002022	นี เลอ     กู นะ ตีงัน นีบีนี อีตู บูวัก เดะ ลือปัจ     บรี ญา เตด ซือนัง ญาวา. โกะ ซือมียา นู บือกาเซฮ บือซามา ฌางัน นีบีนี อีตู เตอ     ดัฮ กูญา นะ เตด บราเลฮ-ฮาตี ปาเระ     เดะ ลาฆู ปือบูวัจ นะ นีบีนี อีตู เตอ     กู นะ ตีงัน กูญา บูวัก     บรี ซูซัฮ ปายัฮ โตระ เลอ.
66002023	โกะ ซือมียา นู ตูโรจ กะ นีบีนี อีตู โปด     กู นะ บูนอฮ บรี มาตี ฮาบิฮ. กะฆีเตอ โกะ ลูมอฮ นะ ตูฮัด ซือมูฮา นะ บือเลฮ ตาฮู จะ     กู ฌาดี ซือมียา นู ซาซัจ บรี ตาฮู     ลาฆู บือฮีมัจ เดะ ฮาตี. กู นะ บูวัจ บาลัซ กะ กาเญา ราตา ซือมียา     บือกะ ลาฆู ปือบูวัจ นะ ลูมอฮ กาเญา ซิกมาซิก.
66002024	ตาปี กู นะ มือญาเระ     กะ ลูมอฮ กาเญา เดะ นังฆรี เทียตีรา นู ฆีลาฆี     นู เตด บือเลฮ ตูโรจ กะ ปือมือเลา อาฌัยํ อีตู     เตด บือเลฮ กราลา ลาฆู อีตู     นู กูญา บลาโลก จะ     ลาฆู ดาลับ นะ ฮาตู ซีตัด เตอ. กู นะ เตด บรี ลาฆู ฆาโดฮ แนฮ-ฌือแนฮ กะ กาเญา.
66002025	ตาปี ลาฆู นู กาเญา อาดา ดัฮ เตอ     กือนา ปือฆัก บรี กือฌะ-กือมัซ     ตือดะ กู นะ มาแรฮ.
66002026	'ซือมียา ดีฮา นู ฌือนัฮ     นู บูวัจ ตูโรจ กะ กู     ตือดะ รอจ กะ ปือญูดัฮ เตอ     กู นะ บรี กะ ซือมียา อีตู อาดา มือฆัฮ     ซือรูปา บือกะ นู อาโปก บือเลฮ ซรัฮ     บรี กะ กู อาดา มือฆัฮ เลอ. กะฆีเตอ ญา นะ บือเลฮ บือบือลา ลูมอฮ นังฆรี ราตา. ญา นะ บือบือลา กูญา ฌางัน ตูกัจ นู มือฆัฮ นะ กาเตาะ กูญา บรี ปือจัฮ ฮาโจยํ     บือกะ โกะ ปีโยะ ตานัฮ เลอ. ซือมียา นู ฌือนัฮ อีตู เตอ     กู นะ บรี บีตัก มูกัยํ กะ ญา ฌูฆา.
66002029	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ.' ตูฮัด ญา จะ."
66003001	ตูฮัด ญา มือเลา ปูลัก จะ "กือนา ฆาแรฮ ซูรัจ     กีเรบ บรี กะ ฮูลู-บาลัก     นู ฌาฆา ลูมอฮ นะ ตูฮัด ตือปัจ นังฆรี ซาดิด     จะ      ญา นู อาดา ซือมืองัจ นะ ตูฮัด นู กือตูโฌฮ     ฌางัน บีตัก ตูโฌฮ บีฌี เตอ     ญา มือเลา กะฆีนี จะ     'กู ตาฮู ลาฆู บือกรือฌา นะ ลูมอฮ กาเญา     นู กาเญา อาดา นามา จะ     ฮีโดะ ลาฆี     ตาปี กาเญา มาตี ดัฮ เลอ.
66003002	กือนา ซือดัยํ เลอ. โกะ ลาฆู มานามา นู กาเญา อาดา บูวัจ ตูโรจ ลาฆี     นู ซรือปะ นะ มาตี ฮาบิฮ ดัฮ เตอ     กือนา บูวัจ บรี ญา ตือฆัยํ-อูรัจ ปาเระ เลอ. ซาเบะ กู ดาปัจ ลาฆู บือกรือฌา นะ กาเญา จะ     ญา เตด ฆือนะ บาฌิ     โซะ ฮึลด มูคา นะ ตูฮัด นะ กู.
66003003	ซาเบะ กะฆีเตอ     กาเญา กือนา บรีงัจ กะ ลาฆู อีตู     นู กาเญา บือเลฮ ซาโมจ     บือเลฮ ดืองัยํ ดัฮ. กือนา บราเลฮ-ฮาตี ปาเระ     บูวัจ ตูโรจ กะ ลาฆู กะฆีเตอ. ดัฮ กาเญา เตด ซือดัยํ     กู นะ มาแรฮ ซือรูปา กะ อูรัก ปือญูรี. กาเญา นะ เตด ตาฮู วะตู นู กู นะ มาแรฮ มียา กาเญา เลอ.
66003004	ตาปี อาดา ลูมอฮ กาเญา ดูวา ตีฆา อูรัก     ตือปัจ นังฆรี ซาดิด     นู เตด บือเลฮ บูวัจ บรี บาฌู บือซีมอยํ     เดะ ลาฆู ตะอารัฮ. โกะ ซือมียา อีตู     นะ บือปากัย บาฌู ปูเตฮ     บือฌาลัด ปี ฌางัน กู     กรานา-จะ     กูญา ฌาดี ซือมียา นู บือฆูนา ดัฮ.
66003005	'ซือมียา ดีฮา นู ฌือนัฮ     ซือมียา อีตู ญา นะ บือปากัย บาฌู ปูเตฮ กะฆีเตอ. กู นะ เตด ปาดับ ปือนามา นะ ซือมียา อีตู     เดะ ซูรัจ ปือนามา ลูมอฮ ซือมียา ฮีโดะ     ตาปี กู นะ ซาโงะ ปือนามา นะ ซือมียา อีตู     โซะ ฮึลด มูคา นะ อาโปก เดะ กู     โซะ ฮึลด มูคา โกะ ฮูลู-บาลัก นะ ตูฮัด เลอ.
66003006	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ.' ตูฮัด ญา จะ."
66003007	"กือนา ฆาแรฮ ซูรัจ     กีเรบ บรี กะ ฮูลู-บาลัก     นู ฌาฆา ลูมอฮ นะ ตูฮัด     ตือปัจ นังฆรี ฟีลาเดนเฟีย     จะ      ญา นู บาฌิ บือซรี     นู รือมัก ซูโงฮ     ญา นู ปือฆัก กูจี นะ ราฌา ดาวิด     ญา เตอ     ดัฮ ญา บูกา ปีตู     ฮอย ซือมียา ดีฮา กาปุซ บือเลฮ     ดัฮ ญา กาปุซ ปีตู     ฮอย ซือมียา ดีฮา นะ บูกา บือเลฮ. ญา มือเลา กะฆีนี จะ
66003008	'กู ตาฮู ลาฆู บือกรือฌา นะ กาเญา จะ     กาเญา อาดา อูรัจ กิดีกิ     ตาปี กะฆีเตอ โปด     กาเญา บือเลฮ บูวัจ ตูโรจ กะ ปือมือเลา นะ กู     เตด บือเลฮ กีปัซ ปือนามา นะ กู. ลีฮัจ เลอ     กู บือเลฮ บูกา ปีตู ตาโรฮ     โซะ ฮึลด มูคา นะ กาเญา ดัฮ     นู ฮอย ซือมียา ดีฮา กาปุซ บือเลฮ.
66003009	ลีฮัจ เลอ     โซะ โกะ ซือมียา ลูมอฮ นะ กือปาลา ฮาตู ซีตัด     นู มือเลา มืออูปัย จะ     อีซี กูญา ฌาดี ซือมียา บักซา ยิว ตาปี เตด ฌาดี เตอ     กู นะ บูวัจ บรี กูญา มาแรฮ มือญือมัฮ     เดะ ตาปะ กากี นะ กาเญา     บรี กูญา ตาฮู จะ     กู ซายัก ลูมอฮ กาเญา เลอ.
66003010	ซาเบะ กาเญา บือเลฮ ฌาฆา บูวัจ ตูโรจ กะ ปือมือซัด นะ กู     นู จะ     กือนา ตาฮัด ลามา เลอ     กะฆีเตอ กู โปด     นะ ฌาฆา กาเญา     บรี ลือปัซ เดะ วะตู นู ซูซัฮ ปายัฮ     นู นะ อาดา ราตา เดะ ดือนียา     บีดา นะ ลกลีฮัจ ฮาตี นะ โกะ ซือมียา ซือมูฮา     นู ดูโดะ เดะ ดือนียา.
66003011	กู นะ มาแรฮ งัจบางัจ เลอ. ลาฆู นู กาเญา อาดา เตอ     กือนา ปือฆัก บรี กือฌะ-กือมัซ     บีดา ตีเมา บรี กะ ซือมียา ดีฮา     นะ บือเลฮ ราปัซ อาเมด จูบุก นะ กาเญา เลอ.
66003012	'ซือมียา ดีฮา นู ฌือนัฮ     กู นะ ตืองะ ซือมียา อีตู     บรี ฌาดี จาวัก เดะ บาลัย นะ ตูฮัด นะ กู. ญา นะ เตด ตรือเบะ เดะ บาลัย อีตู ปูลัก ดัฮ เลอ. กู นะ ฆาแรฮ ปือนามา นะ ตูฮัด บือซัยํ เดะ อาตัซ     ตูฮัด นะ กู     เดะ ซือมียา อีตู     ฌางัน ปือนามา นังฆรี นะ ตูฮัด     ฌาดี-จะ     นังฆรี เยรูซาเลม บารู     นู นะ ฮาญอจ มาแรฮ ดาตัก เดะ ตูฮัด     เดะ โซะ อาตัซ ลาแงะ. กู นะ ฆาแรฮ ปือนามา บารู นะ กู     เดะ ซือมียา อีตู ฌูฆา.
66003013	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ.' ตูฮัด ญา จะ."
66003014	"กือนา ฆาแรฮ ซูรัจ     กีเรบ บรี กะ ฮูลู-บาลัก นู ฌาฆา ลูมอฮ นะ ตูฮัด     ตือปัจ นังฆรี เลาดีเซีย     จะ      ญา นู บลาโลก จะ     อาเมน     ฌาดี-จะ     ญา นู ฌาดี ซะซี     นู รือมัก     นู ซูโงฮ     นู ฌาดี ตือปัจ บือฌาดี นะ บือนา บารัก ซือมูฮา     นู ตูฮัด เดะ อาตัซ บือฌาดี ดัฮ     ญา มือเลา กะฆีนี จะ
66003015	'กู ตาฮู ลาฆู บือกรือฌา นะ ลูมอฮ กาเญา. กาเญา เตด บือแฌะ     เตด ฮางัจ     กู บือคานะ ซูโงฮ นู นะ บรี กาเญา ฮางัจ     เฆอ-จะ บือแฌะ.
66003016	ตาปี ซาเบะ กาเญา ซาอบๆ     เตด บือแฌะ     เตด ฮางัจ     กะฆีเตอ กู นะ ซือบุยํ กาเญา ตรือเบะ เดะ มูโลจ นะ กู บูวัก.
66003017	กรานา กาเญา มือเลา จะ     "กู ฌาดี ซือมียา กายา     อาดา บารัก บรือฆา บาญะ     กู เตด บือคานะ ซือบารัก นามา ลาลู เลอ." ตาปี กาเญา เตด ตาฮู จะ     กาเญา ฌาดี ซือมียา ซูซัฮ-ฮาตี     ฌาดี ซือมียา ฮาฌะ โตระ     ซือมียา ปาปา     ฌาดี ซือมียา มาตา บูตา     ซือมียา ญัก-ตือลาญัก เตอ.
66003018	กะฆีเตอ     กู ปรีงัจ กะ ฮาตี นะ กาเญา     บรี บือลี มัซ เดะ กู     จะ มัซ นู ปือลัย เดะ อาปี     บรี จรัฮ บาฌิ ดัฮ     บีดา กาเญา นะ ฌาดี ซือมียา กายา บือเลฮ. บรี กาเญา บือลี บาฌู เตฮ-ปูเตฮ บีดา นะ บือปากัย     บีดา ตีเมา บรี กาเญา จือและ มาตา     ซาเบะ กาเญา ญัก-ตือลาญัก เตอ. บรี กาเญา บือลี อูบัจ ซาปัก มาตา     บีดา กาเญา นะ บือเลฮ ลีฮัจ บือฆารี.
66003019	ดัฮ กู ซายัก กะ ซือมียา ดีฮา     กู โปด นะ กาเตาะ อูจะ-อาฌัยํ ซือมียา อีตู. กะฆีเตอ     บรี กาเญา อาดา ฮาตี ราเฌด     บราเลฮ-ฮาตี ปาเระ เลอ.
66003020	นี เลอ     กู อาดา บือดีรี เดะ ปีตู     บลาโลก มีตา มาโซะ. ดัฮ ซือมียา ดีฮา     นะ มือนีงัย ซูวารา นะ กู     นะ บูกา ปีตู     กู โปด นะ มาโซะ ปี ดาปัจ ซือมียา อีตู     นะ มากัด บือซามา ฌางัน ญา. ญา โปด     นะ มากัด บือซามา ฌางัน กู.
66003021	'ซือมียา ดีฮา นู ฌือนัฮ     กู นะ บรี ซือมียา อีตู ดูโดะ     เดะ ปาปัด กรือซี ตือปัจ ดูโดะ นะ ราฌา     บือซามา ฌางัน กู     ซือรูปา บือกะ กู บือเลฮ ฌือนัฮ ดัฮ     บือเลฮ ดูโดะ บือซามา ฌางัน อาโปก เดะ กู     เดะ ตือปัจ ดูโดะ นะ ญา.
66003022	'ซาปา อาดา ตือลีงา เตอ     บรี ญา มือนีงัย กะ ลาฆู อีนี     นู ซือมืองัจ นะ ตูฮัด มือเลา     กะ โกะ ลูมอฮ นะ ตูฮัด ซือมูฮา เลอ.' ตูฮัด ญา จะ."
66004001	ลือปัซ ลาฆู กะฆีเตอ     กู บือเลฮ มีปี ปูลัก     ลีฮัจ ปีตู โซะ ลาแงะ นู กาบูกา ดัฮ. อาดา ซูวารา นู กู บือเลฮ ดืองัยํ ดูลู เตอ     บูงี บือกะ ซูวารา ซือลูนัย     มือเลา ฌางัน กู จะ     "ญาแญะ กะ อาตัซ อีนี เลอ. กู นะ บูวัจ บรี เกา ลีฮัจ     โกะ ลาฆู นู ฆาโดฮ นะ บือฌาดี     เดะ วะตู โซะ ฮึลด."
66004002	ดัดดัด อีตู เตอ     ซือมืองัจ นะ ตูฮัด บือกรือฌา เดะ ฮาตี นะ กู. นี เลอ     อาดา ปาปัด กรือซี     ตือปัจ ดูโดะ นะ ราฌา     ตืองะ เดะ โซะ ลาแงะ. อาดา ซาปา ดูโดะ เดะ ตือปัจ อีตู เลอ.
66004003	ญา นู ดูโดะ เดะ ตือปัจ ดูโดะ อีตู เตอ     ญา ลีฮัจ ซือรูปา กะ บาตู อีตัด นู บือซายา จรัฮ     บือกะ อีตัด มีรัฮ เตอ. อาดา บือกะ ลายัยํ นะ ตูฮัด นู ซายา จรัฮ กือลีลิก ตือปัจ ดูโดะ อีตู     บือตือแล ซือรูปา กะ อีตัด ฮีเฌา.
66004004	นู กือลีลิก ตือปัจ ดูโดะ นะ ราฌา อีตู เตอ     อาดา ปาปัด กรือซี ดูวา-ปูโลฮ ปัจ กรือซี. อาดา ฮูลู-บาลัก นู ซัยํ-บือซัยํ ดูวา-ปูโลฮ ปัจ อูรัก     บือปากัย กาเยด ปูเตฮ     ดูโดะ เดะ อาตัซ ตือปัจ อีตู. กูญา ปากัย จูบุก มัซ     เดะ ปาลา นะ กูญา.
66004005	อาดา กีลัจ ฌางัน ฆูโตยํ ซูวารา แนฮ-ฌือแนฮ     ตรือเบะ มาแรฮ เดะ ตือปัจ ดูโดะ นะ ราฌา อีตู. อาดา ดามัยํ ตูโฌฮ บาตัก     นู กือนา จูโจฮ ตาโรฮ เดะ โซะ ตือปัจ ดูโดะ อีตู     นู ฌาดี ซือมืองัจ นะ ตูฮัด กือตูโฌฮ.
66004006	โซะ ฮึลด ตือปัจ ดูโดะ อีตู ปูลัก     อาดา นู ลีฮัจ ซือรูปา กะ ลาโวจ กาจา     นู บือตือแล บือกะ อีตัด. กือลีลิก ตือปัจ ดูโดะ นะ ราฌา อีตู     ปัจ บือดาฮะ เตอ     อาดา ซือรูปา บือกะ บือนาตัก     ปัจ อีโกยํ นู อาดา มาตา ปือนอฮ เดะ โซะ ฮึลด     ฌางัน โซะ บลากัก.
66004007	บือนาตัก นู ซา เตอ     ซือรูปา กะ ซีงา     บือนาตัก นู ดูวา     ซือรูปา กะ ลือมู บาปา     บือนาตัก นู ตีฆา     อาดา มูคา ซือรูปา อูมัจ-ซือมียา     บือนาตัก นู ปัจ     ซือรูปา กะ บูโรก ราฌาวาลี     ตืองัฮ ตรือบัก.
66004008	บือนาตัก นู ปัจ อีโกยํ ซือมูฮา เตอ     โซกซา อีโกยํ อาดา ซายะ     นัม ซายะ. ญาวา นะ กูญา ปือนอฮ ฌางัน มาตา กือลีลิก     ฌางัน โซะ บาวัฮ ซายะ ฌูฆา. กูญา มือญาญี ซียัก มาลับ เตด บราดู     จะ "บาฌิ บือซรี     บาฌิ บือซรี ซือซูโงฮ เลอ. ตูฮัด บือซัยํ เดะ อาตัซ นู มือฆัฮ ลือเบฮ เดะ มานามา 3 ญา บาฌิ บือซรี. ญา เลอ     นู อาดา เดะ กาลา ดูลู     นู อาดา เดะ วะตู อีนี     นู นะ มาแรฮ เดะ วะตู โซะ ฮึลด เตอ." กูญา จะ.
66004009	โกะ บือนาตัก อีตู     กูญา อาดา มือญาญี     ปูฌี มือโอจ กะ ตูฮัด     บรี ซือลามัจ กะ ญา     นู ดูโดะ เดะ ตือปัจ ดูโดะ นะ ราฌา     ญา นู อาดา ซือลาลู เตอ. ตานา กูญา บูวัจ กะฆีเตอ
66004010	โกะ ฮูลู-บาลัก นู ซัยํ-บือซัยํ     ดูวา-ปูโลฮ ปัจ อูรัก อีตู เตอ     กูญา ตือมะ กะ ตานัฮ     มือญือมัฮ กะ ตูฮัด     นู ดูโดะ เดะ ตือปัจ ดูโดะ อีตู     ตูฮัด นู อาดา ซือลาลู เลอ. กูญา อูฆัย จูบุก     บูวัก โซะ ฮึลด ตือปัจ ดูโดะ นะ ญา     มือญาญี จะ
66004011	"ตูฮัด บือซัยํ เดะ อาตัซ เออ     ตูฮัด นะ กามี ซือมูฮา เตอ     เกา เลอ     บือฆูนา นะ บรี ราตา ซือมียา ปูฌี กะ เกา     ตูเฮะ กะ เกา     มือโอจ กะ ลาฆู มือฆัฮ นะ เกา. กรานา-จะ     เกา บือเลฮ บือฌาดี บือนา บารัก     ราตา ซือมูฮา. บือนา บารัก นู อาดา เตอ     บือฌาดี ดัฮ     ตูโรจ กะ ฮาตี นะ เกา เลอ." กูญา จะ.
66005001	กู มีปี ลีฮัจ ปูลัก     เดะ โซะ ตางัน กานัน นะ ญา     นู ดูโดะ เดะ ตือปัจ ดูโดะ นะ ราฌา เตอ     อาดา ซูรัจ ซือฆูโลก     นู อาดา ปือมือเลา ฆาแรฮ ปือนอฮ ดัฮ     เดะ โซะ ดาลับ ฌางัน โซะ ลูวัยํ     ตูโดก ตาแปะ ฌางัน มือกรา     ตูโฌฮ บีฌี.
66005002	กู ลีฮัจ ปูลัก     อาดา ฮูลู-บาลัก ซืออูรัก นู มือฆัฮ     บือซูระ ซูวารา บือซัยํ จะ     "ซาปา นู ฌาดี ซือมียา บือฆูนา     นะ ปือเลาะ มือกรา     นะ บูกา ซูรัจ โลก-ฆูโลก อีตู?"
66005003	ฮอย ซือมียา ดีฮา     เดะ โซะ ลาแงะ     เดะ โซะ ดือนียา     เฆอ-จะ     เดะ บาวัฮ ดือนียา โปด     ฆามะ นะ บูกา ซูรัจ อีตู     นะ บาจา ลีฮัจ เดะ ดาลับ ซูรัจ อีตู บือเลฮ.
66005004	กะฆีเตอ     กู มือนาแงฮ บาญะ ซูโงฮ     ซาเบะ ฮอย เตด ดาปัจ ซือมียา     ซืออูรัก โปด     นู บือฆูนา นะ บูกา ซูรัจ อีตู     นะ บาจา ลีฮัจ เดะ ดาลับ ซูรัจ อีตู บือเลฮ.
66005005	ตาปี เดะ ลูมอฮ ฮูลู-บาลัก นู ซัยํ-บือซัยํ เตอ     อาดา ซืออูรัก มือญาเระ กะ กู จะ     "ฌางัน มือนาแงฮ. นี เลอ     ซีงา เดะ ลูมอฮ ยูดา นู ฌาดี บือแนฮ นะ ราฌา ดาวิด เตอ     ญา ฌือนัฮ ดัฮ. กะฆีเตอ     ญา เลอ     นะ บือเลฮ ปือเลาะ มือกรา กือตูโฌฮ บีฌี     นะ บูกา ซูรัจ อีตู เลอ."
66005006	กะฆีเตอ กู ลีฮัจ ปูลัก     โซะ บีดิก ตือปัจ ดูโดะ นะ ราฌา     เดะ ตืองัฮ โกะ บือนาตัก ปัจ อีโกยํ เตอ     เดะ ตืองัฮ ลูมอฮ ฮูลู-บาลัก นู ซัยํ-บือซัยํ โปด     กู ลีฮัจ บือฆารี อานะ กาเมก ซา อีโกยํ     อาดา บือดีรี     ลีฮัจ ซือรูปา กือนา บูนอฮ มือญือมัฮ ดัฮ เลอ. อานะ กาเมก อีตู อาดา ตูโฌฮ ตาโนะ     อาดา มาตา ตูโฌฮ บีฌี     นู ฌาดี ซือมืองัจ กือตูโฌฮ นะ ตูฮัด     นู กือนา ซูโรฮ ปี ราตา เดะ ดือนียา.
66005007	อานะ กาเมก อีตู เตอ     ญา มาโซะ ปี ซาโมจ อาเมด ซูรัจ     เดะ ตางัน โซะ กานัน นะ ญา     นู ดูโดะ เดะ อาตัซ ตือปัจ ดูโดะ อีตู เตอ.
66005008	ตานา ญา ซาโมจ ซูรัจ อีตู ดัฮ     บือนาตัก ปัจ อีโกยํ     ฌางัน โกะ ฮูลู-บาลัก นู ซัยํ-บือซัยํ     ดูวา-ปูโลฮ ปัจ อูรัก อีตู โปด     กูญา ตือมะ มือญือมัฮ กะ อานะ กาเมก เลอ. กูญา ซือมูฮา ปือฆัก กลาติก     ฌางัน บาเตน มัซ     นู อาดา กือมียัน ปือนอฮ     นู ฌาดี ปือมือเลา บือซาโวจ นะ โกะ ซือมียา นะ ตูฮัด.
66005009	กูญา มือญาญี ปูฌี กะ อานะ กาเมก     ฌาดี ลาฆู มือญาญี บารู จะ "เกา เลอ     ฌาดี ซือมียา บือฆูนา     นะ ซาโมจ ซูรัจ ฆูโลก อีตู นะ ปือเลาะ มือกรา เดะ ซูรัจ ตรือเบะ เลอ กรานา-จะ เกา กือนา บูนอฮ มือญือมัฮ ดัฮ. ฌางัน ดารัฮ นะ เกา เตอ     เกา บือเลฮ ตือบุซ อูมัจ-ซือมียา บรี ฌาดี ซือมียา นะ ตูฮัด เดะ อาตัซ จะ ซือมียา ราตา บักซา     ราตา บือแนฮ 3 ราตา บาซา     ราตา นังฆรี
66005010	เกา บือเลฮ ตืองะ กูญา บรี ฌาดี ลูมอฮ ซือมียา นะ ตูฮัด ฌาดี ลูมอฮ ซามี     นู นะ มือญือมัฮ 3 กะ ตูฮัด นะ กีตา เตอ. กูญา โปด     นะ บือเลฮ บือบือลา โกะ นังฆรี     เดะ ดือนียา อีนี เลอ."
66005011	กะฆีเตอ     กู ลีฮัจ ปูลัก     กู ดืองัยํ ซูวารา โกะ ฮูลู-บาลัก บาญะ โตระ     บือรีบู-รีบู     บือละซา-ละซา โปด     บือกลีลิก ตือปัจ ดูโดะ นะ ราฌา     บือกลีลิก โกะ บือนาตัก ฌางัน โกะ ฮูลู-บาลัก นู ซัยํ-บือซัยํ เตอ.
66005012	กูญา มือญาญี ซูวารา บือซัยํ จะ     "อานะ กาเมก อีตู นู กือนา บูนอฮ มือญือมัฮ ดัฮ ญา เลอ     บือฆูนา นะ ซาโมจ ลาฆู ปูฌี มือโอจ     กรานา-จะ     ญา เลอ     มือฆัฮ     ญา กายา โตระ     อาดา อากัน ซูโงฮ     ญา เตอ เลอ     นู ตือฆัยํ-อูรัจ     นู ซัยํ-บือซัยํ     นู บือซรี บือซายา เลอ."
66005013	กะฆีเตอ     กู ดืองัยํ ซูวารา บือนา บารัก นู บือฌาดี บรี ฮีโดะ ซือมูฮา     เดะ โซะ ลาแงะ     โซะ ดือนียา     โซะ บาวัฮ ดือนียา     เดะ อารก โปด ฌูฆา     โกะ มานามา นู อาดา ฮีโดะ ราตาๆ     มือญาญี จะ     "ปูฌี มือโอจ เลอ     กะ ญา     นู อาดา ดูโดะ เดะ ตือปัจ ดูโดะ นะ ราฌา เตอ     ปูฌี มือโอจ กะ อานะ กาเมก บือซามา     กรานา-จะ     กูญา เลอ     นู ซัยํ-บือซัยํ     นู บือซรี บือซายา     ตือฆัยํ-อูรัจ เลอ. ปูฌี มือโอจ ซือมาญัก-รอจ     ซือลาลู เลอ."
66005014	กะฆีเตอ โกะ บือนาตัก ปัจ อีโกยํ เตอ     บือซูระ จะ     "อาเมน. กะฆีเตอ เลอ.". โกะ ฮูลู-บาลัก นู ซัยํ-บือซัยํ อีตู โปด     ตือมะ มือญือมัฮ.
66006001	กะฆีเตอ     กู มีปี ลีฮัจ ปูลัก     อานะ กาเมก อีตู     ญา ปือเลาะ มือกรา นู ซา     เดะ ดาลับ ตูโฌฮ บีฌี อีตู     บรี ตรือเบะ ดัฮ. กู บือเลฮ ดืองัยํ บือนาตัก ซืออีโกยํ     เดะ ดาลับ ปัจ อีโกยํ อีตู     ญา มือเลา ซูวารา บูงี บือกะ ฆูโตยํ จะ     "มาแรฮ เลอ."
66006002	กะฆีเตอ กู ลีฮัจ     นี เลอ     อาดา กูดา ปูเตฮ ซืออีโกยํ. ซือมียา นู ดูโดะ เดะ อาตัซ กูดา เตอ     ญา ปือฆัก ปานัฮ     ญา บือเลฮ ซาโมจ จูบุก. ญา โปด     ตรือเบะ ปี     บือกะ ซือมียา นู ฌือนัฮ ดัฮ     บีดา นะ ฌือนัฮ ปูลัก เลอ.
66006003	ตานา อานะ กาเมก ญา ปือเลาะ มือกรา นู ดูวา ดัฮ     กู โปด     บือเลฮ ดืองัยํ บือนาตัก นู ดูวา มือเลา จะ     "มาแรฮ เลอ."
66006004	อาดา กูดา ซืออีโกยํ ปูลัก     ตรือเบะ มาแรฮ     ฌาดี กูดา มีรัฮ บือกะ อาปี. ซือมียา นู ดูโดะ เดะ อาตัซ กูดา อีตู เตอ     ตูฮัด ญา บรี กะ ญา     นะ บือเลฮ บูวัจ บรี ฮอย ลาฆู ซือนัง เดะ ดือนียา     บีดา นะ บรี โกะ ซือมียา บือบูนอฮ-บูนอฮ. ซือมียา อีตู     ญา บือเลฮ ซาโมจ ปือดัก บือซัยํ     ซือบีลัฮ.
66006005	ตานา อานะ กาเมก     ญา ปือเลาะ มือกรา นู ตีฆา ดัฮ     กู โปด บือเลฮ ดืองัยํ ซูวารา บือนาตัก นู ตีฆา มือเลา จะ     "มาแรฮ เลอ." กะฆีเตอ กู ลีฮัจ     นี เลอ     อาดา กูดา ฮีตับ ซืออีโกยํ. ซือมียา นู ดูโดะ เดะ อาตัซ กูดา อีตู เตอ     ญา ปือฆัก ฌูโญก ตือปัจ ตีมัง.
66006006	กู ดืองัยํ ซูวารา บูงี     บือกะ-จะ     มาแรฮ ดาตัก เดะ ซามา ตืองัฮ บือนาตัก ปัจ อีโกยํ อีตู     บือซูระ จะ     "บรัซ ซาลี ซือกีโล ซือรีเงะ บรัซ บาลี ตีฆา กีโล ซือรีเงะ เลอ. ตาปี เกา ฌางัน บูวัจ บรี มีญะ รือนัก     ฌางัน อาระ อางุน     นะ บือนาซา."
66006007	ตานา อานะ กาเมก ญา ปือเลาะ มือกรา นู ปัจ ดัฮ     กู โปด ดืองัยํ ซูวารา บือนาตัก นู ปัจ มือเลา จะ     "มาแรฮ เลอ."
66006008	กะฆีเตอ กู ลีฮัจ     นี เลอ     อาดา กูดา ซี ปูจัจ ซืออีโกยํ. ซือมียา นู ดูโดะ เดะ อาตัซ กูดา เตอ     ญา ปือนามา จะ     ลาฆู มาตี. นู บลาโลก จะ     นังฆรี ฮาตู โปด     ตูโรจ ปี ฌูฆา. ตูฮัด บือเลฮ บรี กือดูวา อีนี อาดา มือฆัฮ     นู นะ บูนอฮ ซือมียา เดะ ดือนียา     เดะ ดาลับ ปัจ กาวัด นะ บูนอฮ ซือกาวัด. นะ บูนอฮ กูญา ฌางัน ปือดัก     ฌางัน ลาฆู บือตาฮัด บารัก มากัด     ฌางัน โกะ ปือญาเกะ ฮาวัยํ รูบือฮีรู     ฌางัน โกะ บือนาตัก ฌาฮัจ ฌูฆา.
66006009	ตานา อานะ กาเมก ญา ปือเลาะ มือกรา นู ลีมา ดัฮ     กู โปด     ลีฮัจ บือฆารี เดะ บาวัฮ ตือปัจ ตูนู บารัก มือนืองะ กะ ตูฮัด เตอ     อาดา ซือมืองัจ นะ โกะ ซือมียา ซือมูฮา     นู กือนา บูนอฮ ดัฮ     กรานา ปือมือเลา นะ ตูฮัด     กรานา ปือมือเลา นู กูญา บือเลฮ มือเลา ฌาดี ซะซี เตอ.
66006010	กูญา อีตู บือซูระ ซูวารา บือซัยํ จะ     "ตูฮัด บือซัยํ เออ     เกา นู บาฌิ บือซรี     นู รือมัก ซูโงฮ เลอ     บราปา ลามา ลาฆี     ตือดะ เกา นะ กรัจ ฮูโกบ     นะ บูวัจ บาลัซ ปาเระ     กะ ลูมอฮ ซือมียา นู อาดา ดูโดะ เดะ ดือนียา     กรานา กูญา บือเลฮ บูนอฮ กามี?" ญา จะ.
66006011	ตูฮัด ญา บือเลฮ บรี บาฌู ปูเตฮ กะ โกะ ซือมียา อีตู ราตา อูรัก     ญา ปือซัด กะ กูญา จะ     บรี นาตี งะซืองะ ดีกิ ลาฆี     ตือดะ กาวัด ปราโซฮ นะ กูญา     ฌาดี-จะ     ลูมอฮ นะบรานะ นะ กูญา     นะ กือนา บูนอฮ ซือรูปา กะ กูญา     บรี ฆือนะ ฮาบิฮ ดัฮ.
66006012	กะฆีเตอ กู ลีฮัจ ปูลัก     ตานา อานะ กาเมก ญา ปือเลาะ มือกรา นู นัม ดัฮ     ตานัฮ บรีเงาะ บาญะ ซูโงฮ     มาตาอารี กือลับ ฮีตับ ดัฮ     บือกะ กาเยด ฆูนี นู ฮีตับ. บูลัด โปด     มีรัฮ ซือรูปา กะ ดารัฮ.
66006013	บีตัก ซือมูฮา เดะ โซะ ลาแงะ โปด     ฆูโฆยํ กะ ดือนียา     ซือรูปา กะ ปูโฮด กรายา-บูดี     นู กือนา อาเงน ตือฆัยํ ตีโยะ     ยู ตือดะ บูวัฮ เตด ดัด นะ มาซะ     ฆูรก กะ ตานัฮ.
66006014	ลาแงะ โปด     ลือแงะ ปี     ซือรูปา ซูรัจ นู กูญา ฆูโลก ฮาบิฮ ดัฮ เตอ. โกะ บูเกะ ราตา บีฌี     ฌางัน ปูเลา ราตา ปูเลา     กือนา อูบัฮ ปี     เดะ ตือปัจ ลามา นะ ญา.
66006015	โกะ ราฌา ราตา เดะ ดือนียา     ลูมอฮ ซือมียา ซัยํ-บือซัยํ     โกะ กือปาลา ตาฮัน     ซือมียา กายา     ซือมียา นู อาดา มือฆัฮ ราตา     โกะ ซือมียา นู ฌาดี ปราโซฮ     นู เตด ฌาดี ปราโซฮ โปด     กูญา ซือมูฮา ปี ซือลูนี เดะ โกะ ฆูฮา     เดะ จือลัฮๆ บาตู     เดะ โกะ บูเกะ.
66006016	ลูมอฮ กูญา บือซูระ มือญาเระ     กะ บูเกะ ฌางัน บาตู จะ     "กือนา รูโตฮ ตือกัด กามี เลอ. บูนี กามี ตาโรฮ     บรี ลือปัซ เดะ มูคา นะ ญา     นู อาดา ดูโดะ เดะ ตือปัจ ดูโดะ นะ ราฌา     บรี ลือปัซ เดะ ลาฆู นู อานะ กาเมก นะ มูซัยํ เตอ.
66006017	ซาเบะ-จะ     อารี นู บือซัยํ ซูโงฮ     นู กูญา กือดูวา นะ มูซัยํ กรัจ ฮูโกบ     ญา มาแรฮ รอจ ดัฮ. ซือมียา ดีฮา นะ ตาฮัด บือเลฮ เลอ?"
66007001	ลือปัซ ลาฆู อีตู     กู มีปี ลีฮัจ ฮูลู-บาลัก นะ ตูฮัด     ปัจ อูรัก     บือดีรี ปัจ บือดาฮะ โซะ ดือนียา     ซาฆัก อาเงน เดะ ดือนียา ปัจ บือดาฮะ ตาโรฮ     บีดา ตีเมา บรี อาเงน ตีโยะ     กือนา เดะ ฮูตัด ฌางัน ลาโวจ     เฆอ-จะ เดะ ปูโฮด กายู ฮาดีฮา โปด.
66007002	กะฆีเตอ กู ลีฮัจ ปูลัก     บือฆารี ฮูลู-บาลัก นู ซืออูรัก เตอ     ญาแญะ มาแรฮ เดะ โซะ อาตัซ มาตาอารี     ปือฆัก มือกรา นะ ตูฮัด     ญา นู อาดา ฮีโดะ ซือลาลู. ญา บือเลฮ บือซูระ ซูวารา บือซัยํ     กะ ฮูลู-บาลัก ปัจ อูรัก อีตู     นู ตูฮัด บือเลฮ บรี กะ กูญา นะ อาดา มือฆัฮ     นะ บูวัจ ลาฆู ฌาฮานัม กะ ดือนียา ฌางัน ลาโวจ เตอ.
66007003	ญา มือเลา จะ "ฌางัน บูวัจ ลาฆู ฌาฮานัม เดะ ดือนียา     เฆอ-จะ เดะ ลาโวจ     เฆอ-จะ เดะ โกะ ปูโฮด กายู เตอ     ตือดะ กามี นะ บือเลฮ ตาแปะ มือกรา     เดะ กือนิง นะ โกะ ซือมียา ซือมูฮา     นู ฌาดี ปราโซฮ นะ ตูฮัด เดะ อาตัซ นะ กีตา."
66007004	กู ดืองัยํ จะ     โกะ ซือมียา นู กือนา ตาแปะ มือกรา เดะ กือนิง เตอ     อาดา กือมูฮา 144,000 อูรัก     ฌาดี ซือมียา นู มาแรฮ เดะ ราตา ปาลัฮ     นะ ลูมอฮ อิซราเอน เลอ.
66007005	ดูวา-บือลัซ ปาลัฮ อีตู เตอ     อาดา ปาลัฮ นะ ยูดา     รูเบน     ฆาด     อาเซอ     นับทาลี     มานาเซฮ     ซีเมโอน     เลวี     อีซาคา     เซบูโลน     โยเซบ     เบนยามิน. โซกซา ปาลัฮ อาดา ซือมียา     นู กือนา ตาแปะ มือกรา     12,000 อูรัก เลอ.
66007009	ลือปัซ ลาฆู กะฆีเตอ     กู มีปี ลีฮัจ ปูลัก     นี เลอ     อาดา ลูมอฮ ซือมียา บาญะ ซูโงฮ     บือกะ ฮอย ซือมียา ดีฮา     ตือฆามะ นะ กีรา บือเลฮ. กูญา มาแรฮ ดาตัก เดะ ราตา บักซา     ราตา บือแนฮ     ราตา บาซา     ราตา นังฆรี เตอ. กูญา อีตู ปากัย บาฌู ปูเตฮ     ปือฆัก ดาโวด ตือโนจ     บือดีรี โซะ ฮึลด ปาปัด กรือซี ตือปัจ ดูโดะ นะ ตูฮัด     โซะ ฮึลด มูคา นะ อานะ กาเมก เตอ.
66007010	กูญา อีตู บือซูระ ซูวารา บือซัยํ จะ     "ตูฮัด บือซัยํ เดะ อาตัซ นะ กีตา     ญา นู อาดา ดูโดะ เดะ ตือปัจ ดูโดะ นะ ราฌา     ฌางัน อานะ กาเมก อีตู บือซามา เตอ     กูญา เลอ     นู ตูโลก กีตา บรี ฮีโดะ ลือปัซ บาฌิ."
66007011	โกะ ฮูลู-บาลัก ซือมูฮา     กูญา อาดา บือดีรี กือลีลิก ตือปัจ ดูโดะ นะ ราฌา     กือลีลิก โกะ ฮูลู-บาลัก นู ซัยํ-บือซัยํ     กือลีลิก โกะ บือนาตัก ปัจ อีโกยํ อีตู เตอ. กะฆีเตอ กูญา ตือมะ มูคา รอจ กะ ตานัฮ     โซะ ฮึลด ตือปัจ ดูโดะ อีตู     มือญือมัฮ กะ ตูฮัด
66007012	มือเลา จะ     "ซูโงฮ เลอ. ตูฮัด บือซัยํ เดะ อาตัซ     ตูฮัด นะ กามี เตอ     เกา เลอ นู บือซรี บือซายา     ปานัย อากัน     มือฆัฮ     ซีดี ซูโงฮ. กือนา ปูฌี มือโอจ     บรี ซือลามัจ กะ ญา     ซือลาลู ปี     ซือมาญัก-รอจ เลอ. อาเมน"
66007013	กะฆีเตอ อาดา ซืออูรัก เดะ ลูมอฮ ฮูลู-บาลัก นู ซัยํ-บือซัยํ อีตู     ตาญา กู จะ     "โกะ ซือมียา นู บือปากัย บาฌู ปูเตฮ อีนี เตอ     ฌาดี ซาปา เลอ     มาแรฮ ดาตัก ปัจ ดีฮา?"
66007014	กู ตีกัฮ กะ ญา จะ     "จา เออ     โบะ เกา เลอ     นู ตาฮู." ญา ตีกัฮ กะ กู จะ     "โกะ ซือมียา อีนี     ฌาดี ซือมียา นู บือเลฮ ตาฮัด ยู ลือปัซ     เดะ วะตู นู ซูซัฮ ปายัฮ โตระ อีตู เลอ. กูญา บาโซฮ โกะ บาฌู นะ กูญา     เดะ ดารัฮ นะ อานะ กาเมก ตือดะ บาฌู นะ กูญา บาฌิ ปูเตฮ ดัฮ.
66007015	ซาเบะ กะฆีเตอ     กูญา อาดา ดูโดะ โซะ ฮึลด ปาปัด กรือซี นะ ตูฮัด เดะ อาตัซ     ซียัก มาลับ บือกรือฌา มือญือมัฮ กะ ญา     เดะ ดาลับ บาลัย นะ ตูฮัด. ญา นู ดูโดะ เดะ ปาปัด กรือซี ตือปัจ ดูโดะ นะ ราฌา เตอ     ญา นะ ดูโดะ บือซามา ฌางัน กูญา     นะ ตูโดก บูนี กูญา เลอ.
66007016	ลูมอฮ กูญา นะ เตด ลาปัยํ บารัก มากัด     นะ เตด ดาฆา อาเย ลาลู ดัฮ. ซายา มาตาอารี ฌางัน ลาฆู ฮางัจ มานามา โปด     นะ เตด ซูโลฮ กือนา กูญา ลาลู เลอ.
66007017	กรานา-จะ     อานะ กาเมก อีตู     ญา นู อาดา เดะ ตืองัฮ ตือปัจ ดูโดะ นะ ราฌา เตอ     นะ ฌาฆา ฮัจ-ลีฮัจ กูญา     ซือรูปา ซือมียา บือบือลา กาเมก นะ บาวา กูญา บือปี รอจ กะ มาตา อาเย ซือบุยํ นู บรี ฮีโดะ. ตูฮัด เดะ อาตัซ นะ อีซุจ อาเย มาตา ราตา บีฌี     นู มือนีเลฮ เดะ มาตา นะ กูญา."
66008001	ตานา อานะ กาเมก ญา ปือเลาะ มือกรา นู ตูโฌฮ อีตู ดัฮ     เดะ โซะ ลาแงะ โปด     ซืองะ ซือฌูรุซ     บือเลฮ ฆามะ ตืองัฮ ฌับ.
66008002	กะฆีเตอ     กู มีปี ลีฮัจ ปูลัก     อาดา ฮูลู-บาลัก ตูโฌฮ อูรัก อีตู เตอ     นู บือดีรี โซะ ฮึลด มูคา นะ ตูฮัด เดะ อาตัซ     กูญา ซาโมจ ซือลูนัย ตูโฌฮ บาตัก.
66008003	ฮูลู-บาลัก นู ซืออูรัก ลาฆี เตอ     ญา ปือฆัก ปาซู มัซ ตือปัจ บอฮ กือมียัน     ญา มาแรฮ บือดีรี เดะ บีดิก ตือปัจ ตูนู บารัก มือนืองะ กะ ตูฮัด. ฮูลู-บาลัก นู อีตู     ญา ซาโมจ กือมียัน บาญะ     บีดา นะ ปี ตูนู มือญือมัฮ     บือซามา ฌางัน ปือมือเลา บือซาโวจ นะ โกะ ซือมียา นะ ตูฮัด. ญา ตูนู มือญือมัฮ กือมียัน อีตู     เดะ อาตัซ ตือปัจ ตูนู กือมียัน     นู บูวัจ ฌางัน มัซ     นู ดูโดะ โซะ ฮึลด ปาปัด กรือซี ตือปัจ ดูโดะ นะ ตูฮัด เตอ.
66008004	อาซะ กือมียัน     ฌางัน ปือมือเลา บือซาโวจ นะ โกะ ซือมียา นะ ตูฮัด     ฮาญอจ ญาแญะ ปี     เดะ ตางัน นะ ฮูลู-บาลัก     ปี รอจ กะ โซะ ฮึลด มูคา นะ ตูฮัด.
66008005	ฮูลู-บาลัก นู อีตู เตอ     ญา บาวา ปาซู มัซ     ปี อาเมด อาปี เดะ ตือปัจ ตูนู บารัก มือนืองะ     บอฮ บรี ปือนอฮ     ตูโฮะ กะ ดือนียา     บูวัจ บรี อาดา ฆูโตยํ     ซูวารา แนฮ-ฌือแนฮ     อาดา กีลัจ     ดือนียา โปด บรีเงาะ.
66008006	กะฆีเตอ ฮูลู-บาลัก ตูโฌฮ อูรัก     นู ปือฆัก ซือลูนัย ตูโฌฮ บาตัก อีตู เตอ     กูญา ซียะ นะ ตีโยะ ดัฮ.
66008007	ฮูลู-บาลัก นู ลามูลา เตอ     ญา ตีโยะ ซือลูนัย. กะฆีเตอ อาดา ฮูฌัด บาตู     ฌางัน อาปี นู จาโปยํ ฌางัน ดารัฮ     กือนา บูวัก กะ ดือนียา     บูวัจ บรี ตือปัจ ตานัฮ เดะ ดือนียา ฮางอซ ดัฮ     ซือบือลัฮ เดะ ดาลับ ตีฆา บือลัฮ. โกะ ปูโฮด กายู ฮางอซ ดัฮ ฌูฆา     ซือบือลัฮ เดะ ดาลับ ตีฆา บือลัฮ. รูโปจ ฮีเฌา โปด     ฮางอซ ฮาบิฮ เลอ.
66008008	ฮูลู-บาลัก นู ดูวา     ญา ตีโยะ ซือลูนัย. กะฆีเตอ อาดา ซือรูปา บือกะ บูเกะ บือซัยํ     นู ตืองัฮ กือนา อาปี ปือลัฮ ฮางอซ     กือนา บูวัก ฆูโฆยํ เดะ ลาโวจ. ลาโวจ โปด     ฌาดี ดารัฮ ดัฮ     ซือบือลัฮ เดะ ดาลับ ตีฆา บือลัฮ.
66008009	บือนาตัก ซือมูฮา นู อาดา ฮีโดะ เดะ ลาโวจ เตอ     มาตี ดัฮ     ซือบือลัฮ เดะ ดาลับ ตีฆา บือลัฮ. โกะ ปราฮู ฌางัน กาปัน ราตา โปด     ปือจัฮ บือนาซา ดัฮ     ซือบือลัฮ เดะ ดาลับ ตีฆา บือลัฮ.
66008010	ฮูลู-บาลัก นู ตีฆา     ญา ตีโยะ ซือลูนัย. กะฆีเตอ อาดา บีตัก บือซัยํ ซือบีฌี     นู อาดา อาปี ญาลา จรัฮ     บือกะ ดามัยํ เตอ     ฆูโฆยํ ดาตัก เดะ โซะ ลาแงะ. บีตัก อีตู ญา ฆูโฆยํ เดะ ซูงัย     ซือบือลัฮ เดะ ดาลับ ตีฆา บือลัฮ. ญา ฆูโฆยํ เดะ อาตัซ โกะ มาตา อาเย ตาวัยํ ฌูฆา.
66008011	บีตัก อีตู ปือนามา จะ     อับซินโต     ฌาดี-จะ อูบัจ ปาเฮะ. โกะ อาเย ตาวัยํ ราตา     ฌาดี อาเย ปาเฮะ ดัฮ     ซือบือลัฮ เดะ ดาลับ ตีฆา บือลัฮ. โกะ ซือมียา บาญะ โปด     กูญา มาตี กรานา มากัด อาเย อีตู     ซาเบะ ญา ฌาดี อาเย ปาเฮะ ดัฮ เลอ.
66008012	ฮูลู-บาลัก นู ปัจ     ญา ตีโยะ ซือลูนัย. กะฆีเตอ     มาตาอารี กือนา กาเตาะ บรี บือนาซา     ซือบือลัฮ เดะ ดาลับ ตีฆา บือลัฮ. บูลัด ฌางัน บีตัก ซือมูฮา โปด     ซือรูปา กะฆีเตอ ฌูฆา     ซือบือลัฮ เดะ ดาลับ ตีฆา บือลัฮ     บีดา เดะ ดาลับ ตีฆา บือลัฮ     อาดา ซือบือลัฮ ญา นะ กือลับ     ฮอย จรัฮ. กะฆีเตอ ซียัก ญา เตด จรัฮ     ซือบือลัฮ เดะ ดาลับ ตีฆา บือลัฮ. มาลับ โปด     ซือรูปา กะฆีเตอ ฌูฆา เลอ.
66008013	กะฆีเตอ     กู มีปี ลีฮัจ ปูลัก     บือเลฮ ดืองัยํ บูโรก ราฌาวาลี ซืออีโกยํ     นู ตรือบัก ตีงี เดะ โซะ ลาแงะ     บือซูระ ซูวารา บือซัยํ จะ     "จือลากา     จือลากา     จือลากา ดัฮ เลอ     โกะ ซือมียา ซือมูฮา นู ดูโดะ โซะ ดือนียา     ตานา บูงี ซูวารา ซือลูนัย     นะ ฮูลู-บาลัก ตีฆา อูรัก ลาฆี     นู กูญา ฆามะ นะ ตีโยะ เตอ."
66009001	ฮูลู-บาลัก นู ลีมา     ญา ตีโยะ ซือลูนัย. กะฆีเตอ กู มีปี ลีฮัจ บีตัก ซา บีฌี     นู ฆูโฆยํ เดะ ลาแงะ     มาแรฮ รอจ กะ ดือนียา ดัฮ. บีตัก อีตู ญา ซาโมจ กูจี     ฌาดี กูจี นะ มือนางา ลาเฮา นังฆรี ฮาตู นู ดาลับ โตระ เตอ.
66009002	ตานา ญา บูกา มือนางา นังฆรี ฮาตู เตอ     อาดา อาซะ ซือบุยํ ญาแญะ     เดะ มือนางา อีตู     ซือรูปา บือกะ อาซะ เดะ ตูกู บือซัยํ โตระ. กะฆีเตอ มาตาอารี ฌางัน ลาแงะ โปด     กือลับ ฮาบิฮ ดัฮ     ซาเบะ อาซะ นู ตรือเบะ เดะ มือนางา อีตู.
66009003	อาดา กาวัด บลาลัก ตรือบัก ตรือเบะ เดะ อาซะ อีตู     มาแรฮ กะ ดือนียา. ตูฮัด บรี กะ บลาลัก นู อีตู     นะ อาดา บีซา     ซือรูปา บือกะ บีซา ลางือลา เดะ ดือนียา.
66009004	ตูฮัด บลารัก     ตีเมา บรี กูญา บูวัจ บรี โกะ รูโปจ     เฆอ-จะ ดาโวด ฮีเฌา     โกะ ปูโฮด กายู โปด     นะ บือนาซา. ตาปี นะ บูวัจ บรี ซาเกะ โตระ     ซา โกะ ซือมียา อีตู     นู ฮอย มือกรา นะ ตูฮัด     เดะ กือนิง นะ กูญา เตอ.
66009005	ตูฮัด ตีเมา บรี บูนอฮ โกะ ซือมียา อีตู. ตาปี บรี กูญา ซาเกะ โตระ     บรี ฆือนะ ลีมา บูลัด. ลาฆู ซาเกะ อีตู เตอ     ซือรูปา บือกะ ลาฆู ซาเกะ     วะตู กือนา ลางือลา ซืองัจ.
66009006	เดะ วะตู นู อีตู เตอ     โกะ ซือมียา ซูกา นะ มาตี     ตาปี มาตี เตด บือเลฮ เลอ. กูญา บือคานะ โตระ     นะ มาตี. ตาปี ลาฆู มาตี นะ ลารี ปี เดะ กูญา.
66009007	โกะ บลาลัก อีตู     กูญา ซือรูปา กะ กูดา นู บือปากัย ซือบารัก     ซียะ นะ บือปรัก ดัฮ. เดะ อาตัซ ปาลา นะ กูญา     อาดา ซือมาตา     นู ลีฮัจ ซือรูปา กะ จูบุก มัซ. มูคา นะ กูญา     ซือรูปา กะ มูคา นะ ซือมียา.
66009008	โบะ นะ กูญา ซือรูปา กะ โบะ นะ นีบีนี     ฆีฆี นะ กูญา ซือรูปา กะ ฆีฆี ซีงา.
66009009	กูญา อาดา ตือปัจ ตูโดก ตาฮะ ดาดา     ซือรูปา กะ บาฌู บือซี. ซูวารา ซายะ นะ กูญา     ซือรูปา ซูวารา ซือตรี กูดา นู บาญะ     ปาคัจ บลารี มาโซะ ปี บือปรัก ฌางัน กาวัด.
66009010	กูญา อาดา อีโกยํ ซือรูปา อีโกยํ ลางือลา     อาดา ฌาโรบ นู บีซา เตอ. อีโกยํ นะ กูญา เลอ     นู บรี กูญา อาดา บีซา     นู นะ บูวัจ บรี อูมัจ-ซือมียา ซาเกะ โตระ     กือมูฮา ลีมา บูลัด อีตู.
66009011	กูญา อาดา ราฌา ซืออูรัก     นู บือบือลา กูญา     ฌาดี ฮูลู-บาลัก นู บือบือลา ลาเฮา นังฆรี ฮาตู เตอ. ปือนามา นะ ญา     บาซา ฮีบรู บลาโลก จะ     อับบาโดน     ตาปี ตูโรจ บาซา กรีก     บลาโลก จะ     อับปอลีโยน     ฌาดี-จะ     ซือมียา นู บูวัจ ฌาฮานัม.
66009012	ลาฆู จือลากา นู ซา     ลือปัซ ดัฮ. ลีฮัจ เลอ     อาดา ลาฆู จือลากา     ดูวา ลาฆู     นู นะ บือฌาดี ลือปัซ อีนี เตอ.
66009013	กะฆีเตอ     ฮูลู-บาลัก นู นัม     ญา ตีโยะ ซือลูนัย. กู โปด     ดืองัยํ ซูวารา ตรือเบะ มาแรฮ เดะ ฮูโฌก ปัจ บือดาฮะ     นะ ตือปัจ ตูนู บารัก มือนืองะ นู บูวัจ ฌางัน มัซ เตอ     นู อาดา โซะ ฮึลด มูคา นะ ตูฮัด เดะ อาตัซ.
66009014	ซูวารา อีตู ญา ปือซัด กะ ฮูลู-บาลัก นู นัม     นู ปือฆัก ซือลูนัย จะ     "กือนา อูฆัย ปลือปัซ โกะ ฮูลู-บาลัก ปัจ อูรัก     นู กือนา อีกัจ ตาโรฮ เดะ ซูงัย บือซัยํ     นู ฌาดี ซูงัย ยูเฟรติด เลอ."
66009015	กะฆีเตอ     ญา ปลือปัซ โกะ ฮูลู-บาลัก ปัจ อูรัก อีตู     นู ตูฮัด ซียะ ตาโรฮ ดัฮ     ตือดะ รอจ กะ วะตู อีนี     เดะ อารี บูลัด ตาโฮด อีนี โปด     บีดา นะ บูนอฮ โกะ ซือมียา     ซือบือลัฮ เดะ ดาลับ ตีฆา บือลัฮ.
66009016	อาดา ตาฮัน กูดา 200,000,000 อูรัก. กู ดืองัยํ ดัฮ จะ     อาดา บาญะ กะฆีเตอ.
66009017	เดะ ลาฆู มีปี เตอ     กู บือเลฮ ลีฮัจ บือฆารี กาวัด กูดา     ฌางัน โกะ ลูมอฮ อีตู นู ดูโดะ เดะ อาตัซ กูดา เตอ     ฌาดี กะฆีนี จะ     กูญา อาดา บาฌู บือซี ตูโดก ตาฮะ ดาดา     นู มีรัฮ บือกะ อาปี     นู ฮีเฌา บือกะ อีตัด ฮีเฌา     นู กูนิง บือกะ บลีรัก ฌูฆา. ปาลา นะ ลูมอฮ กูดา ซือมูฮา เตอ     ซือรูปา กะ ปาลา ซีงา     อาดา อาปี ฌางัน อาซะ ฌางัน บลีรัก โปด     ซือบุยํ ตรือเบะ เดะ มูโลจ เลอ.
66009018	โกะ อูมัจ-ซือมียา เตอ     กือนา บูนอฮ ดัฮ     ซือบือลัฮ เดะ ดาลับ ตีฆา บือลัฮ     กรานา ลาฆู จือลากา ตีฆา มาตา อีนี     ฌาดี-จะ อาปี     อาซะ     ฌางัน บลีรัก     นู ซือบุยํ ตรือเบะ เดะ มูโลจ นะ กูดา อีตู.
66009019	ซาเบะ-จะ     โกะ กูดา อีตู เตอ     ญา อาดา มือฆัฮ เดะ โซะ มูโลจ     ฌางัน โซะ อีโกยํ. กรานา-จะ     อีโกยํ นะ ญา ซือรูปา กะ อูลัยํ     อาดา ปาลา ฌูฆา     บูวัจ บรี อูมัจ-ซือมียา ซาเกะ บือเลฮ.
66009020	โกะ อูมัจ-ซือมียา นู อาดา ลือเบฮ เตอ     นู เตด กือนา บูนอฮ เดะ ลาฆู ฌาฮานัม กะฆีเตอ     กูญา เตด บือเลฮ บราเลฮ-ฮาตี ปาเระ     ตีงัน บูวัก โกะ ซือบารัก     นู ตางัน นะ กูญา บือเลฮ บูวัจ ดัฮ. กูญา เตด บือเลฮ บราดู ลาลู     เดะ ลาฆู มือญือมัฮ กะ โกะ ฮาตู     มือญือมัฮ กะ บราลา นู บูวัจ ฌางัน โกะ มัซ     โกะ ปีระ     โกะ ตือมาฆา     นู บูวัจ ฌางัน บาตู ฌางัน กายู โปด. โกะ บราลา กะฆีเตอ     นะ ลีฮัจ เตด บือฆารี     นะ มือนีงัย เตด บือเลฮ     นะ บือฌาลัด โปด     เตด บียัซ.
66009021	โกะ ซือมียา อีตู     เตด บือเลฮ บราเลฮ-ฮาตี     เดะ ลาฆู นู กูญา บือบูนอฮ-บูนอฮ     เดะ ลาฆู อาเย-ลือมู     ลาฆู บือกาเซฮ     ลาฆู มือญูรี     นู กูญา ปาคัจ บูวัจ เตอ.
66010001	กะฆีเตอ     กู มีปี ลีฮัจ ปูลัก     อาดา ฮูลู-บาลัก นู มือฆัฮ โตระ     ซืออูรัก ลาฆี     ตูโรด มาแรฮ ดาตัก เดะ โซะ ลาแงะ     อาดา กือมูวัง กือลีลิก บือกะ ฌาดี กาเยด นะ ญา     อาดา บือซายา ลายัยํ นะ ตูฮัด เดะ อาตัซ ปาลา. มูคา นะ ญา ซือรูปา ซายา มาตาอารี     กากี ญา ซือรูปา จาวัก อาปี นู บลือกัจ.
66010002	โซะ ตางัน นะ ญา     อาดา ปือฆัก ซูรัจ มิดือมิ ซา ฆูโลก     นู บูกา ดัฮ. กากี โซะ กานัน นะ ญา อาดา บือดีรี โซะ ลาโวจ. กากี โซะ กีรี     บือดีรี โซะ ฮูตัด.
66010003	ญา บือซูระ บูริ     บือกะ ซูวารา ซีงา มือรียัน. ตานา ญา บือซูระ     ซูวารา ฆูโตยํ กือตูโฌฮ โปด     บูงี.
66010004	ตานา ซูวารา ฆูโตยํ กือตูโฌฮ บูงี ดัฮ     กะฆีเตอ     กู ฆามะ นะ ฆาแรฮ. ตาปี กู ดืองัยํ ซูวารา ดาตัก เดะ ลาแงะ มือเลา จะ     "กือนา ตาแปะ มือกรา     บูนี ตาโรฮ เลอ. ลาฆู นู ฆูโตยํ กือตูโฌฮ บือเลฮ บือซูระ ซีงี     ฌางัน นะ ฆาแรฮ เลอ."
66010005	โซะ ฮูลู-บาลัก อีตู     นู กู บือเลฮ ลีฮัจ บือดีรี โซะ ลาโวจ ฌางัน โซะ ฮูตัด เตอ     ญา บือเลฮ อาเกะ ตางัน กะ อาตัซ ลาแงะ
66010006	อาเกะ มือเลา บือฌาญี     ตรือเบะ ปือนามา นะ ตูฮัด     ญา นู อาดา ฮีโดะ ซือลาลู     ญา นู บือเลฮ บือฌาดี ลาแงะ     ฌางัน บือนา ซือมูฮา นู อาดา เดะ โซะ ลาแงะ เตอ     นู บือฌาดี ดือนียา     ฌางัน บือนา ซือมูฮา นู อาดา เดะ โซะ ดือนียา เตอ     นู บือฌาดี ลาโวจ ฌางัน บือนา ซือมูฮา นู อาดา เดะ โซะ ลาโวจ เลอ. ฮูลู-บาลัก อีตู     ญา มือเลา บือฌาญี จะ     "นะ ฮอย เตด ลามัจ ลาฆี เลอ.
66010007	ตาปี ตานา ฮูลู-บาลัก นู ตูโฌฮ นะ ตีโยะ ซือลูนัย เตอ     ลาฆู ดาลับ ซูโงฮ นะ ตูฮัด     นะ ซุจ รือมัก ฮาบิฮ เลอ     บือกะ ตูฮัด บือเลฮ มือญาเระ ดัฮ     กะ ลูมอฮ ซือมียา ตูโดฮ     นู ฌาดี ปราโซฮ นะ ญา." ญา จะ.
66010008	ซูวารา นู กู บือเลฮ ดืองัยํ ดาตัก มาแรฮ เดะ โซะ ลาแงะ เตอ     มือเลา กะ กู ปูลัก จะ     "ซูรัจ มิดือมิ อีตู     นู อาดา บูกา ดัฮ     เดะ ตางัน นะ ฮูลู-บาลัก     นู บือดีรี เดะ โซะ ลาโวจ ฌางัน โซะ ฮูตัด เตอ     เกา กือนา ปี ซาโมจ เลอ." ญา จะ.
66010009	กะฆีเตอ     กู ปี มียา ฮูลู-บาลัก อีตู     มีตา ซูรัจ ฆูโลก มิดือมิ เดะ ญา. ญา ตีกัฮ กะ กู จะ     "อาเมด ปี     มากัด บูวัก เลอ. ญา นะ บูวัจ บรี โปรจ นะ เกา ปาเฮะ     ตาปี เดะ มูโลจ นะ เกา     ญา มาเนฮ ซือรูปา กะ มีซัด มาทู."
66010010	กะฆีเตอ     กู ซาโมจ อาเมด ซูรัจ มิดือมิ     เดะ ตางัน นะ ฮูลู-บาลัก อีตู     มากัด ดัฮ. กาลา ญา อาดา เดะ มูโลจ นะ กู เตอ     ญา โปด     มาเนฮ ซือรูปา บือกะ มีซัด มาทู. ตาปี ตานา กู ตือลัด ดัฮ     ญา บูวัจ บรี โปรจ นะ กู ปาเฮะ เลอ.
66010011	กะฆีเตอ ฮูลู-บาลัก อีตู ญา มือเลา ปือซัด กะ กู จะ     "เกา ฆาโดฮ มือเลา ตูโดฮ ปูลัก     ปาซัน ลาฆู นะ โกะ ซือมียา     บาญะ บักซา     บาญะ นังฆรี     บาญะ บาซา     ฌางัน โกะ ราฌา บาญะ อูรัก ฌูฆา เลอ." ญา จะ.
66011001	กะฆีเตอ     อาดา ซาปา อาเมด กายู รีโยก ซือกูตก     บรี กะ กู     ซือรูปา ตูกัจ นู ฌาดี กายู ปืออูโกยํ. กะฆีเตอ     ตูฮัด ญา ปือซัด กะ กู จะ     "กือนา บีกัซ ปี อูโกยํ บาลัย นะ ตูฮัด     ฌางัน ตือปัจ ตูนู บารัก มือนืองะ กะ ตูฮัด. กีรา ลีฮัจ ซามา     โกะ ซือมียา นู ปี มือญือมัฮ เดะ ดาลับ อีตู.
66011002	ตาปี ลามัน โซะ ลูวัยํ เตอ     กือนา บือบียัยํ     ฌางัน นะ อูโกยํ เลอ. ซาเบะ-จะ     ตือปัจ อีตู บือเลฮ อาเกะ บรี กะ ลูมอฮ บักซา อาซิก ดัฮ. กูญา นะ ฮูโกบ บูวัจ ตะอารัฮ กะ นังฆรี นู จรัฮ บาฌิ อีตู ตือดะ ปัจ-ปูโลฮ ดูวา บูลัด.
66011003	กู นะ ซูโรฮ โกะ ซะซี ดูวา อูรัก นะ กู     บรี กูญา ปี มือเลา ตูโดฮ ลาฆู นะ กู. กูญา นะ บือปากัย กาเยด ฆูนี นู กาซัยํ     นะ มือเลา ตูโดฮ     ตือดะ 1,260 อารี. "
66011004	ซะซี กือดูวา อีตู เตอ     ฌาดี ปูโฮด กือดูโนด ดูวา ปูโฮด     ฌางัน ตือปัจ ตืองะ ปลีตา ดูวา บาตัก. กูญา อาดา บือดีรี โซะ ฮึลด มูคา นะ ตูฮัด     ญา นู บือบือลา ดือนียา ราตา.
66011005	ดัฮ ซือมียา ดีฮา     บรีงัจ นะ บูวัจ บรี โกะ ซะซี กือดูวา อูรัก อีตู     นะ ซาเกะ เตอ     อาปี นะ ซือบุยํ ตรือเบะ เดะ มูโลจ นะ กูญา ดูวา อูรัก     บูวัจ บรี ซือตรู ฮางอซ ฮาบิฮ เตอ. ดัฮ ซือมียา ดีฮา     บรีงัจ นะ บูวัจ บรี ซะซี กือดูวา อูรัก อีตู     นะ ซาเกะ เตอ     ซือมียา อีตู ญา ฆาโดฮ กือนา บูนอฮ มาตี กะฆีเตอ เลอ.
66011006	โกะ ซะซี ดูวา อูรัก อีตู     กูญา อาดา มือฆัฮ นู นะ กาปุซ ลาแงะ บือเลฮ     ตีเมา บรี อาดา ฮูฌัด ตูโรด เดะ วะตู นู กูญา ตืองัฮ มือเลา ตูโดฮ ลาฆู นะ ตูฮัด. กูญา อาดา มือฆัฮ นู นะ บรี โกะ อาเย ฌาดี ดารัฮ เตอ     นะ บูวัจ ลาฆู ฌาฮานัม แนฮ-ฌือแนฮ กะ ดือนียา     บราปา กาลี โปด บือเลฮ     ตูโรจ กะ ฮาตี นะ กูญา.
66011007	ตานา กูญา มือเลา ฌาดี ซะซี     บรี ซุจ ฮาบิฮ ดัฮ     อาดา บือนาตัก ฌาฮัจ โตระ     นะ ญาแญะ มาแรฮ ดาตัก เดะ ลาเฮา นังฆรี ฮาตู นะ บลาวัด ฌางัน กูญา     นะ ฌือนัฮ เดะ กูญา     นะ บูนอฮ กูญา บูวัก.
66011008	บาดัด นะ กูญา นะ อาดา แลก-ฆูแลก เดะ ฌาลัด ลือฆา     ปัจ นังฆรี บือซัยํ อีตู เตอ     ตือปัจ นู ตูฮัด นะ กูญา กือนา กาจิก เดะ กายู ปลีตัก ดัฮ. ปือนามา นังฆรี อีตู     กือนา อาเกะ มือเลา ปือซือรูปา จะ     นังฆรี โซโดม     เฆอ-จะ นังฆรี อียิบ.
66011009	โกะ ซือมียา นะ มาแรฮ ดาตัก เดะ บาญะ บักซา     บาญะ บือแนฮ     บาญะ บาซา     บาญะ นังฆรี     นะ ฌือเงาะ ลีฮัจ บาดัด นะ กูญา     ตือดะ รอจ กะ ตีฆา อารี ลือเบฮ     ตีเมา บรี อาเมด บาดัด อีตู ปี ตานัม.
66011010	โกะ ซือมียา นู ดูโดะ โซะ ดือนียา     นะ ซูกา-ฮาตี นู กูญา กือดูวา มาตี ดัฮ     กูญา นะ ปาคัจ บรามัย     นะ บรี โกะ บารัก บือซามา-ซามา     ซาเบะ โกะ ซือมียา ตูโดฮ ดูวา อูรัก อีตู     บือเลฮ บูวัจ บรี โกะ ซือมียา โซะ ดือนียา     ซูซัฮ โตระ.
66011011	ตานา ลือปัซ ตีฆา อารี ลือเบฮ ดัฮ     อาดา อาเงน นู บรี ฮีโดะ เตอ     ดาตัก มาแรฮ เดะ ตูฮัด เดะ อาตัซ     มาโซะ กะ ดาลับ บาดัด นะ กูญา ปูลัก. กะฆีเตอ กูญา โปด     บีกัซ บือดีรี. โกะ ซือมียา นู ลีฮัจ กูญา เตอ     กูญา ซือมูฮา ตาโกจ บาญะ ซูโงฮ.
66011012	กะฆีเตอ กูญา กือดูวา ดืองัยํ ซูวารา บูงี     ดาตัก มาแรฮ เดะ โซะ ลาแงะ เตอ     มือเลา กะ กูญา จะ     "กือนา ญาแญะ มาแรฮ กะ อีนี เลอ." โกะ ลูมอฮ ซือตรู โปด     ลีฮัจ กูญา ญาแญะ กะ ดาลับ กือมูวัง     ปี กะ อาตัซ ลาแงะ.
66011013	ดัดดัด อีตู     ดือนียา ญา บรีเงาะ. นังฆรี อีตู โปด รูโตฮ     ซา บือลัฮ เดะ ดาลับ ซือปูโลฮ. อาดา ซือมียา มาตี กรานา ดือนียา บรีเงาะ     ตูโฌฮ รีบู อูรัก. โกะ ซือมียา ซือมูฮา นู อาดา ลือเบฮ เตอ     กูญา ตาโกจ บาญะ ซูโงฮ. กูญา มือโอจ กะ ตูฮัด นู เดะ อาตัซ ลาแงะ.
66011014	ลาฆู จือลากา นู ดูวา ลือปัซ ปี ดัฮ. ลีฮัจ เลอ     ลาฆู จือลากา นู ตีฆา โปด     เตด บราปา ลามา     ญา นะ บือฌาดี มาแรฮ ฌูฆา.
66011015	ลือปัซ อีตู     ฮูลู-บาลัก นู ตูโฌฮ ญา ตีโยะ ซือลูนัย. กะฆีเตอ     อาดา บาญะ ซูวารา     บือซูระ บูริ เดะ โซะ ลาแงะ จะ     "ลาฆู มือฆัฮ     นู นะ ฌาดี ราฌา เดะ ดือนียา อีนี     ปาเระ ฌาดี ปือมือฆัฮ นะ ตูฮัด นะ กีตา ดัฮ     ฌาดี ปือมือฆัฮ นะ ราฌา นู บรี ซือลามัจ นู ตูฮัด บือฌาญี ดัฮ เตอ. ญา นะ บือบือลา ฌาดี ราฌา ซือลาลู ปี     ซือมาญัก-รอจ เลอ."
66011016	กะฆีเตอ     โกะ ฮูลู-บาลัก นู ซัยํ-บือซัยํ     ดูวา-ปูโลฮ ปัจ อูรัก อีตู     นู อาดา ดูโดะ เดะ ปาปัด กรือซี นะ กูญา     โซะ ฮึลด มูคา นะ ตูฮัด เดะ อาตัซ เตอ     กูญา ตือมะ มูคา กะ ตานัฮ     มือญือมัฮ กะ ตูฮัด
66011017	มือเลา จะ     "เออ ตูฮัด บือซัยํ เดะ อาตัซ นู มือฆัฮ ลือเบฮ เดะ มานามา เกา นู อาดา เดะ วะตู อีนี นู อาดา เดะ กาลา ดูลู เตอ กามี บรี ซือลามัจ กะ เกา นู เกา บือเลฮ ซูโรฮ ปือมือฆัฮ นู บือซัยํ ซูโงฮ นะ เกา นู เกา ฮึนตะ นะ บือบือลา ดือนียา ฌาดี ราฌา ดัฮ.
66011018	โซะ โกะ ลูมอฮ บักซา อาซิก เตอ อาดา ฮาตี มูซัยํ บืออีเซด ตาปี วะตู นู ตูฮัด นะ มูซัยํ กรัจ ฮูโกบ 3 มาแรฮ รอจ ดัฮ รอจ วะตู นู ตูฮัด นะ กรัจ ฮูโกบ 3 โกะ ซือมียา นู มาตี ปี ดัฮ. รอจ วะตู นู นะ บรี บาฮาเฆด กะ โกะ ปราโซฮ นะ ตูฮัด ฌาดี ลูมอฮ ซือมียา ตูโดฮ ฌางัน โกะ ซือมียา นะ ตูฮัด ซือมูฮา จะ     ราตา ซือมียา นู ตูเฮะ 3 กะ นามา นะ ตูฮัด ฌางัน ซือมียา ซัยํ-บือซัยํ 3 ฌางัน ซือมียา มิดือมิ โปด. รอจ วะตู ดัฮ     นู ตูฮัด นะ บูวัจ บรี โกะ ซือมียา อีตู ฌาฮานัม จะ     โกะ ซือมียา นู บูวัจ 3 บรี ดือนียา ฌาฮานัม เลอ."
66011019	กะฆีเตอ     บาลัย นะ ตูฮัด เดะ โซะ ลาแงะ โปด     กือนา บูกา ดัฮ. เดะ บาลัย อีตู เตอ     ลีฮัจ อาดา ปือตี นะ ตูฮัด จะ     ปือตี ปือนานา นะ ปือมือเลา บือปาคัจ บือตือตู นะ ตูฮัด. กะฆีเตอ อาดา กีลัจ     ฌางัน ฆูโตยํ     ซูวารา แนฮ-ฌือแนฮ. ดือนียา โปด     ญา บรีเงาะ     อาดา ฮูฌัด บาตู ฆูโฆยํ บาญะ ฌูฆา เลอ.
66012001	กะฆีเตอ     อาดา ปือนานา ซีดี นู มือฆัฮ     บือฆารี เดะ โซะ ลาแงะ     ฌาดี นีบีนี ซืออูรัก     ญา อาดา มาตาอารี บือเละ ญาวา     บือกะ ฌาดี กาเยด นะ ญา     อาดา บูลัด ดูโดะ เดะ บาวัฮ ตาปะ กากี. เดะ อาตัซ ปาลา เตอ     อาดา บีตัก ดูวา-บือลัซ บีฌี     ฌาดี จูบุก.
66012002	นีบีนี อีตู เตอ     ญา โปรจ บือซัยํ. ญา มือนาแงฮ กรานา ญา ซาเกะ โปรจ โตระ     ดาปิก นะ ดูโดะ เดะ อาปี ดัฮ.
66012003	อาดา ปือนานา ซีดี นู ซา ปูลัก     นู บือฆารี เดะ โซะ ลาแงะ. ลีฮัจ เลอ     อาดา นาฆา บือซัยํ ซืออีโกยํ     นู มีรัฮ บือกะ อาปี     อาดา ตูโฌฮ ปาลา     ฌางัน ซือปูโลฮ ตาโนะ. เดะ ปาลา นะ ญา เตอ     อาดา จูบุก ตูโฌฮ จูบุก.
66012004	อีโกยํ นาฆา เตอ     ญา กีปัซ บีตัก เดะ โซะ ลาแงะ     ฆูโฆยํ มาแรฮ กะ ดือนียา ดัฮ     ซือบือลัฮ เดะ ดาลับ ตีฆา บือลัฮ. นาฆา อีตู เตอ     ญา บือดีรี โซะ ฮึลด มูคา นะ นีบีนี อีตู ซีงี     นู ตืองัฮ นะ ดูโดะ เดะ อาปี เตอ     บีดา นะ มากัด นานะ นะ ญา     ตานา บือโปรจ ตรือเบะ มาแรฮ.
66012005	นีบีนี อีตู     ญา รูโตฮ เดะ อาปี ดัฮ     ฌาดี นานะ กีลากี     ญา นู นะ บือบือลา นังฆรี ซือมูฮา     ฌางัน ตูกัจ นู มือฆัฮ. ตาปี นานะ อีตู กือนา ราปัซ บาวา บือปี     ญาแญะ อาตัจ บรี กะ ตูฮัด     เดะ โซะ ปาปัด กรือซี ตือปัจ ดูโดะ นะ ญา เตอ.
66012006	นีบีนี อีตู โปด     ญา ลารี ปี กะ ปาดัก ตานัฮ ตูโฮยํ นู ลือฆา     ฌาดี ตือปัจ ดูโดะ นู ตูฮัด บือเลฮ ซียะ ตาโรฮ บรี กะ ญา     บีดา กูญา นะ บือบือลา ญา เดะ ตือปัจ อีตู     ตือดะ รอจ กะ 1260 อารี.
66012007	เดะ วะตู อีตู     อาดา ลาฆู บือปรัก เดะ โซะ อาตัซ ลาแงะ. อาดา ฮูลู-บาลัก บือซัยํ     มีคาเอน     ฌางัน กาวัด ฮูลู-บาลัก นะ ญา     บือเลฮ บลาวัด บือปรัก ฌางัน นาฆา เตอ. นาฆา ฌางัน กาวัด ฮูลู-บาลัก นะ ญา โปด     บือเลฮ บลาวัด บือปรัก ฌางัน มีคาเอน.
66012008	ตาปี โซะ นาฆา ญา อาลัฮ. กะฆีเตอ     ญา ฌางัน ฮูลู-บาลัก นะ ญา     กูญา ฮอย ตือปัจ ดูโดะ เดะ โซะ อาตัซ ลาแงะ ลาลู เลอ.
66012009	นาฆา บือซัยํ อีตู     นู ฌาดี อูลัยํ กาลา นูตู นู กือนา บลาโลก จะ     กือปาลา ฌิด     เฆอ-จะ     กือปาลา ฮาตู ซีตัด     ญา นู ตีปู โกะ ซือมียา ซือมูฮา เดะ ดือนียา เตอ     ญา กือนา บูวัก เดะ ลาแงะ     บรี ฆูโฆยํ ปี ดัฮ. นาฆา ฌางัน กาวัด ฮูลู-บาลัก นะ ญา ซามา     กือนา ตูละ ฆูโฆยํ มาแรฮ กะ ดือนียา.
66012010	กะฆีเตอ     กู ดืองัยํ บูงี ซูวารา บือซัยํ     เดะ โซะ ลาแงะ     บือซูระ จะ     "ฮาดัจ อีนี เตอ     ตูฮัด นะ ตูโลก โกะ ซือมียา นะ ญา     บรี ฮีโดะ ลือปัซ บาฌิ. ฮาดัจ อีนี     ตูฮัด นะ กีตา ญา ปลีฮัจ จะ     นู ญา มือฆัฮ ซูโงฮ     ฌาดี ราฌา เลอ. ฮาดัจ อีนี โปด     ราฌา นู บรี ซือลามัจ นู ตูฮัด บือฌาญี ดัฮ     ญา มาแรฮ ปลีฮัจ ฌาดี มือฆัฮ ดัฮ. กรานา-จะ     ซือมียา อีตู นู มืออาดู ลูมอฮ นะบรานะ นะ กีตา     โซะ ฮึลด มูคา นะ ตูฮัด     ซียัก มาลับ เตอ     ญา เลอ     กือนา ตูละ บรี ฆูโฆยํ ปี บูวัก ดัฮ.
66012011	โกะ ซือมียา อีตู เลอ     บือเลฮ ฌือนัฮ เดะ กือปาลา ฮาตู ซีตัด ดัฮ     กรานา อานะ กาเมก อีตู     กือนา บูนอฮ มือญือมัฮ     ดารัฮ มือนีเลฮ ดัฮ     กรานา ปือมือเลา ฌาดี ซะซี     นู ลูมอฮ กูญา บือเลฮ มือญาเระ ฌูฆา     ซาเบะ กูญา เตด มือญือซัน     นู นะ ซรัฮ ญาวา นะ กูญา รอจ กะ มาตี.
66012012	กรานา กะฆีเตอ     ลาแงะ ฌางัน ลูมอฮ กาเญา นู ดูโดะ โซะ ลาแงะ เออ     กือนา บรามัย ซูกา-ฮาตี เลอ. ตาปี โซะ ดือนียา ฌางัน ลาโวจ     นะ กือนา ลาฆู จือลากา เลอ     ซาเบะ กือปาลา ฮาตู ซีตัด     ญา บือเลฮ ตูโรด มาแรฮ มียา กาเญา. ญา มูซัยํ โตระ     กรานา ญา ตาฮู จะ     วะตู นะ ญา     อาดา กิดีกิ ดัฮ เลอ."
66012013	ตานา นาฆา อีตู ลีฮัจ จะ     ญา กือนา ตูละ ปี ฆูโฆยํ กะ ดือนียา ดัฮ     ญา โปด     ปี อูเซ นีบีนี อีตู     นู ซูดัฮ ดูโดะ เดะ อาปี นานะ กีลากี เตอ.
66012014	ตาปี ตูฮัด บือเลฮ บรี ซายะ บูโรก ราฌาวาลี บือซัยํ     ดูวา ซายะ     กะ นีบีนี อีตู     บีดา นะ บรี ญา ตรือบัก ลารี ปี กะ ปาดัก ตานัฮ ตูโฮยํ นู ลือฆา     ปี รอจ ตือปัจ นู กูญา นะ ฌาฆา บือบือลา ญา     บรี ลือปัซ เดะ นาฆา     ตือดะ รอจ ตีฆา ตาโฮด ลือเบฮ.
66012015	นาฆา อีตู     ญา ซือบุยํ อาเย ตรือเบะ เดะ มูโลจ นะ ญา     ซือรูปา บือกะ ซูงัย     นู มือนีเลฮ อูเซ ตูโรจ นีบีนี อีตู     บีดา นะ บรี อาเย กาเตาะ บาวา นีบีนี อีตู ปี.
66012016	ตาปี ตานัฮ บือเลฮ ตูโลก นีบีนี อีตู ดัฮ. ญา ปือจัฮ ฌาดี จือลัฮ     บือกะ ญา บูกา มูโลจ     อีซะ ตือลัด อาเย อีตู     นู นาฆา ซือบุยํ ตรือเบะ เดะ มูโลจ เตอ     บรี ฮาบิฮ ดัฮ.
66012017	โซะ นาฆา ญา มูซัยํ กะ นีบีนี อีตู. ญา ตรือเบะ ปี บือปรัก ฌางัน บือแนฮ นะ นีบีนี อีตู นู ลือเบฮ เตอ     ฌาดี ซือมียา นู บูวัจ ตูโรจ กะ ปือมือซัด นะ ตูฮัด เดะ อาตัซ     ซือมียา นู รือมัก ฌางัน ปือมือเลา ซะซี     นู เยซู บือเลฮ บรี ตาฮู.
66012018	ญา โปด     อาดา บือดีรี เดะ โซะ ปาตัย บีดิก ลาโวจ.
66013001	กะฆีเตอ     กู มีปี ลีฮัจ ปูลัก     อาดา บือนาตัก ฌาฮัจ โตระ ซืออีโกยํ     ญาแญะ ดาตัก มาแรฮ เดะ โซะ ลาโวจ. ญา อาดา ตูโฌฮ ปาลา     ซือปูโลฮ ตาโนะ. เดะ ตาโนะ นู ซือปูโลฮ เตอ     อาดา จูบุก ซือปูโลฮ จูบุก. เดะ ปาลา ตูโฌฮ ปาลา เตอ     อาดา ปือนามา นู ฌาดี ลาฆู มือเลา ตะอารัฮ กะ ตูฮัด     ฆาแรฮ ตาโรฮ ดัฮ.
66013002	บือนาตัก นู กู ลีฮัจ เตอ     ญาวา นะ ญา ซือรูปา บรูตัด บือตือเบาะ     กากี นะ ญา ซือรูปา กากี บรูวัก     มูโลจ นะ ญา ซือรูปา กะ มูโลจ ซีงา. นาฆา อีตู     ญา บรี ลาฆู มือฆัฮ     นู นะ บือบือลา ฌาดี ราฌา     ลาฆู นู นะ ฌาดี บือซัยํ ซูโงฮ นะ ญา ซือมูฮา เตอ     ญา อาเกะ บรี กะ บือนาตัก ฌาฮัจ อีตู.
66013003	ปาลา นู ซา นะ ญา     ลีฮัจ ซือรูปา กือนา บาโฮะ ยู นะ มาตี     ตาปี ลียัก นู กือนา บาโฮะ เตอ     ซือโมฮ บาฌิ ดัฮ. โกะ ซือมียา ราตา ดือนียา     กูญา ปือและ-ฮาตี ซูโงฮ     ตูโรจ กะ บือนาตัก นู ฌาฮัจ อีตู.
66013004	ราตา ซือมียา มือญือมัฮ กะ นาฆา     กรานา นาฆา บือเลฮ บรี ลาฆู มือฆัฮ กะ บือนาตัก อีตู. กูญา มือญือมัฮ กะ บือนาตัก ฌาฮัจ เตอ     มือเลา จะ     "ซาปา นะ ซือรูปา บือกะ บือนาตัก อีนี เลอ? ซือมียา ดีฮา นู ฆามะ นะ บลาวัด ฌางัน ญา บือเลฮ?"
66013005	ตูฮัด ญา ยอม บรี กะ บือนาตัก ฌาฮัจ อีตู     นะ มือเลา บือซัยํ     มือเลา ตะอารัฮ กะ ญา     บรี กะ ญา อาดา ลาฆู มือฆัฮ     ตือดะ ปัจ-ปูโลฮ ดูวา บูลัด.
66013006	กะฆีเตอ     ญา ฮึนตะ นะ มือเลา ตะอารัฮ กะ ตูฮัด     ตรือเบะ ปือมือเลา ตะอารัฮ กะ นามา นะ ตูฮัด     ฌางัน ตือปัจ ดูโดะ นะ ตูฮัด     ฌางัน โกะ ซือมียา นู ดูโดะ โซะ ลาแงะ เตอ.
66013007	ตูฮัด ยอม บรี กะ ญา บือเลฮ บือปรัก ฌางัน โกะ ซือมียา นะ ตูฮัด     นะ ฌือนัฮ เดะ กูญา เตอ. ตูฮัด บรี กะ ญา อาดา มือฆัฮ     นะ ฮูโกบ โกะ ซือมียา ราตา บักซา     ราตา บือแนฮ     ราตา บาซา     ราตา นังฆรี.
66013008	โกะ ซือมียา ซือมูฮา นู ดูโดะ โซะ ดือนียา เตอ     กูญา นะ มือญือมัฮ กะ บือนาตัก นู ฌาฮัจ อีตู     ลือเบฮ เดะ โกะ ซือมียา     นู อาดา ปือนามา ฆาแรฮ ดัฮ     เดะ ซูรัจ ปือนามา ลูมอฮ ซือมียา ฮีโดะ     ฆาแรฮ ตาโรฮ ดัฮ ตะเดะ ลามูลา นู ตูฮัด บือฌาดี ดือนียา. ซูรัจ อีตู ฌาดี ซูรัจ นะ อานะ กาเมก     ญา นู กือนา บูนอฮ ดัฮ.
66013009	"ซาปา อาดา ตือลีงา     บรี ญา มือนีงัย เลอ.
66013010	ซือมียา ดีฮา นู ฆาโดฮ กือนา รีฆะ ฌาดี ปราโซฮ เตอ     ซือมียา อีตู     ญา นะ ปี ฌาดี ปราโซฮ ซูโงฮ เลอ. ซือมียา ดีฮา นู ฆาโดฮ กือนา บูนอฮ ฌางัน ปือดัก เตอ     ซือมียา อีตู โปด     นะ กือนา บูนอฮ ฌางัน ปือดัก ฌูฆา เลอ. " กรานา กะฆีเตอ เลอ     โกะ ซือมียา นะ ตูฮัด ฆาโดฮ นะ ตาฮัด ซูซัฮ บือเลฮ     อาดา ฮาตี นู ปือจายา เลอ.
66013011	กะฆีเตอ     กู มีปี ลีฮัจ บือนาตัก นู ฌาฮัจ โตระ นู ซา อีโกยํ ปูลัก     ญา ญาแญะ มาแรฮ ดาตัก เดะ ดือนียา. บือนาตัก ฌาฮัจ อีตู เตอ     ญา อาดา ดูวา ตาโนะ     ซือรูปา กะ อานะ กาเมก     ญา มือเลา ซือรูปา กะ นาฆา.
66013012	ญา ซูโรฮ ลาฆู มือฆัฮ นะ บือนาตัก ฌาฮัจ นู ดูลู     ฆือนะ ซือมูฮา ดัฮ     โซะ ฮึลด มูคา นะ บือนาตัก นู ดูลู อีตู. ญา บูวัจ บรี ราตา ดือนียา     ฌางัน โกะ ซือมียา นู ดูโดะ เดะ ดือนียา     มือญือมัฮ กะ บือนาตัก ฌาฮัจ นู ลามูลา เตอ     นู อาดา ลียัก บาโฮะ     นู ซรือปะ นะ มาตี     ตาปี ซือโมฮ บาฌิ ดัฮ.
66013013	บือนาตัก มาโซะ กะ นู ดูวา อีนี     ญา ปลีฮัจ ปือนานา ซีดี นู มือฆัฮ     ตือดะ บูวัจ บรี อาปี ฆูโฆยํ ดาตัก เดะ ลาแงะ     มาแรฮ กะ ดือนียา     บือฆารี ซัฮ     เดะ มาตา นะ โกะ อูมัจ-ซือมียา เลอ.
66013014	ญา ตีปู โกะ ซือมียา ซือมูฮา นู อาดา ดูโดะ เดะ ดือนียา     ฌางัน โกะ ปือนานา นู ซีดี อีตู     นู ตูฮัด ยอม บรี กะ ญา บูวัจ     โซะ ฮึลด มูคา นะ บือนาตัก ฌาฮัจ นู ลามูลา เตอ. ญา ปือซัด โกะ ซือมียา เดะ ดือนียา     บรี กูญา บูวัจ ฆามัยํ นะ บือนาตัก ฌาฮัจ     นู กือนา บาโฮะ ฌางัน ปือดัก     ตาปี เตด มาตี.
66013015	ตูฮัด ยอม บรี กะ ญา     นะ บูวัจ บรี ฆามัยํ บือนาตัก อีตู     นะ บือเลฮ บือญาวา     บีดา ฆามัยํ บือนาตัก นะ มือเลา     นะ ปือซัด บรี โกะ ซือมียา     นู ตีเมา มือญือมัฮ กะ ฆามัยํ อีตู     นะ กือนา บูนอฮ ดัฮ.
66013016	บือนาตัก นู ดูวา เตอ     ญา ปรือกัด โกะ ซือมียา ซือมูฮา     ฌางัน ซือมียา บือซัยํ ฌางัน ซือมียา ดือมิ     ซือมียา กายา ฌางัน ซือมียา ฮาฌะ     ซือมียา ฌาดี ปราโซฮ ฌางัน ซือมียา เตด ฌาดี ปราโซฮ     บรี กูญา ซือมูฮา ซาโมจ ปือนานา     ตานา ตาโรฮ เดะ ตางัน โซะ กานัน     เฆอ-จะ เดะ กือนิง นะ กูญา
66013017	บีดา ตีเมา บรี ซือมียา ดีฮา นะ บือบือลี-บือลี     บือฌูวัน-ฌูวัน บือเลฮ     ลือเบฮ เดะ ซือมียา อีตู อาดา ปือนานา ตาเอาะ เตอ     นู ฌาดี ปือนามา บือนาตัก ฌาฮัจ นู ดูลู อีตู     เฆอ-จะ     นูโมยํ ปือนามา นะ ญา.
66013018	เดะ ลาฆู อีนี     กือนา ซูโรฮ อากัน บรี บาฌิ. ดัฮ ซือมียา ดีฮา ปานัย อากัน เตอ     บรี ญา บรีงัจ บือฮีมัจ นูโมยํ นะ บือนาตัก ฌาฮัจ อีตู     ซาเบะ-จะ     ฌาดี นูโมยํ นะ ซือมียา ซืออูรัก. นูโมยํ นะ ญา ฌาดี 666 เลอ.
66014001	กะฆีเตอ     กู มีปี ลีฮัจ ปูลัก     นี เลอ     อาดา อานะ กาเมก อีตู     ญา บือดีรี เดะ บูเกะ ซีโอน บือซามา ฌางัน โกะ ซือมียา     144,000 อูรัก อีตู     นู อาดา ปือนามา นะ อานะ กาเมก ฌางัน ปือนามา นะ อาโปก เดะ ญา     ฆาแรฮ ดัฮ     เดะ กือนิง นะ กูญา.
66014002	กู บือเลฮ ดืองัยํ ซูวารา บูงี     ดาตัก มาแรฮ เดะ ลาแงะ     บือกะ ซูวารา อาเย ฆูโฆยํ ตะเดะ อาตัซ บูเกะ     บูงี ซือรูปา บือกะ ฆูโตยํ. ซูวารา นู กู ดืองัยํ เตอ     ซือรูปา โกะ ลูมอฮ ซือมียา ตืองัฮ กาเตฮ กลาติก บือซัยํ เตอ.
66014003	โกะ ซือมียา 144,000 อูรัก อีตู เตอ     กูญา อาดา โซะ ฮึลด ปาปัด กรือซี ตือปัจ ดูโดะ นะ ราฌา     โซะ ฮึลด มูคา นะ บือนาตัก ปัจ อีโกยํ เตอ     โซะ ฮึลด มูคา โกะ ฮูลู-บาลัก นู ซัยํ-บือซัยํ ฌูฆา. กูญา มือญาญี ลาฆู บารู     นู ฮอย ซือมียา อาซิก นะ บลาฌัยํ มือญาญี ลาฆู อีตู บือเลฮ     ซา กูญา เลอ     นู ตูฮัด บือเลฮ ตือบุซ ดัฮ     ดาตัก เดะ อูมัจ-ซือมียา ราตา ดือนียา.
66014004	ซือมียา กะฆีนี ฌาดี กีลากี นู บือเลฮ ฌาฆา ญาวา บรี จรัฮ บาฌิ     นู เตด ดือละ บือซามา ฌางัน นีบีนี เตอ. อานะ กาเมก ญา ปี กะ ดีฮา     โกะ ซือมียา อีนี ตูโรจ ปี ฌูฆา. กูญา ฌาดี ซือมียา นู กือนา ตือบุซ ดัฮ     เดะ ตืองัฮ ลูมอฮ อูมัจ-ซือมียา     ฌาดี ซือมียา ลามูลา นู กือนา อาเกะ มือญือมัฮ บรี กะ ตูฮัด     บรี กะ อานะ กาเมก ฌูฆา.
66014005	กูญา เตด ดือละ มือเลา มืออูปัย ลาลู     ฌาดี ซือมียา นู ฮอย ตือปัจ ตะอารัฮ เลอ.
66014006	กะฆีเตอ     กู มีปี ลีฮัจ ฮูลู-บาลัก นู ซืออูรัก     ตรือบัก ตีงี เดะ โซะ ลาแงะ. ญา อาดา บรีตา นู บาฌิ     นู อาดา ซือลาลู     นะ มือญาเระ บรี กะ โกะ ซือมียา โซะ ดือนียา ซือมูฮา     ราตา บักซา     ราตา บือแนฮ     ราตา บาซา     ราตา นังฆรี.
66014007	ญา บือซูระ ซูวารา บือซัยํ จะ     "กือนา ตาโกจ เดะ ตูฮัด บือซัยํ เดะ อาตัซ เลอ. กือนา ปูฌี มือโอจ กะ ญา     กรานา รอจ วะตู ดัฮ     นู ตูฮัด นะ กรัจ ฮูโกบ เตอ. กือนา มือญือมัฮ กะ ตูฮัด     ญา นู บือฌาดี ลาแงะ     นู บือฌาดี ดือนียา     ฌางัน ลาโวจ     ฌางัน โกะ มาตา อาเย ตาวัยํ ซือมูฮา."
66014008	กะฆีเตอ     อาดา ฮูลู-บาลัก นู ซา ปูลัก     ฌาดี นู ดูวา เตอ     ญา ตูโรจ มาแรฮ ฌูฆา     มือญาเระ จะ "รูโตฮ     รูโตฮ เลอ     นังฆรี บาบิโลน นู บือซัยํ     ญา รูโตฮ ฮาบิฮ ดัฮ. กรานา-จะ     ญา บือเลฮ บูวัจ บรี โกะ ซือมียา ราตา นังฆรี     โอะ อาระ อางุน นะ ญา     จะ     มาโซะ บือซามา เดะ ลาฆู ฆาละ นะ บือกาเซฮ."
66014009	ฮูลู-บาลัก นู ซา ปูลัก     ฌาดี นู ตีฆา เตอ     ญา ตูโรจ มาแรฮ กะ นู ดูวา อีตู     มือเลา ฌางัน ซูวารา บือซัยํ จะ     "ซือมียา ดีฮา นู มือญือมัฮ กะ บือนาตัก ฌาฮัจ โตระ     ฌางัน ฆามัยํ นะ ญา     นู อาดา ปือนานา เดะ กือนิง     เฆอ-จะ เดะ ตางัน เตอ
66014010	ซือมียา อีตู เลอ     นะ กือนา ตูฮัด กรัจ ฮูโกบ ดัฮ     ซือรูปา บือกะ กูญา ฆาโดฮ โอะ อาระ อางุน     นู เตด บือเลฮ จาโปยํ ฌางัน อาเย นามา     นู ตูฮัด อูแร เดะ เจาะ. ลาฆู อีตู ตูโญะ กะ ลาฆู มูซัยํ โตระ นะ ตูฮัด บือซัยํ เดะ อาตัซ. กูญา ฆาโดฮ นะ กือนา ซูซัฮ โตระ     เดะ อาปี บลีรัก     โซะ ฮึลด มูคา นะ โกะ ฮูลู-บาลัก นู จรัฮ บาฌิ     โซะ ฮึลด มูคา นะ อานะ กาเมก ฌูฆา.
66014011	กะฆีเตอ     อาซะ เดะ ลาฆู ซูซัฮ นะ กูญา     นะ ซือบุยํ ญาแญะ ซือลาลู เลอ. โกะ ซือมียา ซือมูฮา นู มือญือมัฮ กะ บือนาตัก ฌาฮัจ ฌางัน ฆามัยํ นะ ญา     นู ซาโมจ ปือนานา เดะ นามา นะ ญา เตอ     กูญา นะ ฮอย ลาฆู บราดู รือมัย ลาลู     ซียัก มาลับ กูญา ฆาโดฮ ซูซัฮ เลอ."
66014012	ซาเบะ ลาฆู กะฆีเตอ     โกะ ซือมียา นะ ตูฮัด     นู บูวัจ ตูโรจ กะ ปือมือซัด นะ ญา     นู ปือจายา กือฌะ-กือมัซ กะ เยซู เตอ     กูญา ฆาโดฮ นะ ตาฮัด ลามา บือเลฮ เลอ.
66014013	กะฆีเตอ     กู ดืองัยํ ซูวารา โซะ ลาแงะ ปือซัด จะ     "กือนา ฆาแรฮ เลอ     จะ     ตะเดะ อีนี ปี     โกะ ซือมียา ซือมูฮา นู นะ มาตี กรานา ลาฆู นะ ตูฮัด     กูญา นะ ซือนัง ซือลามัจ เลอ." โซะ ซือมืองัจ นะ ตูฮัด มือเลา จะ     "ซูโงฮ เลอ     กูญา นะ บือเลฮ บราดู เดะ ลาฆู บือกรือฌา โตระ นะ กูญา     กรานา ลาฆู ปือบูวัจ นะ กูญา เตอ     นะ ตูโรจ กูญา ปี ฌูฆา."
66014014	กะฆีเตอ กู มีปี ลีฮัจ ปูลัก     นี เลอ     อาดา กือมูวัง ปูเตฮ     อาดา นู ลีฮัจ ซือรูปา กะ อูมัจ-ซือมียา ซืออูรัก     ดูโดะ เดะ กือมูวัง เตอ     เดะ ปาลา อาดา จูบุก มัซ. ตางัน นะ ญา อาดา รีโจก กือตับ ปาดี นู ตาฌับ.
66014015	อาดา ฮูลู-บาลัก ซืออูรัก ลาฆี     ตรือเบะ เดะ บาลัย นะ ตูฮัด     บือซูระ ซูวารา บือซัยํ กะ ญา     นู ดูโดะ เดะ อาตัซ กือมูวัง จะ     "กือนา ซูโรฮ รีโจก กือตับ ปาดี นะ เกา     กือตับ ปี เลอ     ซาเบะ รอจ วะตู กือตับ ดัฮ. กรานา ซือบารัก นู นะ ฆาโดฮ กือตับ     ปูงอจ เดะ ดือนียา เตอ     มาซะ ดัฮ."
66014016	กะฆีเตอ     ซือมียา อีตู     นู ดูโดะ เดะ อาตัซ กือมูวัง เตอ     ญา รีวัก รีโจก กือตับ ปาดี นะ ญา     เดะ อาตัซ ดือนียา. กะฆีเตอ     ดือนียา โปด     กือนา กือตับ ตาโรฮ ฮาบิฮ ดัฮ.
66014017	ฮูลู-บาลัก นู ซืออูรัก ปูลัก     ญา ตรือเบะ มาแรฮ ดาตัก เดะ บาลัย นะ ตูฮัด     โซะ อาตัซ ลาแงะ. ญา โปด     ปือฆัก รีโจก ซายัจ บูวัฮ อางุน     นู ตาฌับ ฌูฆา.
66014018	กะฆีเตอ อาดา ฮูลู-บาลัก ซืออูรัก ลาฆี     นู อาดา มือฆัฮ นะ บือเลฮ ฮัจ-ลีฮัจ อาปี เตอ     ญา ตรือเบะ มาแรฮ เดะ ตือปัจ ตูนู บารัก มือนืองะ     บือซูระ มือญาเระ กะ ฮูลู-บาลัก นู ปือฆัก รีโจก ตาฌับ อีตู     ฌางัน ซูวารา บือซัยํ จะ     "กือนา ซูโรฮ รีโจก นู ตาฌับ นะ เกา เลอ     ซายัจ มูงอจ โกะ บูวัฮ อางุน     เดะ กือโบด อางุน โซะ ดือนียา. กรานา-จะ บูวัฮ อางุน เตอ     มาซะ บาฌิ ดัฮ."
66014019	กะฆีเตอ     ฮูลู-บาลัก อีตู โปด     ญา รีวัก รีโจก นะ ญา อาตัซ ดือนียา     ซายัจ มูงอจ บูวัฮ อางุน เดะ ดือนียา     บูวัก เดะ ตือลาฆา กาจะ บูวัฮ อางุน นู บือซัยํ     นู ฌาดี บือกะ ลาฆู มูซัยํ โตระ นะ ตูฮัด เลอ.
66014020	ตือลาฆา กาจะ บูวัฮ อางุน เตอ     กือนา กาจะ โซะ ลูวัยํ นังฆรี. กะฆีเตอ ดารัฮ โปด     มือนีเลฮ ตรือเบะ เดะ ตือลาฆา กาจะ บูวัฮ อางุน อีตู     ซือรูปา บือกะ ซูงัย อาโปฮ ดาลับ ฆามะ บือเลฮ ซือดือปา     อาโปฮ ตือดะ รอจ กะ ตีฆา ราตุซ กีโลเมด.
66015001	กะฆีเตอ     กู มีปี ลีฮัจ อาดา ปือนานา ซีดี นู ซา ปูลัก     เดะ โซะ อาตัซ ลาแงะ     ฌาดี ปือนานา นู มือฆัฮ ปือและ ซูโงฮ     จะ     อาดา ฮูลู-บาลัก ตูโฌฮ อูรัก     บาวา ลาฆู ฌาฮานัม ตูโฌฮ มาจับ มาแรฮ     ฌาดี ลาฆู ฌาฮานัม นู ปือญูดัฮ     ซาเบะ เดะ ลาฆู ฌาฮานัม อีตู     ลาฆู มูซัยํ นะ ตูฮัด นะ ซุจ ฮาบิฮ ดัฮ.
66015002	กู ลีฮัจ ซือรูปา กะ ลาโวจ กาจา     จาโปยํ ฌางัน อาปี     อาดา ลูมอฮ ซือมียา นู ฌือนัฮ เดะ บือนาตัก ฌาฮัจ     ฌางัน ฆามัยํ นะ ญา     นู อาดา ปือนามา ฌาดี นูโมยํ เตอ     กูญา บือดีรี เดะ บีดิก ลาโวจ กาจา     ปือฆัก โกะ กลาติก นะ ตูฮัด เลอ.
66015003	กูญา มือญาญี ลาฆู ปือญาญี นะ มูซา ซือมียา นู ฌาดี ปราโซฮ นะ ตูฮัด     ฌางัน ลาฆู ปือญาญี นะ อานะ กาเมก จะ     "โอ ตูฮัด บือซัยํ เดะ อาตัซ เออ เกา นู มือฆัฮ ลือเบฮ เดะ มานามา บือกรือฌา นะ เกา บือซัยํ โตระ ปือและ ซูโงฮ เลอ. โอ ตูฮัด นู ฌาดี ราฌา เดะ นังฆรี ซือมูฮา ราตา โกะ ลาฆู ปือบูวัจ นะ เกา บาฌิ-ตือปัจ รือมัก ซูโงฮ เลอ.
66015004	โอ ตูฮัด เออ     อาดา ซือมียา ดีฮา นู เตด ตาโกจ เดะ เกา? ซือมียา ดีฮา นู เตด ปูฌี มือโอจ กะ นามา นะ เกา? ซาเบะ ซา เกา เลอ     นู บาฌิ บือซรี ซูโงฮ. โกะ ซือมียา ราตา นังฆรี นะ มาแรฮ มือญือมัฮ กะ เกา กรานา ลาฆู กรัจ ฮูโกบ นู รือมัก นะ เกา ปลีฮัจ บรี ซัฮ ดัฮ.
66015005	ลือปัซ อีตู กู มีปี ลีฮัจ     บาลัย เดะ รูมัฮ กาเยด     ตือปัจ มือญือมัฮ กะ ตูฮัด นู อาดา เดะ อาตัซ ลาแงะ เตอ     ญา กือนา บูกา ดัฮ.
66015006	โกะ ฮูลู-บาลัก ตูโฌฮ อูรัก     นู บาวา ลาฆู ฌาฮานัม ตูโฌฮ มาจับ เตอ     กูญา ตรือเบะ มาแรฮ เดะ บาลัย อีตู     บือปากัย กาเยด นีปิฮ นู ปูเตฮ มรือแจว     อาดา ฌางัน กาเยด มัซ ซาโปจ ตาฮะ ดาดา.
66015007	บือนาตัก ซืออีโกยํ เดะ ดาลับ ปัจ อีโกยํ เตอ     ญา อาเมด บาเตน มัซ     ตูโฌฮ บีฌี     ปือนอฮ ฌางัน ลาฆู มูซัยํ นะ ตูฮัด เดะ อาตัซ     นู อาดา ฮีโดะ ซือลาลู เตอ     ญา บรี กะ ฮูลู-บาลัก     ตูโฌฮ อูรัก อีตู.
66015008	กะฆีเตอ     บาลัย นะ ตูฮัด ญา ปือนอฮ ฌางัน อาซะ     นู ดาตัก มาแรฮ เดะ นู บือซรี บือซายา นะ ตูฮัด     ฌางัน นู มือฆัฮ นะ ญา. ฮอย ซือมียา ดีฮา มาโซะ ปี กะ บาลัย อีตู บือเลฮ     ตือดะ ลาฆู ฌาฮานัม กือตูโฌฮ     นู โกะ ฮูลู-บาลัก ตูโฌฮ อูรัก บาวา มาแรฮ     นะ ซุจ ฮาบิฮ เลอ.
66016001	กะฆีเตอ     กู ดืองัยํ บูงี ซูวารา บือซัยํ     ญา ตรือเบะ มาแรฮ     ดาตัก เดะ บาลัย นะ ตูฮัด ปือซัด กะ ฮูลู-บาลัก กือตูโฌฮ จะ     "กือนา ปี เลอ     อาเมด บาเตน มัซ นู อาดา ลาฆู มูซัยํ นะ ตูฮัด     อูแร กะ อาตัซ ดือนียา."
66016002	กะฆีเตอ     ฮูลู-บาลัก นู ลามูลา     ญา ตรือเบะ ปี อูแร บาเตน นะ ญา     เดะ อาตัซ ดือนียา. กะฆีเตอ     โกะ ซือมียา นู อาดา ปือนานา นะ บือนาตัก ฌาฮัจ     ฌางัน โกะ ซือมียา นู มือญือมัฮ กะ ฆามัยํ นะ ญา เตอ     กูญา ฌาดี ลียัก บรา นู บือนานัฮ     เดะ ญาวา นะ กูญา.
66016003	ฮูลู-บาลัก นู ดูวา โปด     อาเมด บาเตน นะ ญา     อูแร เดะ ลาโวจ. กะฆีเตอ     ลาโวจ อีตู โปด     ญา ฌาดี ซือรูปา บือกะ ดารัฮ นะ ซือมียา มาตี. โกะ บือนาตัก นู อาดา ฮีโดะ เดะ ลาโวจ เตอ โปด     มาตี ฮาบิฮ ดัฮ เลอ.
66016004	ฮูลู-บาลัก นู ตีฆา     ญา อูแร บาเตน นะ ญา ตูโรด เดะ โกะ ซูงัย     ฌางัน โกะ มาตา อาเย ตาวัยํ ซือมูฮา. กะฆีเตอ     อาเย อีตู โปด     รีบัยํ ฌาดี ดารัฮ.
66016005	กะฆีเตอ     กู ดืองัยํ ฮูลู-บาลัก นู ฌาฆา บือบือลา โกะ อาเย เตอ     มือเลา จะ     "ตูฮัด นู บาฌิ บือซรี เออ     เกา นู อาดา เดะ วะตู อีนี     นู อาดา เดะ กาลา ดูลู เตอ     นู เกา กรัจ ฮูโกบ กะฆีเตอ ดัฮ     บาฌิ-ตือปัจ เลอ.
66016006	ซาเบะ โกะ ซือมียา บือเลฮ บูวัจ บรี ดารัฮ นะ โกะ ซือมียา นะ ตูฮัด     ฌางัน ดารัฮ นะ โกะ ซือมียา ตูโดฮ ลาฆู นะ ตูฮัด มือนีเลฮ ตรือเบะ ดัฮ. กะฆีเตอ     เกา บือเลฮ บรี กูญา โอะ ดารัฮ     บือกะ ปาโตจ เดะ ดูซา นะ กูญา เลอ." ญา จะ.
66016007	กะฆีเตอ     กู ดืองัยํ ซูวารา เดะ ตือปัจ ตูนู บารัก มือนืองะ มือเลา จะ     "ซูโงฮ เลอ     ตูฮัด บือซัยํ เดะ อาตัซ เออ     เกา นู มือฆัฮ ลือเบฮ เดะ มานามา     ลาฆู กรัจ ฮูโกบ นะ เกา บาฌิ-ตือปัจ     รือมัก ซูโงฮ เลอ."
66016008	กะฆีเตอ     ฮูลู-บาลัก นู ปัจ     ญา อาเมด บาเตน นะ ญา     อูแร เดะ มาตาอารี. กะฆีเตอ     ตูฮัด บรี กะ มาตาอารี ซูโลฮ โกะ ซือมียา ฌางัน ซายา นะ ญา     บรี ฮางอซ.
66016009	ลาฆู ฮางัจ โตระ ญา บูวัจ บรี โกะ อูมัจ-ซือมียา ซือมูฮา     ฮางอซ ฮาบิฮ. ลูมอฮ กูญา มือเลา ตะอารัฮ กะ นามา นะ ตูฮัด เดะ อาตัซ     นู อาดา มือฆัฮ นะ บูวัจ โกะ ลาฆู ฌาฮานัม กะฆีเตอ. ตาปี โกะ ลูมอฮ กูญา เตด บราเลฮ-ฮาตี ปาเระ     เตด ปูฌี มือโอจ กะ ตูฮัด เลอ.
66016010	กะฆีเตอ     ฮูลู-บาลัก นู ลีมา     ญา อาเมด บาเตน นะ ญา     อูแร เดะ ปาปัด กรือซี     ตือปัจ ดูโดะ นะ บือนาตัก ฌาฮัจ อีตู. กะฆีเตอ     นังฆรี นู บือนาตัก อีตู บือบือลา ฌาดี ราฌา โปด     ญา กือลับ ดัฮ เลอ. โกะ ลูมอฮ ซือมียา อีตู เตอ     กูญา กาจิ ลีดัฮ นะ กูญา     ซาเบะ ลาฆู ซาเกะ โตระ.
66016011	กูญา มือเลา ตะอารัฮ กะ ตูฮัด     นู เดะ อาตัซ ลาแงะ     กรานา ลาฆู ซาเกะ โตระ     กรานา โกะ ลียัก เดะ ญาวา นะ กูญา. ตาปี กูญา เตด บราเลฮ-ฮาตี ปาเระ     เดะ โกะ ปือบูวัจ ฌาฮัจ นะ กูญา เลอ.
66016012	กะฆีเตอ     ฮูลู-บาลัก นู นัม เตอ     ญา อาเมด บาเตน นะ ญา     อูแร เดะ ซูงัย บือซัยํ     ปือนามา ซูงัย ยูเฟรติด บูวัจ บรี อาเย เดะ ซูงัย กริก     บีดา นะ ซียะ ฌาลัด ตาโรฮ     บรี กะ โกะ ราฌา นู นะ มาแรฮ     ดาตัก เดะ โซะ อาตัซ มาตาอารี.
66016013	กะฆีเตอ     กู มีปี ลีฮัจ ฮาตู ตะอารัฮ ตีฆา อูรัก     ซือรูปา กะ บือฆาตะ     ตรือเบะ เดะ มูโลจ นะ นาฆา     เดะ มูโลจ นะ บือนาตัก ฌาฮัจ เตอ     เดะ มูโลจ นะ ซือมียา ตูโดฮ นู มืออูปัย ฌูฆา.
66016014	กรานา-จะ     โกะ ฮาตู อีตู เตอ     ฌาดี ฮาตู ฌาฮัจ     นู บูวัจ ปือนานา นู ซีดี. กูญา ปี มียา โกะ ราฌา ซือมูฮา     ราตา เดะ ดือนียา     บีดา นะ บือเลฮ บือมุน บือซามา โกะ ราฌา อีตู     บูวัจ ลาฆู บือปรัก เดะ อารี บือซัยํ นะ ตูฮัด     ญา นู มือฆัฮ ซูโงฮ.
66016015	"นี เลอ     กู นะ อูซิ มือฮึนะ มาแรฮ     ซือรูปา กะ อูรัก ปือญูรี. ซือมียา ดีฮา นู อาดา ฌาฆา     ลีฮัจ บือบือลา กาเยด บาฌู นะ ญา บรี บาฌิ     ญา นะ ซือนัง ซือลามัจ เลอ. ซาเบะ-จะ     ญา เตด ฆาโดฮ บือฌาลัด ญัก-ตือลาญัก     บรี กะ โกะ ซือมียา ซือมูฮา ลีฮัจ ลาฆู ปือญือและ นะ ญา." ตูฮัด ญา จะ.
66016016	กะฆีเตอ     โกะ ฮาตู ตีฆา อูรัก ซีงี     กูญา บือเลฮ บือมุน ลูมอฮ ราฌา     เดะ ตูโปะ ซา ตูโปะ     นู บาซา ฮีบรู บลาโลก จะ     อามาเฆดโดน.
66016017	กะฆีเตอ     ฮูลู-บาลัก นู ตูโฌฮ     ญา อูแร บาเตน นะ ญา เดะ อาเงน. อาดา บูงี ซูวารา บือซัยํ     ตรือเบะ มาแรฮ เดะ บาลัย นะ ตูฮัด     ดาตัก เดะ ปาปัด กรือซี ตือปัจ ดูโดะ นะ ราฌา     จะ     "ซุจ ฮาบิฮ ดัฮ เลอ."
66016018	กะฆีเตอ     อาดา กีลัจ     ฆูโตยํ     ฌางัน ซูวารา แนฮ-ฌือแนฮ. ดือนียา โปด     ญา บรีเงาะ โตระ. ตะเดะ อาดา อูมัจ-ซือมียา มาแรฮ บือฌาดี เดะ ดือนียา อีนี     ฮอย เตด ดือละ อาดา ดือนียา บรีเงาะ โตระ กะฆีนี เลอ.
66016019	นังฆรี บือซัยํ อีตู โปด     ปือจัฮ ฌาดี ตีฆา บือลัฮ. โกะ นังฆรี ราตา เดะ ดือนียา โปด     บือนาซา ฮาบิฮ ดัฮ. ตูฮัด ญา เตด ลูปา นังฆรี บาบิโลน นู ฌาดี นังฆรี บือซัยํ. กะฆีเตอ ญา ปรือกัด บรี นังฆรี อีตู ฆาโดฮ โอะ อาระ อางุน     เดะ เจาะ นู ปือนอฮ     ฌางัน ลาฆู นู ตูฮัด เดะ อาตัซ     ญา มูซัยํ บาญะ โตระ เลอ.
66016020	โกะ ปูเลา ราตา ซือมูฮา โปด     ลือแงะ ปี ฮาบิฮ. โกะ บูเกะ เตอ     ฮอย ซือมียา ดีฮา ดาปัจ เลอ.
66016021	อาดา ฮูฌัด บาตู     ฆูโฆยํ ดาตัก เดะ ลาแงะ     กือนา โกะ ซือมียา ซือมูฮา. ตาปี ฮูฌัด ซา ซา กือโตน     บรัจ บือเลฮ ฆามะ ลีมา-ปูโลฮ กีโล. โกะ อูมัจ-ซือมียา ซือมูฮา กูญา มือเลา ตะอารัฮ กะ ตูฮัด     ซาเบะ ลาฆู ฌาฮานัม นู ฌาดี     ดาตัก เดะ ฮูฌัด บาตู เตอ. กรานา-จะ     ลาฆู ฌาฮานัม อีตู     ญา บือซัยํ ซูโงฮ เลอ.
66017001	ฮูลู-บาลัก ซืออูรัก     เดะ ดาลับ ตูโฌฮ อูรัก อีตู     นู ปือฆัก บาเตน ตูโฌฮ บีฌี เตอ     ญา มาแรฮ มือเลา ฌางัน กู จะ     "มาแรฮ กียัด เลอ. กู นะ บรี เกา ลีฮัจ จะ     นู ตูฮัด นะ กรัจ ฮูโกบ นีบีนี ฌาลัก นู ซัยํ-บือซัยํ     นู ดูโดะ บีดิก โกะ อาเย บาญะ     ญา นะ บูวัจ กะฮามี.
66017002	นีบีนี อีตู เตอ     นู โกะ ราฌา ราตา ดือนียา     บือเลฮ บือกาเซฮ ฌูฆา. โกะ ซือมียา ซือมูฮา นู ดูโดะ เดะ ดือนียา โปด     กูญา บือเลฮ มาโบะ ปี     ฌางัน อาระ อางุน     นู ฌาดี ลาฆู บือกาเซฮ นะ ญา." ญา จะ.
66017003	กะฆีเตอ     ฮูลู-บาลัก อีตู ญา บาวา กู ปี     บือกะ ซือมืองัจ นะ ตูฮัด บือกรือฌา เดะ ฮาตี นะ กู     บาวา กู ปี กะ ปาดัก ตานัฮ ตูโฮยํ นู ลือฆา. ตือปัจ อีตู กู ลีฮัจ นีบีนี ซืออูรัก     ญา ดูโดะ เดะ อาตัซ บือนาตัก ฌาฮัจ ซี มีรัฮ ฮีตับ ซืออีโกยํ     นู อาดา บาญะ ปือนามา     ฌาดี ลาฆู มือเลา ตะอารัฮ กะ ตูฮัด     ปือนอฮ เดะ ญาวา นะ ญา. บือนาตัก อีตู อาดา ตูโฌฮ ปาลา     ซือปูโลฮ ตาโนะ เตอ.
66017004	นีบีนี อีตู ญา บือปากัย กาเยด ซี แนบปริง     ซี มีรัฮ ฮีตับ     อาดา ฌางัน บารัก ปากัย โกะ มัซ     โกะ อีตัด แนฮ-ฌือแนฮ     อาดา ฌางัน ตือมีกา ฌูฆา. เดะ ตางัน นีบีนี อีตู     ญา ปือฆัก เจาะ มัซ     นู ปือนอฮ ฌางัน บือนา บูโซะ ตะอารัฮ     เตด บือฆูนา     เดะ ลาฆู บือกาเซฮ นะ ญา.
66017005	เดะ กือนิง นะ นีบีนี อีตู     อาดา ปือนามา ฆาแรฮ ตาโรฮ     นู ตูโญะ กะ ลาฆู ดาลับ ซูโงฮ     จะ     " นังฆรี บาบิโลน นู บือซัยํ     มะ เดะ โกะ นีบีนี ฌาลัก     มะ เดะ โกะ บือนา บูโซะ     เตด บือฆูนา     โซะ ดือนียา ซือมูฮา เลอ."
66017006	กู ลีฮัจ นีบีนี อีตู     ญา มาโบะ ฌางัน ดารัฮ นะ โกะ ซือมียา นะ ตูฮัด     ดารัฮ นะ โกะ ซือมียา     นู ฌาดี ซะซี นะ เยซู     รอจ กะ มาตี ดัฮ. ตานา กู ลีฮัจ นีบีนี อีตู ดัฮ     กู ปือและ เดะ ฮาตี ซูโงฮ เลอ.
66017007	ฮูลู-บาลัก อีตู ญา ตาญา กู จะ     "ซาเบะ นามา เกา ปือและ-ฮาตี? กู นะ มือญาเระ บรี เกา ตาฮู     ปาซัน ลาฆู ดาลับ ซูโงฮ นะ นีบีนี อีตู     นะ บือนาตัก ฌาฮัจ นู อาดา ตูโฌฮ ปาลา     ซือปูโลฮ ตาโนะ     นู ฌาดี ตือปัจ นีบีนี อีตู ดูโดะ.
66017008	บือนาตัก ฌาฮัจ นู เกา ลีฮัจ ซีงี เตอ     ญา อาดา เดะ กาลา ดูลู     ตาปี ฮาดัจ อีนี ญา ฮอย ดัฮ. ญา ซรือปะ นะ ญาแญะ มาแรฮ     ดาตัก เดะ ลาเฮา นังฆรี ฮาตู     ปี รอจ กะ ลาฆู ฌาฮานัม. โกะ ซือมียา ซือมูฮา นู อาดา ดูโดะ เดะ ดือนียา     นู ฮอย ปือนามา ฆาแรฮ ตาโรฮ     เดะ ซูรัจ ลูมอฮ ซือมียา ฮีโดะ     ตะเดะ ลามูลา     นู ตูฮัด บือฌาดี ดือนียา เตอ โปด     กูญา นะ ปือและ-ฮาตี ซูโงฮ เลอ     ตานา กูญา ลีฮัจ บือนาตัก ฌาฮัจ อีตู     นู อาดา เดะ กาลา ดูลู     นู ฮาดัจ อีนี ญา ฮอย ดัฮ     ตาปี เดะ กาลา โซะ ฮึลด     ญา นะ บือฌาดี มาแรฮ ปูลัก เลอ.
66017009	"ลาฆู อีนี เลอ     ฆาโดฮ บือฮีมัจ ฌางัน อากัน จะ     ปาลา กือตูโฌฮ     ฌาดี บูเกะ ตูโฌฮ บีฌี     นู นีบีนี อีตู ดูโดะ เดะ อาตัซ มูจะ เตอ.
66017010	ฌาดี ราฌา ตูโฌฮ อูรัก ฌูฆา     ตาปี นู ลีมา อูรัก     ลือปัซ ปี ดัฮ. นู ซืออูรัก ญา ฌาดี ราฌา เดะ กาลา อีนี. นู ซืออูรัก ปูลัก เตอ     ญา เตด บือเลฮ บือฌาดี มาแรฮ ลาฆี. ตานา ญา มาแรฮ ดัฮ     ญา ฆาโดฮ ดูโดะ ฌาดี ราฌา แนฮ ซือฌูรุซ.
66017011	โซะ บือนาตัก ฌาฮัจ อีตู     นู อาดา เดะ กาลา นูตู     ตาปี วะตู อีนี ญา ฮอย ดัฮ เตอ     ญา ฌาดี ราฌา นู ลาปัด     ตาปี ฌาดี ซืออูรัก เดะ ดาลับ ตูโฌฮ อูรัก อีตู เตอ. ญา นะ ปี กะ ลาฆู ฌาฮานัม เลอ.
66017012	"โซะ ตาโนะ ซือปูโลฮ ตาโนะ     นู เกา บือเลฮ ลีฮัจ เตอ     ฌาดี ราฌา ซือปูโลฮ อูรัก     นู เตด บือเลฮ บือบือลา นังฆรี ลาฆี     ตาปี นะ ซาโมจ ลาฆู มือฆัฮ     ฌาดี ราฌา แนฮ ซือฌับ     บือซามา ฌางัน บือนาตัก ฌาฮัจ อีตู เลอ.
66017013	โกะ ราฌา อีตู เตอ     อาดา ซา ฮาตี ซือมูฮา เลอ. กูญา นะ ซรัฮ ลาฆู มือฆัฮ ฌางัน ลาฆู ฌาดี บือซัยํ นะ กูญา     บรี กะ บือนาตัก ฌาฮัจ.
66017014	กูญา ซือมูฮา นะ บือปรัก ฌางัน อานะ กาเมก อีตู. ตาปี อานะ กาเมก นะ ฌือนัฮ เดะ กูญา     ซาเบะ-จะ     ญา เตอ     ฌาดี ตูฮัด เดะ อาตัซ ตูฮัด ซือมูฮา     ฌาดี ราฌา เดะ อาตัซ ราฌา ซือมูฮา เลอ. โกะ ซือมียา นู อาดา บือซามา ฌางัน ญา เตอ โปด     กูญา ฌาดี ซือมียา นู ตูฮัด ญา ปาเงน ดัฮ     ปีเลฮ ดัฮ     ฌาดี ซือมียา นู รือมัก ซูโงฮ เลอ."
66017015	ฮูลู-บาลัก นู อีตู     ญา มือญาเระ กะ กู ปูลัก จะ     "โกะ อาเย บาญะ นู เกา ลีฮัจ ดัฮ     ตือปัจ นู นีบีนี ฌาลัก อีตู ดูโดะ เตอ     ตูโญะ กะ ลูมอฮ บักซา     บาญะ อูรัก     บาญะ บาซา     บาญะ นังฆรี.
66017016	ตาโนะ ซือปูโลฮ ตาโนะ     นู เกา บือเลฮ ลีฮัจ     ฌางัน บือนาตัก ฌาฮัจ เตอ     กูญา นะ ปาคัจ บือชี กะ นีบีนี ฌาลัก เลอ     นะ อาเมด โกะ ซือบารัก นะ ญา     บือปี ซือมูฮา     บูวัจ บรี ญา ญัก-ตือลาญัก เลอ. กูญา นะ มากัด ลูลู นะ นีบีนี อีตู     นะ อาเมด อาปี ตูนู ญา บูวัก.
66017017	กรานา-จะ     ตูฮัด บือกรือฌา เดะ ฮาตี นะ กูญา     บรี บูวัจ ตูโรจ กะ ฮาตี นะ ญา     บรี อาดา ซา ฮาตี ซือมูฮา     จะ     ลาฆู นู กูญา ฌาดี ราฌา เตอ     กูญา นะ ปาคัจ ซรัฮ บรี กะ บือนาตัก ฌาฮัจ อีตู     ตือดะ โกะ ปือมือเลา นะ ตูฮัด นะ ซุจ ฮาบิฮ ดัฮ เลอ.
66017018	"นีบีนี นู เกา ลีฮัจ อีตู เตอ     ฌาดี นังฆรี นู บือซัยํ     นู อาดา บือบือลา ฌาดี ราฌา     เดะ อาตัซ ราฌา ซือมูฮา     ราตา ดือนียา ดัฮ." ฮูลู-บาลัก ญา จะ.
66018001	ลือปัซ ลาฆู กะฆีเตอ     กู มีปี ลีฮัจ ปูลัก     อาดา ฮูลู-บาลัก นู ซืออูรัก ลาฆี     ญา ตูโรด มาแรฮ ดาตัก เดะ ลาแงะ     ญา อาดา มือฆัฮ บือซัยํ ซูโงฮ. นู บือซรี บือซายา นะ ญา     บูวัจ บรี ดือนียา จรัฮ เลอ.
66018002	ญา บือซูระ มือญาเระ ซูวารา บือซัยํ จะ     "รูโตฮ     รูโตฮ เลอ     นังฆรี บาบิโลน นู บือซัยํ     ญา รูโตฮ ฮาบิฮ เลอ. ฌาดี ตือปัจ กรามัจ นะ โกะ ฮาตู ซีตัด     ฌาดี ตือปัจ กรามัจ นะ โกะ ฮาตู ตะอารัฮ ซือมูฮา     ฌาดี ซารัก นะ โกะ บูโรก นู ตะอารัฮ     นู กือนา บือชี     ราตา ฌือแนฮ เลอ.
66018003	กรานา-จะ     โกะ ซือมียา ราตา นังฆรี บือเลฮ โอะ อาระ อางุน นะ ญา     ฌาดี-จะ     มาโซะ บือซามา เดะ ลาฆู ฆาละ นะ บือกาเซฮ. โกะ ราฌา เดะ ดือนียา     บือเลฮ บือกาเซฮ ฌางัน นังฆรี อีตู. โกะ ตกเก ซือมูฮา เดะ ดือนียา โปด     กูญา กายา ดัฮ     กรานา นังฆรี อีตู ซูโรฮ ดูเวะ บาญะ ตือลาลู     เดะ ลาฆู เตด บือฆูนา เลอ." ญา จะ.
66018004	กะฆีเตอ กู ดืองัยํ     อาดา บูงี ซูวารา นู ซา ปูลัก     ดาตัก มาแรฮ เดะ โซะ ลาแงะ จะ     "เออ ลูมอฮ ซือมียา นะ กู     กือนา ตรือเบะ มาแรฮ เดะ นังฆรี อีตู เลอ บีดา ตีเมา บรี กาเญา นะ อาดา บาฮาเฆด เดะ ลาฆู ดูซา นะ ญา บีดา ตีเมา บรี กาเญา นะ ซาโมจ ลาฆู ฌาฮานัม นู นะ บือฌาดี เดะ ญา เลอ.
66018005	กรานา-จะ     ดูซา นะ นังฆรี อีตู เตอ     ลูโงะ ตีงี รอจ กะ ลาแงะ ดัฮ. ตูฮัด เดะ อาตัซ โปด     ญา เตด ลูปา กะ ลาฆู บูวัจ ซาลัฮ นะ ญา.
66018006	นังฆรี อีตู บือเลฮ บูวัจ กะฮามี กือนา บูวัจ บาลัซ กะ ญา กะฆีเตอ เลอ. กือนา บาลัซ ปาเระ ดูวา กาลี บือกะ ลาฆู ปือบูวัจ นะ ญา. นู นังฆรี อีตู บือเลฮ จาโปยํ อาระ เดะ เจาะ กะฮามี เตอ กือนา จาโปยํ บรี กะ ญา ซา เจาะ     นู บอฮ อาระ ดูวา กาลี เลอ.
66018007	นังฆรี บาบิโลน     ญา บือเลฮ งันตืองัน ญาวา กะฮามี     เดะ ลาฆู ซูโรฮ ดูเวะ บาญะ ตือลาลู     เดะ ลาฆู เตด บือฆูนา. กือนา บรี กะ ญา ซูซัฮ โตระ     บือนาซา-ฮาตี     บาญะ กะฆีเตอ เลอ ซาเบะ-จะ นังฆรี อีตู มือนูโญะ เดะ ฮาตี จะ 'กู อาดา ดูโดะ ฌาดี บีนี ราฌา เลอ     บูกัด นีบีนี ฌานา กู นะ เตด ตาฮู ลาฆู บือนาซา-ฮาตี ลาลู เลอ.'
66018008	ซาเบะ กะฆีเตอ ลาฆู ฌาฮานัม แนฮ-ฌือแนฮ นะ นังฆรี อีตู เตอ     นะ บือฌาดี เดะ ซา อารี อีตู เลอ ฌาดี โกะ ปือญาเกะ รูบือฮีรู     3 ลาฆู บือนาซา-ฮาตี     3 ลาฆู บือตาฮัด บารัก มากัด อาปี นะ ตูนู นังฆรี อีตู บรี ฮางอซ ฮาบิฮ กรานา ตูฮัด บือซัยํ เดะ อาตัซ     ญา นู กรัจ ฮูโกบ นังฆรี อีตู เตอ     3 ญา มือฆัฮ ซูโงฮ เลอ." ญา จะ.
66018009	โกะ ราฌา เดะ ดือนียา     นู บือเลฮ บือกาเซฮ ฌางัน นังฆรี อีตู เตอ     นู บือเลฮ ซูโรฮ ดูเวะ บาญะ ตือลาลู     เดะ ลาฆู เตด บือฆูนา บือซามา เตอ     ตานา กูญา นะ ลีฮัจ อาซะ เดะ นังฆรี ฮางอซ เตอ     โกะ ราฌา อีตู นะ มือนาแงฮ บือปาโตด.
66018010	กูญา นะ บือดีรี โวฮ-ฌาโวฮ     ซาเบะ ตาโกจ จะ     ลาฆู ซูซัฮ นะ นังฆรี อีตู     กูญา นะ กือนา ฌูฆา. กูญา มือเลา จะ     "จือลากา     จือลากา ดัฮ     บาบิโลน     นังฆรี นู บือซัยํ     นู มือฆัฮ เตอ. เดะ ดาลับ ซือฌับ อีตู     เกา กือนา ฮูโกบ บรี ฌาฮานัม ปี ดัฮ เลอ."
66018011	โกะ ตกเก เดะ ดือนียา ซือมูฮา     นะ มือนาแงฮ บือปาโตด     กรานา นังฆรี อีตู     ซาเบะ-จะ     ซือบารัก นู กูญา ปือโดะ มาแรฮ ดัฮ เตอ     ฮอย ซาปา นะ บือลี ปูลัก เลอ.
66018012	ซือบารัก อีตู     ฌาดี โกะ มัซ     โกะ ปีระ     โกะ อีตัด แนฮ-ฌือแนฮ     โกะ ตือมีกา เตอ     โกะ กาเยด แนฮ-ฌือแนฮ     จะ     กาเยด ปูเตฮ นู บาฌิ     กาเยด ลูลู ลือมัฮ     กาเยด ซี แนบปริง     ซี มีรัฮ ฮีตับ เตอ. อาดา โกะ กายู บือบาวู ราตา ฌือแนฮ     โกะ ซือบารัก นู บูวัจ ฌางัน ฆาดิก ฆาฌัฮ     นู บูวัจ ฌางัน กายู รือฆา มาฮัน โตระ     ฌางัน ตือมาฆา     ฌางัน บือซี     ฌางัน บาตู มูดา เตอ.
66018013	อาดา โกะ มีญะ บาวู     โกะ กือมียัน ราตา ฌือแนฮ เตอ     อาดา อาระ อางุน     มีญะ รือนัก     ตือโปก นู ลูมัจ     บรัซ ซาลี. อาดา โกะ ลือมู     โกะ กาเมก     โกะ กูดา ฌางัน ซือตรี กูดา     โกะ ซือมียา ฌาดี ปราโซฮ     ฌางัน ญาวา ฌางัน ฮาตี นะ กูญา ฌูฆา.
66018014	โกะ ตกเก นะ มือเลา ฌางัน นังฆรี อีตู จะ "ลาฆู บาฌิ แนฮ-ฌือแนฮ     นู เกา บรีงัจ ตือตาเฆฮ นะ บือเลฮ เตอ     ลือแงะ ปี ฮาบิฮ เดะ เกา ดัฮ. โกะ บารัก มากัด มัฮ-ลือมัฮ     โกะ บารัก บือปากัย นู จะ-บือฆาจะ นะ เกา ซือมูฮา เตอ     บือนาซา ปี เดะ เกา ดัฮ. เกา นะ เตด ดาปัจ บารัก อีตู ลาลู เลอ."
66018015	โกะ ตกเก นู ฌูวัน โกะ บือนา บารัก อีตู ซีงี     นู ฌาดี อูรัก กายา กรานา ลาฆู เวะ-บือดูเวะ เดะ นังฆรี บาบิโลน เตอ     กูญา นะ บือดีรี โวฮ-ฌาโวฮ     ซาเบะ ตาโกจ เดะ ลาฆู ซูซัฮ นะ นังฆรี อีตู. ลูมอฮ กูญา นะ มือนาแงฮ บือปาโตด     ซูวารา บูริ
66018016	จะ     "จือลากา     จือลากา ดัฮ     นังฆรี บือซัยํ อีตู เตอ     นู บือเลฮ บือปากัย กาเยด ปูเตฮ นู บาฌิ     ฌางัน กาเยด ซี แนบปริง     ซี มีรัฮ ฮีตับ     นู บือเลฮ บือปากัย บอฮ โกะ มัซ     โกะ อีตัด แนฮ-ฌือแนฮ     3 ฌางัน โกะ ตือมีกา เตอ.
66018017	เดะ ดาลับ แนฮ ซือฌับ     โกะ ซือบารัก รือฆา บาญะ อีตู โปด     3 ฌาฮานัม ปี ฮาบิฮ ดัฮ." โกะ เตกก กาปัน ราตา     ฌางัน ราตา โกะ ซือมียา ซือมูฮา นู มือนูปัก เดะ กาปัน     ฌางัน โกะ อานะ ตางัน กาปัน ซือมูฮา     จะ     ซือมียา ซือมูฮา นู มียา มากัด โซะ ลาโวจ โปด     กูญา บือดีรี โวฮ-ฌาโวฮ.
66018018	ตานา กูญา ลีฮัจ อาซะ อาปี     นู ปือลัฮ นังฆรี อีตู เตอ     กูญา บือซูระ จะ     "นังฆรี ดีฮา เลอ     นู นะ บือซัยํ ซือรูปา กะ นังฆรี อีนี?"
66018019	กูญา โปด     ปุย-ปรุย ฮาบู เดะ ปาลา นะ ตะอาซิก     ซาเมน มือนาแงฮ บือปาโตด จะ     "จือลากา     จือลากา ดัฮ     นังฆรี นู บือซัยํ อีตู เตอ นังฆรี อีตู เลอ     นู ราตา โกะ ซือมียา นู อาดา กาปัน บือฌาลัด เดะ ลาโวจ     กูญา ฌาดี ซือมียา กายา ดัฮ     กรานา โกะ บารัก บรือฆา เดะ นังฆรี. เดะ ดาลับ แนฮ ซือฌับ     นังฆรี อีตู โปด     3 ฌาฮานัม ปี ฮาบิฮ ดัฮ เลอ."
66018020	นังฆรี ลาแงะ เออ     โกะ ซือมียา นะ ตูฮัด เออ     โกะ ปือญูโรฮ นะ ตูฮัด เออ     โกะ ซือมียา ตูโดฮ ลาฆู นะ ตูฮัด ซือมูฮา เออ     กาเญา กือนา บรามัย ซูกา-ฮาตี     กรานา ลาฆู นู บือฌาดี ดัฮ     เดะ นังฆรี อีตู เลอ. ซาเบะ ตูฮัด เดะ อาตัซ เตอ     ญา บือเลฮ กรัจ ฮูโกบ บาลัซ ปาเระ     ฆาตี ลาฆู นู นังฆรี อีตู บูวัจ กะ กาเญา ดัฮ.
66018021	กะฆีเตอ     ฮูลู-บาลัก นู ซืออูรัก     นู อาดา มือฆัฮ โตระ     ญา อาเกะ บาตู ซือกือโตน     ซือรูปา บือกะ บาตู ลือโซก นู บือซัยํ     ฮึมปัซ บูวัก กะ ลาโวจ     มือเลา จะ     "นังฆรี บาบิโลน นู บือซัยํ เตอ     กือนา นะ อาเกะ ฮึมปัซ 3 ฌางัน อูรัจ กะฆีนี เลอ. ฮอย ซาปา นะ บือเลฮ ดาปัจ 3 นังฆรี อีตู ปูลัก ดัฮ เลอ.
66018022	ซูวารา นะ ซือมียา อูซิ กลาติก     ซือมียา ปานัย มือญาญี     ซือมียา ตีโยะ ซือลูนัย บูลัจ     3 ซือลูนัย มูโลจ บือซัยํ ฮอย ซือมียา ดีฮา นะ บือเลฮ ดืองัยํ เดะ เกา ปูลัก เลอ. โกะ ตูกัก ซือมูฮา     บือกรือฌา ลาฆู แนฮ-ฌือแนฮ เตอ ฮอย ซือมียา ดีฮา นะ บือเลฮ ดาปัจ เดะ เกา ปูลัก. ซูวารา ซือมียา ฆีลิก ตือโปก เตอ ฮอย ซือมียา ดีฮา นะ บือเลฮ ดืองัยํ เดะ เกา ปูลัก ดัฮ.
66018023	ซายา ปลีตา นู จรัฮ เตอ นะ ฮอย เตด ซูโลฮ ปี เดะ เกา ปูลัก. ซูวารา นะ เจาเบา เจาเซา เตอ โปด ฮอย ซือมียา ดีฮา นะ บือเลฮ ดืองัยํ เดะ เกา ปูลัก เลอ. ซาเบะ-จะ     โกะ ตกเก นะ เกา     กูญา ดือละ ฌาดี ซือมียา ซัยํ-บือซัยํ เดะ ดือนียา     กรานา-จะ ลาฆู อาเย-ลือมู นะ เกา เตอ     บือเลฮ ตีปู โกะ ซือมียา ราตา นังฆรี เลอ.
66018024	"นู ฌาดี กะฆีเตอ     กรานา-จะ     นังฆรี อีตู เลอ     นู บือเลฮ บูนอฮ     โกะ ซือมียา นะ ตูฮัด ฌางัน โกะ ซือมียา ตูโดฮ ลาฆู นะ ตูฮัด     ฌางัน ลูมอฮ ซือมียา ซือมูฮา นู กือนา บูนอฮ เดะ ดือนียา."
66019001	ลือปัซ ลาฆู กะฆีเตอ     กู ดืองัยํ บูงี ซูวารา บูริ     บือกะ ซูวารา โกะ ซือมียา บาญะ เดะ ลาแงะ     บือซูระ จะ     "อาเลลูยา     ปูฌี เลอ กะ ตูฮัด บือซัยํ เดะ อาตัซ 3 ตูฮัด นะ กีตา เตอ ญา เลอ นู ตูโลก บรี ฮีโดะ ลือปัซ บาฌิ ญา เลอ นู บือซรี บือซายา 3 นู มือฆัฮ ซูโงฮ.
66019002	ซาเบะ-จะ     ลาฆู กรัจ ฮูโกบ นะ ญา บาฌิ-ตือปัจ     รือมัก ซูโงฮ เลอ. กรานา-จะ     ตูฮัด ญา บือเลฮ บือดะวา กรัจ ฮูโกบ นีบีนี ฌาลัก นู ซัยํ-บือซัยํ อีตู เตอ นู บือเลฮ บูวัจ บรี ดือนียา 3 ฌาฮัจ เตด บือฆูนา ดัฮ ฌางัน ลาฆู บือกาเซฮ นะ ญา. ตูฮัด บือเลฮ บูวัจ บาลัซ ปาเระ กะ นีบีนี อีตู ซาเบะ ญา บือเลฮ บูนอฮ 3 โกะ ปราโซฮ นะ ตูฮัด."
66019003	กะฆีเตอ     โกะ ซือมียา อีตู บือซูระ ปูลัก     ฌาดี ดูวา กาลี ดัฮ จะ     "อาเลลูยา     ปูฌี กะ ตูฮัด เลอ. อาซะ อาปี นู บือฌาดี ดาตัก เดะ นังฆรี อีตู ซือบุยํ ญาแญะ ปี ซือลาลู     ซือมาญัก-รอจ เลอ."
66019004	โกะ ฮูลู-บาลัก นู ซัยํ-บือซัยํ     ดูวา-ปูโลฮ ปัจ อูรัก     ฌางัน บือนาตัก ปัจ อีโกยํ โปด     กูญา บือเลฮ ตือมะ มือญือมัฮ กะ ตูฮัด     ญา นู อาดา ดูโดะ เดะ ปาปัด กรือซี     ตือปัจ ดูโดะ นะ ราฌา     บือซูระ จะ     "อาเมน     บรี ฌาดี กะฆีเตอ เลอ. อาเลลูยา     ปูฌี กะ ตูฮัด เลอ."
66019005	อาดา บูงี ซูวารา ตรือเบะ มาแรฮ     ดาตัก เดะ ปาปัด กรือซี ตือปัจ ดูโดะ นะ ราฌา     จะ     "กือนา ปูฌี กะ ตูฮัด เลอ กาเญา นู ฌาดี ปราโซฮ นะ ญา ซือมูฮา     ฌางัน โกะ ซือมียา นู ตูเฮะ กะ ตูฮัด ฌางัน โกะ ซือมียา ซัยํ-บือซัยํ 3 ซือมียา นัฮ-รือนัฮ โปด กือนา มือโอจ กะ ตูฮัด นะ กีตา เลอ."
66019006	กะฆีเตอ     กู ดืองัยํ บือกะ ซูวารา โกะ ซือมียา บาญะ     บือกะ อาเย ฆูโฆยํ ตะเดะ อาตัซ บูเกะ     บือกะ ซูวารา ฆูโตยํ นู บูงี บาฮานา     จะ     "อาเลลูยา     ปูฌี กะ ตูฮัด เลอ. กรานา ตูฮัด บือซัยํ เดะ อาตัซ     นู มือฆัฮ ลือเบฮ เดะ มานามา     3 ตูฮัด นะ กีตา เตอ     ญา อาดา บือบือลา ฌาดี ราฌา ดัฮ เลอ.
66019007	บรี กีตา ซือมูฮา บรามัย ซูกา-ฮาตี ปูฌี มือโอจ กะ ตูฮัด นะ กีตา เลอ     กรานา รอจ วะตู มือนีกัฮ นะ อานะ กาเมก ดัฮ. กรานา เจาเซา นะ ญา     ซียะ ฆือนะ ดัฮ.
66019008	ตูฮัด บรี เจาเซา บือปากัย กาเยด ปูเตฮ     กาเยด นู บือตือแล     จรัฮ บาฌิ เลอ." ซาเบะ กาเยด ปูเตฮ อีตู เตอ     ฌาดี ลาฆู ปือบูวัจ บาฌิ     นะ โกะ ซือมียา นะ ตูฮัด.
66019009	กะฆีเตอ     ฮูลู-บาลัก นู อีตู     ญา ปือซัด กะ กู จะ     "กือนา ฆาแรฮ กะฆีนี เลอ     จะ     ซือนัง ซือลามัจ เลอ     ลูมอฮ ซือมียา นู กือนา บลาโลก     กะ มือนีกัฮ นะ อานะ กาเมก." ญา มือเลา ปูลัก กะ กู จะ     "ปือมือเลา กะฆีเตอ     ฌาดี ปือมือเลา นู ซูโงฮ นะ ตูฮัด เดะ อาตัซ เลอ."
66019010	กะฆีเตอ     กู ตือมะ เดะ กากี นะ ญา     ฆามะ นะ มือญือมัฮ กะ ญา. ตาปี ญา มือเลา กะ กู จะ     "ฌางัน เลอ     กู ฌาดี ปราโซฮ นะ ตูฮัด     ซือรูปา บือกะ เกา     ฌางัน ลูมอฮ ดีบราดี นะ เกา     นู รือมัก ฌางัน ปือมือเลา ซะซี     นู เยซู บือเลฮ บรี ตาฮู. กือนา มือญือมัฮ กะ ตูฮัด เดะ อาตัซ เลอ." ซาเบะ-จะ     ปือมือเลา ซะซี นู เยซู บือเลฮ บรี ตาฮู เตอ     ฌาดี ลาฆู นู บือกรือฌา เดะ ฮาตี     นะ โกะ ซือมียา ตูโดฮ ลาฆู นะ ตูฮัด เลอ.
66019011	กะฆีเตอ     กู มีปี ลีฮัจ ปูลัก     จะ     ลาแงะ ญา บูกา ดัฮ. นี เลอ     อาดา กูดา ปูเตฮ ซืออีโกยํ. ซือมียา นู ดูโดะ เดะ อาตัซ กูดา เตอ     ปือนามา จะ     ซือมียา รือมัก บาฌิ     รือมัก ซูโงฮ. ญา กรัจ ฮูโกบ     ญา บือปรัก     บือกะ ลาฆู นู บาฌิ-ตือปัจ ซูโงฮ เลอ.
66019012	มาตา นะ ญา บือกะ ญาลา อาปี     เดะ ปาลา นะ ญา โปด     อาดา โกะ จูบุก บาญะ. ญา อาดา ปือนามา ฆาแรฮ เดะ ญาวา     นู ฮอย ซือมียา ดีฮา นะ ตาฮู เลอ. ซา ญา ตะอาซิก เลอ     นู ตาฮู.
66019013	ญา บือปากัย บาฌู ซรือโกะ ญาวา     นู จือลุ เดะ ดารัฮ ดัฮ. ปือนามา นะ ญา     กือนา บลาโลก จะ     "ปือมือเลา นะ ตูฮัด."
66019014	โกะ ลูมอฮ ตาฮัน เดะ โซะ ลาแงะ     บือปากัย กาเยด ปูเตฮ     นู จรัฮ บาฌิ     ดูโดะ เดะ อาตัซ โกะ กูดา ปูเตฮ     ตูโรจ ปี ฌางัน ญา.
66019015	อาดา ปือดัก ตาฌับ ตรือเบะ มาแรฮ     ดาตัก เดะ มูโลจ นะ ญา     บีดา ญา นะ บือเลฮ บลาวัด ฌือนัฮ เดะ ราตา นังฆรี     ฌางัน ปือดัก อีตู. ญา เตอ     นะ บือบือลา กูญา ฌางัน ตูกัจ นู มือฆัฮ     ญา เตอ     นะ กาจะ ตือลาฆา อาเย อางุน     นู ฌาดี ลาฆู มูซัยํ โตระ นะ ตูฮัด เดะ อาตัซ     ญา นู มือฆัฮ ลือเบฮ เดะ มานามา เลอ.
66019016	ญา อาดา ปือนามา ฆาแรฮ เดะ บาฌู     เดะ อาตัซ ปาฮา นะ ญา     จะ     "ราฌา เดะ อาตัซ ราฌา ซือมูฮา     ตูฮัด เดะ อาตัซ ตูฮัด ซือมูฮา."
66019017	กะฆีเตอ     กู มีปี ลีฮัจ ฮูลู-บาลัก ซืออูรัก     บือดีรี เดะ มาตาอารี     ญา บือซูระ ซูวารา บือซัยํ     ปาเงน โกะ บูโรก ซือมูฮา     นู ตรือบัก ตีงี เดะ โซะ ลาแงะ     จะ     "มาแรฮ เลอ     บือมุน บือซามา     เดะ ลาฆู มากัด บรามัย บือซัยํ นะ ตูฮัด เดะ อาตัซ.
66019018	มาแรฮ มากัด ลูลู โกะ ราฌา     ลูลู โกะ กือปาลา ตาฮัน     ลูลู โกะ ตาฮัน นู ตือฆัยํ-อูรัจ     ลูลู กูดา     ลูลู นะ ซือมียา นู ดูโดะ เดะ อาตัซ กูดา     ลูลู นะ ซือมียา ซือมูฮา ฌาดี ปราโซฮ     ซือมียา เตด ฌาดี ปราโซฮ     ซือมียา ซัยํ-บือซัยํ     ซือมียา นัฮ-รือนัฮ เตอ."
66019019	กะฆีเตอ     กู มีปี ลีฮัจ บือนาตัก ฌาฮัจ อีตู     ฌางัน โกะ ราฌา เดะ ดือนียา     ฆือนะ ฌางัน โกะ ลูมอฮ ตาฮัน นะ ราฌา อีตู เตอ     กูญา มาแรฮ บือมุน บือซามา     นะ บือปรัก ฌางัน ญา     นู ดูโดะ เดะ อาตัซ กูดา     ฌางัน ลูมอฮ ตาฮัน นะ ญา.
66019020	บือนาตัก ฌาฮัจ เตอ     ญา กือนา รีฆะ     บือซามา ฌางัน ซือมียา ตูโดฮ นู มืออูปัย     นู บือเลฮ บูวัจ ปือนานา ซีดี     โซะ ฮึลด มูคา นะ บือนาตัก อีตู. กรานา ปือนานา อีตู เตอ     ญา บือเลฮ ตีปู โกะ ซือมียา     นู ซาโมจ ปือนานา นะ บือนาตัก อีตู     นู มือญือมัฮ กะ ฆามัยํ นะ ญา. บือนาตัก อีตู     ฌางัน ซือมียา ตูโดฮ นู มืออูปัย เตอ     กูญา กือดูวา กือนา บูวัก โดะ-ฮีโดะ     เดะ ลูนัก อาปี บลีรัก นู ฮางอซ.
66019021	ลูมอฮ ตาฮัน นะ กูญา โปด     กือนา บูนอฮ ฌางัน ปือดัก     นู ตรือเบะ เดะ มูโลจ นะ ญา     นู อาดา ดูโดะ เดะ อาตัซ กูดา อีตู. บูโรก ซือมูฮา โปด     มากัด ลูลู โกะ ซือมียา อีตู     ยู กือญัง ดัฮ.
66020001	กะฆีเตอ     กู มีปี ลีฮัจ ปูลัก     บือฆารี ฮูลู-บาลัก ซืออูรัก     ตูโรด มาแรฮ ดาตัก เดะ ลาแงะ. ญา ปือฆัก กูจี นะ ลาเฮา นังฆรี ฮาตู     ปือฆัก ราตัย บือซัยํ ฌูฆา.
66020002	ญา รีฆะ นาฆา อีตู     ฌาดี-จะ อูลัยํ กาลา นูตู นู ฌาดี กือปาลา ฌิด     กือปาลา ฮาตู ซีตัด เตอ. ญา อีกัจ ราตัย ตาโรฮ     ตือดะ ฮาบิฮ ซือรีบู ตาโฮด.
66020003	กะฆีเตอ     ญา บูวัก นาฆา ปี     กะ ลาเฮา นังฆรี ฮาตู     ญา บอฮ กูจี     ตาแปะ มือกรา ตาโรฮ     บีดา ตีเมา บรี นาฆา นะ ตีปู โกะ ซือมียา ราตา นังฆรี ปูลัก     ตือดะ ฆือนะ ซือรีบู ตาโฮด ดัฮ. ลือปัซ อีตู     นาฆา นะ ฆาโดฮ กือนา ปลือปัซ ปี     ซือฌูรุซ.
66020004	กะฆีเตอ     กู มีปี ลีฮัจ อาดา ปาปัด กรือซี     ตือปัจ ดูโดะ นะ ราฌา     บาญะ ตือปัจ. อาดา โกะ ซือมียา ดูโดะ เดะ อาตัซ ตือปัจ ดูโดะ อีตู     ฌาดี ลูมอฮ ซือมียา นู ตูฮัด นะ บรี บือดะวา กรัจ ฮูโกบ. กูญา อีตู ฌาดี บือกะ โกะ ซือมืองัจ นะ ลูมอฮ ซือมียา ซือมูฮา     นู กือนา กรัจ ปาลา     กรานา กูญา บือเลฮ มือญาเระ ปือมือเลา ซะซี     นู เยซู บรี ตาฮู ดัฮ     บือเลฮ มือญาเระ ปือมือเลา นะ ตูฮัด เดะ อาตัซ เลอ. กูญา เตด บือเลฮ มือญือมัฮ กะ บือนาตัก ฌาฮัจ เตอ     เฆอ-จะ ฆามัยํ นะ ญา     กูญา เตด บือเลฮ ซาโมจ ปือนานา นะ ญา     เดะ กือนิง     เฆอ-จะ เดะ ตางัน นะ กูญา. โกะ ซือมียา อีตู ปาเระ มาแรฮ ฮีโดะ ปูลัก     บือเลฮ บือบือลา ฌาดี ราฌา     บือซามา ฌางัน เยซู คริด ตือดะ ฮาบิฮ ซือรีบู ตาโฮด.
66020005	ลือเบฮ เดะ ซือมียา อีนี     โกะ ซือมียา ฆีลาฆี นู มาตี ดัฮ เตอ     กูญา เตด บือเลฮ ปาเระ มาแรฮ ฮีโดะ ปูลัก     ตือดะ ฆือนะ รอจ ซือรีบู ตาโฮด. ลาฆู อีตู ซีงี ฌาดี ลาฆู ฮีโดะ ปาเระ เดะ มาตี     นู ลามูลา.
66020006	ลูมอฮ ซือมียา นู อาดา บาฮาเฆด     เดะ ลาฆู ฮีโดะ ปาเระ เดะ มาตี นู ลามูลา อีตู     กูญา ซือนัง ซือลามัจ เตอ     กูญา ฌาดี โกะ ซือมียา นะ ตูฮัด เตอ เลอ. ซือมียา กะฆีเตอ     ลาฆู มาตี นู ดูวา นะ ฮอย เตด บือเลฮ ฮูโกบ กูญา เลอ     ตาปี กูญา นะ ฌาดี ลูมอฮ ซามี นู บือกรือฌา มือญือมัฮ กะ ตูฮัด เดะ อาตัซ     ฌางัน เยซู คริด. กูญา นะ บือบือลา ฌาดี ราฌา     บือซามา ฌางัน เยซู     ตือดะ ฮาบิฮ ซือรีบู ตาโฮด เลอ.
66020007	กาลา ซือรีบู ตาโฮด ลือปัซ ปี ดัฮ     กือปาลา ฮาตู ซีตัด นะ กือนา ปลือปัซ     บือตรือเบะ เดะ ปือฌารา นู กานัก ญา ตาโรฮ.
66020008	กะฆีเตอ     ญา นะ ตรือเบะ ปี ตีปู โกะ ซือมียา ราตา นังฆรี     นู ปือจัฮ-บือลัฮ ราตา เดะ ดือนียา     ฌาดี-จะ     นังฆรี โฆก ฌางัน นังฆรี มาโฆก เตอ     บรี โกะ ซือมียา มาแรฮ บือมุน บือซามา     บีดา นะ บือปรัก. ดัฮ นะ กีรา โกะ ซือมียา อีตู     กูญา บาญะ โตระ     ฆามะ บือกะ โกะ บีฌี ตานัฮ ปาตัย     เดะ บีดิก ลาโวจ เลอ.
66020009	โกะ ซือมียา อีตู ซือมูฮา เตอ     บือเลฮ ตรือเบะ ปี ราตา เดะ ดือนียา     บือเลฮ ปี กือลีลิก ตือปัจ บราดู กาวัด ตาฮัน นะ ตูฮัด     กือลีลิก นังฆรี นู ตูฮัด ซายัก เลอ. ตาปี อาปี บือเลฮ ฆูโฆยํ ดาตัก เดะ ลาแงะ     ตูนู โกะ ซือมียา อีตู ฮาบิฮ ดัฮ เลอ.
66020010	โซะ กือปาลา ฮาตู ซีตัด     นู ตีปู กูญา อีตู โปด     ญา กือนา ตูโฮะ ปี เดะ ลูนัก อาปี     นู อาดา ฌางัน บลีรัก     ตือปัจ นู บือนาตัก ฌาฮัจ อีตู     ฌางัน ซือมียา ตูโดฮ นู มืออูปัย     กูญา ฆูโฆยํ ปี ดัฮ. กูญา นะ ฆาโดฮ ตาฮัด ซูซัฮ โตระ     ซียัก มาลับ     ซือลาลู ปี ซือมาญัก-รอจ เลอ.
66020011	กะฆีเตอ     กู มีปี ลีฮัจ ปูลัก     อาดา ปาปัด กรือซี     ตือปัจ ดูโดะ นะ ราฌา     นู บือซัยํ     นู ปูเตฮ มรือแจว. อาดา ตูฮัด เดะ อาตัซ     ดูโดะ โตะ อีตู. ดือนียา ฌางัน ลาแงะ โปด     ลารี ปี     เดะ โซะ ฮึลด มูคา นะ ญา     ลือแงะ ฮาบิฮ ดัฮ.
66020012	กะฆีเตอ     กู ลีฮัจ ลูมอฮ ซือมียา นู มาตี ดัฮ     อาดา ซือมียา ซัยํ-บือซัยํ     ฌางัน ซือมียา นัฮ-รือนัฮ เตอ     กูญา บือดีรี โซะ ฮึลด ตือปัจ ดูโดะ อีตู. อาดา ซูรัจ แนฮ-ฌือแนฮ     กือนา บูกา ดัฮ. อาดา ซูรัจ ซือปาลา นู ซา     บูกา ฌูฆา     ฌาดี ซูรัจ ลูมอฮ ซือมียา ฮีโดะ เตอ. โกะ ซือมียา มาตี ซือมูฮา โปด     กือนา กรัจ ฮูโกบ ดัฮ     ตูโรจ บือกะ กูญา บือเลฮ บูวัจ กะฮามี     ตูโรจ บือกะ นู อาดา ฆาแรฮ ตาโรฮ     เดะ โกะ ซูรัจ บาญะ ปาลา ซีงี เตอ.
66020013	โกะ ซือมียา นู มาตี เดะ ลาโวจ เตอ     กือนา อาตัจ ปาเระ ดัฮ. โกะ ซือมียา มาตี ราตาๆ     โกะ ซือมียา นู ดูโดะ เดะ นังฆรี ฮาตู โปด     กูญา กือนา อาตัจ ปาเระ ฌูฆา. กะฆีเตอ     ราตา ซือมียา กือนา กรัจ ฮูโกบ กือมูฮา     ตูโรจ กะ ลาฆู ปือบูวัจ นะ กูญา ซิกมาซิก.
66020014	กะฆีเตอ     ลาฆู มาตี     ฌางัน นังฆรี ฮาตู เตอ     กือนา บูวัก เดะ ลูนัก อาปี ดัฮ. ลูนัก อาปี อีนี เลอ     ฌาดี ลาฆู มาตี นู ดูวา.
66020015	ดัฮ นามา นะ ซือมียา ดีฮา     ฮอย เตด ฆาแรฮ เดะ ซูรัจ ลูมอฮ ซือมียา ฮีโดะ เตอ     ซือมียา อีตู กือนา บูวัก เดะ ลูนัก อาปี ดัฮ เลอ.
66021001	กะฆีเตอ     กู มีปี ลีฮัจ นังฆรี ลาแงะ นู บารู     ฌางัน ดือนียา นู บารู     กรานา ลาแงะ ฌางัน ดือนียา นู ลามา     ญา ลือแงะ ปี ฮาบิฮ เลอ. ลาโวจ โปด     ญา ฮอย ปูลัก ดัฮ.
66021002	กะฆีเตอ     กู ลีฮัจ นังฆรี นู บาฌิ บือซรี     ปือนามา จะ     นังฆรี เยรูซาเลม นู บารู เตอ     ญา มือลายัก มาแรฮ เดะ โซะ ลาแงะ     ดาตัก เดะ ตูฮัด เดะ อาตัซ. นังฆรี บารู อีตู     ซียะ ดัฮ     บือกะ เจาเซา นู บือปากัย บือฆาจะ     นาตี เจาเบา นะ มาแรฮ มือนีกัฮ.
66021003	กะฆีเตอ     กู ดืองัยํ บูงี ซูวารา นู บือซัยํ     ดาตัก มาแรฮ เดะ ปาปัด กรือซี     ตือปัจ ดูโดะ นะ ราฌา อีตู จะ     "นี เลอ     ตูฮัด เดะ อาตัซ อาดา ตือปัจ ดูโดะ     บือซามา ฌางัน อูมัจ-ซือมียา ดัฮ. ตูฮัด นะ ดูโดะ บือซามา ฌางัน ลูมอฮ กูญา. กะฆีเตอ     กูญา นะ ฌาดี ลูมอฮ บักซา นะ ญา. อีซี ญา ตะอาซิก โปด     นะ อาดา บือซามา ฌางัน กูญา     นะ ฌาดี ตูฮัด นะ กูญา.
66021004	ตูฮัด นะ อีซุจ อาเย มาตา ราตา บีฌี     นู มือนีเลฮ เดะ มาตา นะ กูญา ซือมูฮา. กะฆีเตอ     ลาฆู มาตี นะ ฮอย ดัฮ     ลาฆู บาฮาตี     ลาฆู มือนาแงฮ     ลาฆู ซาเกะ โปด     นะ ฮอย ปูลัก     กรานา บือนา กาลา ดูลู เตอ     ญา ลือแงะ ปี ฮาบิฮ ดัฮ เลอ." ญา จะ.
66021005	กะฆีเตอ     ตูฮัด     ญา นู ดูโดะ เดะ อาตัซ ปาปัด กรือซี ตือปัจ ดูโดะ นะ ราฌา อีตู เตอ     ญา มือเลา จะ     "ลีฮัจ เลอ     กู บูวัจ บือนา บารัก ซือมูฮา ฌาดี บารู." ญา มือเลา ปูลัก จะ     "กือนา ฆาแรฮ ลาฆู กะฆีนี เลอ     กรานา-จะ     ปือมือเลา อีนี ฌาดี ปือมือเลา นู ซูโงฮ     ปือมือเลา นู รือมัก."
66021006	กะฆีเตอ     ตูฮัด มือเลา ฌางัน กู จะ     "ลาฆู กะฆีนี บูวัจ ซุจ ดัฮ. กู นี เลอ     ฌาดี นู ลามูลา ฌางัน นู ปือญูดัฮ ฌาดี ตูฮัด ตะเดะ ลามูลา นูตู     ตือดะ ฮาบิฮ ปือญูดัฮ เลอ. ดัฮ ซือมียา ดีฮา ดาฆา อาเย เตอ     กู นะ บรี กะ ซือมียา อีตู นะ โอะ อาเย     ดาตัก เดะ มาตา อาเย นู บรี ฮีโดะ     ตาปี ฮอย เตด ฆาโดฮ นะ บายัยํ นามา เลอ.
66021007	ซือมียา ดีฮา นู ฌือนัฮ     ซือมียา อีตู นะ บือเลฮ ซาโมจ ลาฆู กะฆีเตอ     ฌาดี ปือซากา นะ ญา. กู โปด     นะ ฌาดี ตูฮัด นะ ญา     ญา นะ ฌาดี นานะ นะ กู เลอ.
66021008	ตาปี โกะ ซือมียา มือนาโกจ     โกะ ซือมียา เตด ปือจายา     โกะ ซือมียา บูโซะ เตด บือฆูนา     โกะ ซือมียา บูนอฮ กาวัด เตอ     โกะ ซือมียา บือกาเซฮ     โกะ ซือมียา บือฆูรู อาเย-ลือมู     โกะ ซือมียา มือญือมัฮ กะ บราลา     ฌางัน โกะ ซือมียา มือเลา มืออูปัย ซือมูฮา เตอ     ลูมอฮ อีตู ซือมูฮา     นะ ดาปัจ ตือปัจ นะ กูญา     เดะ ลูนัก อาปี อีตู     นู มือญาลา ฌางัน อาปี บลีรัก เลอ. นี เลอ ฌาดี ลาฆู มาตี มาโซะ กือดูวา ดัฮ." ตูฮัด ญา จะ.
66021009	ฮูลู-บาลัก ซืออูรัก เดะ ดาลับ ตูโฌฮ อูรัก อีตู     นู บาวา บาเตน ตูโฌฮ บีฌี     ปือนอฮ ฌางัน ลาฆู ฌาฮานัม นู ปือญูดัฮ     ตูโฌฮ ลาฆู เตอ     ญา บือเลฮ มือเลา ฌางัน กู จะ     "มาแรฮ กะ อีนี เลอ     กู นะ บรี กะ เกา ลีฮัจ เจาเซา     นู นะ ฌาดี บีนี นะ อานะ กาเมก นู อีตู."
66021010	กะฆีเตอ     ฮูลู-บาลัก อีตู ญา บาวา กู ปี     บือกะ ซือมืองัจ นะ ตูฮัด บือกรือฌา เดะ ฮาตี นะ กู     บือญาแญะ กะ อาตัซ บูเกะ นู บือซัยํ ตีงี. ญา ปลีฮัจ บรี กะ กู ลีฮัจ นังฆรี นู บาฌิ บือซรี     จะ     นังฆรี เยรูซาเลม     ตืองัฮ มือลายัก มาแรฮ เดะ โซะ อาตัซ ลาแงะ     ดาตัก เดะ ตูฮัด.
66021011	นังฆรี อีตู อาดา ฌางัน บือซรี บือซายา นะ ตูฮัด     นู จรัฮ ฌรือแนฮ บือกะ บาตู อีตัด รือฆา มาฮัน     ซือรูปา กะ อีตัด มีรัฮ ฌางัน ฮีเฌา     นู ฌรือแนฮ ซูโงฮ เลอ.
66021012	นังฆรี อีตู อาดา ดีนิง บือซัยํ ตีงี     อาดา ปีตู ดูวา-บือลัซ ปีตู. เดะ ปีตู โซกซา ปีตู     อาดา ฮูลู-บาลัก ซืออูรัก     กือมูฮา ดูวา-บือลัซ อูรัก. โซกซา ปีตู โปด     อาดา ฆาแรฮ ปือนามา นะ ปาลัฮ บักซา อิซราเอน     ซา ปาลัฮ     กือมูฮา ดูวา-บือลัซ ปาลัฮ.
66021013	โซะ ตีมอยํ อาดา ตีฆา ปีตู     โซะ ตารา อาดา ตีฆา ปีตู     โซะ บารัจ-ดายา อาดา ตีฆา ปีตู     โซะ บารัจ อาดา ตีฆา ปีตู.
66021014	นู ดีนิง นังฆรี อีตู     อาดา บาตู ปือนาฮัด ดูวา-บือลัซ กือโตน. เดะ บาตู ปือนาฮัด อีตู เตอ     ฆาแรฮ ปือนามา นะ โกะ ปือญูโรฮ นะ อานะ กาเมก     ดูวา-บือลัซ อูรัก     ซือกือโตน ซืออูรัก.
66021015	ฮูลู-บาลัก นู มือเลา ฌางัน กู เตอ     ญา ปือฆัก กายู ปืออูโกยํ     นู บูวัจ ฌางัน มัซ     บีดา นะ อูโกยํ นังฆรี     นะ อูโกยํ ปีตู ฌางัน ดีนิง นะ นังฆรี อีตู.
66021016	นังฆรี อีตู ฌาดี ปัจ ซาฆี     ปาญัก ซามา บายา. ญา อาเมด กายู ปืออูโกยํ     ปี อูโกยํ นังฆรี อีตู     บือเลฮ 2400 กีโลเมด ลือฆา     ปาญัก     ตีงี     ซามา บายา ฮาปา.
66021017	ญา อูโกยํ ดีนิง นะ นังฆรี อีตู     บือเลฮ ตีงี ซือราตุซ ปัจ-ปูโลฮ ปัจ ตก ตูโรจ กะ ปืออูโกยํ นะ อูมัจ-ซือมียา     นู ซือรูปา ฌางัน ปืออูโกยํ นู ฮูลู-บาลัก อีตู ซูโรฮ.
66021018	ดีนิง นะ นังฆรี อีตู บูวัจ ฌางัน อีตัด มีรัฮ     ฌางัน อีตัด ฮีเฌา. นังฆรี อีตู เตอ     บูวัจ ฌางัน มัซ นู จรัฮ     นู บาฌิ ฌรือแนฮ บือกะ กาจา เลอ.
66021019	บาตู ปือนาฮัด นะ ดีนิง นังฆรี อีตู     ปือตัด บรี บือฆาจะ     ฌางัน โกะ บาตู อีตัด รือฆา มาฮัน     ราตา มาจับ. บาตู ปือนาฮัด ดูวา-บือลัซ บีฌี     ซิกมาซิก ปือตัด ฌางัน อีตัด นู ซี แนฮ-ฌือแนฮ     ดูวา-บือลัซ มาจับ.
66021021	ปีตู กือดูวา-บือลัซ ปีตู อีตู     บูวัจ ฌางัน ตือมีกา     ดูวา-บือลัซ บีฌี     ซา ปีตู ซือบีฌี. ฌาลัด บือซัยํ เดะ นังฆรี เตอ     ฌาดี มัซ นู จรัฮ     นู บาฌิ ฌรือแนฮ บือกะ กาจา เลอ.
66021022	กู เตด บือเลฮ ลีฮัจ อาดา บาลัย นะ ตูฮัด เดะ นังฆรี อีตู ลาลู เลอ     กรานา-จะ     อาดา ตูฮัด บือซัยํ เดะ อาตัซ     นู มือฆัฮ ลือเบฮ เดะ มานามา     ฌางัน อานะ กาเมก นะ ตูฮัด เตอ     อีซี กูญา อาดา ฆาตี บาลัย นะ ตูฮัด เดะ นังฆรี อีตู ดัฮ.
66021023	นังฆรี อีตู     เตด ฆาโดฮ นะ อาดา ซายา มาตาอารี ฌางัน บูลัด     กรานา-จะ     บือซรี บือซายา นะ ตูฮัด ฌาดี ตือปัจ จรัฮ นะ นังฆรี อีตู ดัฮ. อานะ กาเมก อีตู เตอ     ฌาดี ปลีตา บือซายา นะ นังฆรี เลอ.
66021024	โกะ ลูมอฮ ซือมียา ราตา นังฆรี     นะ บือฌาลัด ปี มาแรฮ     เดะ ซายา จรัฮ นะ นังฆรี อีตู. โกะ ราฌา เดะ ดือนียา     นะ อาเมด บารัก บรือฆา นู บือซรี นะ กูญา     มาโซะ กะ นังฆรี อีตู.
66021025	โกะ ปีตู ดีนิง นังฆรี     ราตา ปีตู     นะ ฮอย เตด ดือละ กาปุซ เดะ วะตู ซียัก     กรานา-จะ     ฮอย วะตู มาลับ ลาลู     เดะ นังฆรี อีตู เลอ.
66021026	ลูมอฮ ซือมียา ราตา นังฆรี     นะ บาวา บารัก บรือฆา     บารัก บาฌิ นู กือนา มือโอจ     นะ กูญา     มาโซะ กะ ดาลับ นังฆรี อีตู.
66021027	บารัก นามา นู ตะอารัฮ     เฆอ-จะ ซือมียา ดีฮา บูวัจ ลาฆู บูโซะ เตด บือฆูนา     ลาฆู มืออูปัย เตอ     นะ มาโซะ ปี กะ นังฆรี อีตู     เตด บือเลฮ ลาลู เลอ. ซา โกะ ซือมียา นู อาดา ปือนามา นะ กูญา     ฆาแรฮ ตาโรฮ เดะ ซูรัจ ลูมอฮ ซือมียา ฮีโดะ     นะ อานะ กาเมก เตอ     ซา กูญา นะ มาโซะ ปี บือเลฮ.
66022001	กะฆีเตอ     ฮูลู-บาลัก อีตู     ญา ตูโญะ บรี กู ลีฮัจ     ซูงัย อาเย นู บรี ฮีโดะ     บือตือแล บือกะ กาจา นู ฌรือแนฮ     มือนีเลฮ มาแรฮ ดาตัก เดะ ปาปัด กรือซี     ตือปัจ ดูโดะ นะ ตูฮัด เดะ อาตัซ     ฌางัน อานะ กาเมก นะ ญา.
66022002	อาเย อีตู มือนีเลฮ ปี     เดะ ตืองัฮ ฌาลัด บือซัยํ     เดะ นังฆรี อีตู. เดะ บีดิก ซูงัย ดูวา บือลัฮ     อาดา ปูโฮด กายู นู บรี ฮีโดะ นู ตรือเบะ บูวัฮ บีลัก บูลัด     ฌาดี-จะ     ซา ตาโฮด     ดูวา-บือลัซ กาลี. ดาโวด นะ ญา เตอ     อาดา บีดา นะ บือบือลา โกะ ลูมอฮ ซือมียา     ราตา นังฆรี     บรี ซือนัง.
66022003	เดะ นังฆรี อีตู     ฮอย ลาฆู นามา ปูลัก     นู กือนา ซูปัฮ อาโบยํ ดัฮ เลอ. ปาปัด กรือซี     ตือปัจ ดูโดะ นะ ตูฮัด เดะ อาตัซ     ฌางัน นะ อานะ กาเมก อีตู เตอ     นะ อาดา เดะ นังฆรี อีตู. โกะ ลูมอฮ ปราโซฮ นะ ตูฮัด     กูญา นะ มือญือมัฮ ปูฌี กะ ญา
66022004	กูญา นะ บือเลฮ ลีฮัจ มูคา นะ ญา. ปือนามา นะ ญา โปด     นะ อาดา ฆาแรฮ เดะ กือนิง นะ กูญา.
66022005	กะฆีเตอ     วะตู มาลับ นะ ฮอย ดัฮ. กูญา นะ เตด ฆรานา อาดา ซายา ปลีตา     เฆอ-จะ     ซายา มาตาอารี. ซาเบะ ตูฮัด บือซัยํ เดะ อาตัซ นะ ฌาดี ตือปัจ จรัฮ นะ กูญา. กูญา นะ อาดา บือบือลา ฌาดี ราฌา     ซือลาลู ปี     ซือมาญัก-รอจ เลอ.
66022006	ฮูลู-บาลัก นู อีตู มือญาเระ กะ กู จะ     "ปือมือเลา อีนี ซือมูฮา     ฌาดี ปือมือเลา นู ซูโงฮ     ปือมือเลา นู รือมัก. ตูฮัด บือซัยํ เดะ อาตัซ     ตูฮัด นู บรี ซือมืองัจ นะ ญา กะ ลูมอฮ ซือมียา ตูโดฮ     ญา เตอ     ซูโรฮ ฮูลู-บาลัก นะ ญา     นะ บรี ตาฮู กะ ลูมอฮ ปราโซฮ นะ ญา จะ     เตด ลามา อีนี     ลาฆู นามา นู ฆาโดฮ นะ บือฌาดี." ญา จะ.
66022007	"ลีฮัจ เลอ     กู นะ มาแรฮ งัจบางัจ เลอ. ซือนัง ซือลามัจ เลอ     ลูมอฮ ซือมียา นู ตูโรจ กะ ปือมือเลา ตูโดฮ     เดะ ซูรัจ อีนี." เยซู ญา จะ.
66022008	กู โยฮัน     ฌาดี ซือมียา นู บือเลฮ ดืองัยํ     บือเลฮ ลีฮัจ ลาฆู กะฆีนี เลอ. กะฆีเตอ     ซูดัฮ กู ดืองัยํ ดัฮ     ลีฮัจ ดัฮ     กู โปด     ตือมะ     ฆามะ นะ มือญือมัฮ     เดะ กากี นะ ฮูลู-บาลัก     นู บือเลฮ บรี กู ลีฮัจ ลาฆู กะฆีเตอ.
66022009	ตาปี ญา มือเลา บลารัก กะ กู จะ     "ฌางัน เลอ. กู ฌาดี ปราโซฮ นะ ตูฮัด     ซือรูปา บือกะ เกา     ฌางัน ลูมอฮ ดีบราดี นะ เกา     นู ฌาดี ซือมียา ตูโดฮ ซามา     ฌางัน ลูมอฮ ซือมียา ซือมูฮา     นู บูวัจ ตูโรจ กะ ปือมือเลา เดะ ซูรัจ อีนี. กือนา มือญือมัฮ กะ ตูฮัด บือซัยํ เดะ อาตัซ เลอ." ญา จะ.
66022010	ญา มือญาเระ กะ กู ปูลัก จะ     "ฌางัน ตูโดก บูนี ปือมือเลา ตูโดฮ เดะ ซูรัจ อีนี. กรานา-จะ     วะตู นู ลาฆู อีนี นะ บือฌาดี     ซรือปะ นะ รอจ ดัฮ เลอ.
66022011	ซือมียา นู ฌาฮัจ     บรี กะ ญา บูวัจ ฌาฮัจ ซือรูโลยํ. ซือมียา นู บูวัจ รูบือฮีรู     บรี กะ ญา บูวัจ รูบือฮีรู ปี ซือรูโลยํ. ซือมียา นู บาฌิ     บรี กะ ญา บูวัจ ลาฆู บาฌิ ซือรูโลยํ โปด. ซือมียา นู ฌาดี ซือมียา นะ ตูฮัด     บรี กะ ญา ตูโรจ บือกะ ซือมียา นะ ตูฮัด     ปี ซือรูโลยํ เลอ."
66022012	เยซู ญา มือเลา กะฆีนี จะ     "ลีฮัจ เลอ     กู นะ มาแรฮ งัจบางัจ. กู นะ อาเมด รังวัน นะ กู     บาวา มาแรฮ ซามา     บีดา นะ บรี กะ ราตา ซือมียา     ตูโรจ บือกะ โกะ ปือบูวัจ นะ ญา.
66022013	กู นี เลอ     ฌาดี นู ลามูลา ฌางัน นู ปือญูดัฮ ฌาดี โซะ ปรือดู     ฌางัน โซะ ฮูโฌก     ฌาดี ตูฮัด ตะเดะ ลามูลา นูตู     ตือดะ ฮาบิฮ ปือญูดัฮ เลอ." ญา จะ.
66022014	ซือนัง ซือลามัจ เลอ     โกะ ซือมียา นู บาโซฮ กาเยด บาฌู นะ กูญา     บีดา กูญา นะ บือเลฮ มาโซะ รอจ กะ ปูโฮด กายู นู บรี ฮีโดะ เตอ     บีดา กูญา นะ บือเลฮ มาโซะ ปี     เดะ ปีตู นังฆรี อีตู.
66022015	โซะ ลูวัยํ นังฆรี     อาดา โกะ อาซู     อาดา โกะ ซือมียา บือฆูรู อาเย-ลือมู เตอ     โกะ ซือมียา บือกาเซฮ     โกะ ซือมียา บูนอฮ กาวัด     โกะ ซือมียา มือญือมัฮ กะ บราลา     โกะ ซือมียา นู ซูกา นะ มืออูปัย     นู บูวัจ ลาฆู มืออูปัย เตอ     กูญา ซือมูฮา อาดา โซะ ลูวัยํ เลอ.
66022016	"กู นี     เยซู     กู บือเลฮ ซูโรฮ ฮูลู-บาลัก นะ กู     บรี ญา ปี มือญาเระ ปือมือเลา อีนี กะ กาเญา     นู อาดา เดะ โกะ ลูมอฮ นะ ตูฮัด. กู นี เลอ     ฌาดี บือแนฮ นะ ราฌา ดาวิด ฌาดี บีตัก มูกัยํ นู บือซายา." เยซู ญา จะ.
66022017	ซือมืองัจ นะ ตูฮัด ฌางัน เจาเซา นู อีตู มือเลา จะ     "มาแรฮ เลอ." ซือมียา นู ดืองัยํ ลาฆู อีนี     บรี ญา มือเลา จะ     "มาแรฮ เลอ." ซือมียา ดีฮา นู ดาฆา อาเย     บรี ญา มาแรฮ เลอ. ซาปา นู อาดา ฮาตี บือคานะ โปด     บรี ญา โอะ อาเย อีตู นู บรี ฮีโดะ     ฮอย เตด ฆาโดฮ บายัยํ รือฆา นามา เลอ.
66022018	กู โยฮัน     ปรีงัจ กะ ราตา ซือมียา     นู ดืองัยํ กะ ปือมือเลา ตูโดฮ เดะ ซูรัจ อีนี. ดัฮ อาดา ซือมียา ดีฮา     นะ บือตามัฮ ปือมือเลา     บอฮ เดะ ซูรัจ อีนี     ตูฮัด เดะ อาตัซ โปด     นะ บือตามัฮ ลาฆู ซูซัฮ โตระ     นู ฆาแรฮ เดะ ซูรัจ ดัฮ     บรี กะ ซือมียา อีตู เลอ.
66022019	ดัฮ อาดา ซือมียา ดีฮา     นะ กรัจ บูวัก ลาฆู นามา     นู อาดา เดะ ซูรัจ ตูโดฮ อีนี     ตูฮัด โปด     นะ กรัจ บูวัก บาฮาเฆด นะ ซือมียา อีตู     นู ญา อาดา เดะ ปูโฮด กายู นู บรี ฮีโดะ     นู ญา อาดา ปัจ นังฆรี บาฌิ บือซรี เตอ     บือกะ นู ฆาแรฮ เดะ ซูรัจ อีนี ดัฮ เลอ.
66022020	ซือมียา นู มือเลา ฌาดี ซะซี เดะ ลาฆู กะฆีนี กือมูฮา     ญา มือเลา จะ     "ซูโงฮ เลอ     กู นะ มาแรฮ งัจบางัจ." บรี ฌาดี กะฆีเตอ เลอ. ตูฮัด เยซู เออ     มาแรฮ เลอ.
66022021	มีตา เดะ ตูฮัด เยซู     นะ ฮาลัย บรี ซือลามัจ     กะ โกะ ซือมียา ซือมูฮา เลอ.
